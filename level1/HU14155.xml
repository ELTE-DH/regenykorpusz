<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14155" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Liline</title>
            <author>
               <persName>
                  <surname>Harsányi</surname>
                  <forename>Zsolt</forename>
               </persName>
               <date from="1887" to="1943">1887–1943</date>
               <idno type="VIAF">76335271</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">25588</measure>
            <measure unit="pages">57</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Liline</title>
               <date>2015-09-04</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/14100/14155/"/>
               <respStmt>
                  <resp>Original Electronic Edition</resp>
                  <name>Simon Melinda</name>
                  <name>Varjú Mária</name>
                  <name>Mészáros Atilla</name>
               </respStmt>
            </bibl>
            <bibl type="printSource">
               <title>Liline</title>
               <author>Harsányi Zsolt</author>
               <pubPlace>Budapest</pubPlace>
               <publisher>Singer-Wolfner</publisher>
               <date>1937</date>
               <ref target="https://mek.oszk.hu/14100/14155/"/>
            </bibl>
            <bibl type="firstEdition">
               <title>Liline</title>
               <author>Harsányi Zsolt</author>
               <date>1937</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-02-02"/>
     </revisionDesc>
  </teiHeader>
  <text>
      <body>
         <div type="chapter">
            <head>1.</head>
            <p>A boulognei tengerparton viháncoló gyerekek kergetőztek, sikítottak, vagy homokvárat
               építettek. Az a fiú, aki ma érkezett Londonból a divatos fürdőhelyre, ott állt
               közöttük idegenül. Apja letelepedett a forró, sárga homokon ujságot olvasni. A fiú
               pedig félszegen és tanácstalanul nézte a játszókat.</p>
            <p>Végre egy francia gyerek megszólította, hogy nem akar-e segíteni: ők kimerik a vizet
               egy csónakból, aztán beleülnek. Csatlakozott hozzájuk. Csinálta, amit azok mondtak.
               Ha nevettek, nyájasan velük nevetett. Azok versenyezve beleugrottak a csónakba, majd
               kiugrottak belőle. Ezt csinálta ő is. Eljátszott így egy darabig, de únta. Még állt
               ott kissé, aztán eloldalgott.</p>
            <p>Apja még mindig az ujságot olvasta. Ő nem akarta zavarni, tehát leheveredett melléje
               és csendesen maradt. Nézegette az ott hagyott fiúkat, akik még mindig
               kölyökkutyaszerű jókedvvel élvezték a játékot. Ő különöset érzett magában: felnőtt
               felsőbbséggel lemosolyogta őket, de játékukat ugyanakkor sajgó szívvel irigyelte.
               Gyerek is volt, nem is.</p>
            <p>- Csodagyerek vagyok, - gondolta magában büszke hiúsággal, de önmaga iránt érzett
               meleg részvéttel is.</p>
            <p>Behúnyta a szemét. Visszagondolt eddigi életére. A doborjáni szülőházra, ahol apja,
               az Esterházy herceg birkaszámadó tisztviselője, éldegélt valaha. Ahol ő először
               eszmélt az életre és a zongorára. Még meg sem ítélhette, mi történik vele, mikor
               egyszer bevitték Pozsonyba, hogy ott egy fényes teremben előkelő urak előtt
               zongorázzék. Tapsolták, ölbevették, cirógatták. De apja csak amolyan majdnem-szolga
               gyanánt csetlett-botlott a háttérben, anyja pedig éppenséggel be sem jöhetett a
               terembe, míg a hangverseny folyt. Egyszerre jött rá arra, hogy ő maga milyen
               ritkaság és csoda és arra, hogy apja, akit addig félistennek tartott, milyen
               szégyenletesen alázatos és hajlongó a nagyurak előtt. Egyszerre kóstolta meg a
               legnagyobb dicsőség és a legmélyebb megalázottság ízét.</p>
            <p>Aztán Bécsbe költöztek. Következtek a rendszeres tanulás nehéz hónapjai. Czerny
               mesternél és az öreg Salierinél. Majd az első hangverseny. A kedves Unger Karolin,
               aki ugyanezen a hangversenyen énekelt és őt, a tízéves fiút, annyira elvarázsolta.
               Óriási siker. Aztán megint hangverseny. Beethoven lent a hallgatók között. S az a
               nagy pillanat, mikor Beethoven feljött hozzá a dobogóra és megcsókolta.</p>
            <p>A pesti hangverseny. Neve a falragaszokon ilyen különös sorrendben: Liszt Ferenc. Nem
               úgy, ahogy szokták írni: Franz Liszt. A nagy siker. A pesti cigánymuzsika elandalító,
               furcsa varázsa, a gyönyörű Duna. S az az érzés, hogy ő is magyar, ő is
               odatartozik.</p>
            <p>Aztán a nagy elhatározás, hogy Párisba mennek tovább tanulni. Útközben hangverseny
               Münchenben és kihallgatás a bajor királynál. Augsburg, hangverseny. Stuttgart,
               hangverseny. Strassburg, hangverseny. S egy decemberi alkonyon megérkezésök Párisba.
               Ott először a tragikus, nagy csalódás: a rideg igazgató, Cherubini, nem vette fel a
               Conservatoireba, mert külföldi honos volt a gyerek. De aztán az áldott öreg
               zongoragyáros, Erard papa, jósága. S aztán az első sikerek. Hangverseny az udvarnál.
               Berry hercegné, Artois grófja, Lajos király. Rögtön ezután az előkelőségek
               végeláthatatlan sora, akik meghívták játszani. Chartres hercegnő. Charette gróf. Az
               orleánsi herceg. Márkik, grófok, hercegek, bárók. Csupa kényeztetés, dédelgetés,
               taps. Álomszerű szép élet.</p>
            <p>De aztán a nagy-nagy keserűség: apjának szigorú döntése, hogy az anyától el kell
               szakadnia. Mert az anyai lágyság elrontja a gyerek fejlődő jellemét. Eljött a nap,
               amelynek fájdalma azóta sem gyógyult meg: mikor anyja hazaköltözött Párisból, s ő ott
               maradt apjával. Hogy dolgozzék, hogy soha meleg, gyengéd szót ne kapjon, hogy
               játszópajtásai ne legyenek, hogy gyakoroljon, vidéki turnékat robotoljon végig és
               keresse a pénzt. Aztán, hogy görnyedve komponáljon zenét arra az opera-szövegkönyvre,
               amelyet apja szerzett neki.</p>
            <p>Most jöttek Londonból. Az angol hangversenykörút alatt befejezte az opera
               megkomponálását. Nagy szenzáció lesz Párisban, ha az Opera elfogadja: a
               csodagyermek dalműve. Dőlni fog a pénz. A papa örülni fog. Ő pedig most halálosan
               fáradt. Szeretne szórakozni. De nem tud. Pajtásokkal játszani sohasem tanult meg.</p>
            <p>Apja felnézett az ujságból.</p>
            <p>- Mi az, már nem ízlik a játék?</p>
            <p>A fiú vállat vont.</p>
            <p>- Nem tudok velök mit beszélni.</p>
            <p>Az apa nem szólt. Tovább olvasott. Ő udvariasan megvárta, míg apja fordít. Akkor
               megkérdezte:</p>
            <p>- Mondja, papa, meddig maradunk itt?</p>
            
         </div>
         <div type="chapter">
            <head>2.</head>
            <p>Az apa azt eszelte ki, hogy érkezésöket senkivel sem közlik Párisban. Látta, hogy a
               fiú nagyon kimerült és a boulognei fürdőzésen túl is kímélnie kell magát. Nem írt
               tehát senkinek.</p>
            <p>- Inkognitóban töltünk két hetet, - mondta kellő fontossággal - nem megyünk sehová,
               nem mutatkozunk sehol. Azalatt te csak egyél sokat, aludjál sokat és pihenj.</p>
            <p>Megérkeztek egy forró júliusi napon. A narancssárga vászonfüggönyök mögött homályos
               volt a szoba, a fiú egész nap heverészett, az első nap fel sem kelt az ágyból,
               három-négy napig csak úgy lézengett egy szál úszónadrágban, mialatt az utcán még az
               ízzó levegő is elájult a párisi hőségtől. Néha gondolattalanul futtatta végig ujjait
               a zongorán, aztán megint csak végigheveredett a díványon és álmodozva vonultatta el
               maga előtt londoni emlékeit. Ezek közül kivált egyet idézett fel újra és újra
               magában; azt a gyermekkari hangversenyt, amelyet a St. Paul-székesegyházban
               hallgatott végig. Hatezer gyereket vonultatott itt fel az anglikán egyház valamilyen
               ünnepe. Ezek a gyerekek már az elemi osztályokban gondos oktatást kaptak az egyházi
               énekből. Amit hatezren együtt előadtak, annak valami megrendítő szépsége volt. Ha
               most visszagondolt arra a megdicsőült pillanatra, mikor Haydn egy harmóniájának
               hallatára végigborzongott hátgerincén a teljes szépség édes fájdalma, sóvár vágyódás
               fogta el, hogy ezekbe a kherubi hangokba meneküljön vissza, a hatezer szopránhang
               bűvös ezüst-óceánjába.</p>
            <p>Ötödik nap levelet hozott a posta. Liszt Ádám izgatottan olvasta fel fiának: a
               szépművészeti minisztérium felszólította François Liszt kiskorú zeneszerzőt, hogy
               dalművét az erre illetékes zsűri előtt nyolc napon belül mutassa be.</p>
            <p>- Megáll az eszem, - hüledezett az apa, - a szerepeket még nem írattuk ki, egyetlen
               énekes nem ismeri az áriáit. Most mi az ördögöt csináljak? Mindenesetre rohanok a
               minisztériumba.</p>
            <p>S mialatt ruháit kapkodta, még a következő élettapasztalatot szűrte le, inkább
               magának, semmint fiának:</p>
            <p>- A túlnagy protekció éppen olyan baj néha, mint a semmi. Az udvarnál kijártam, hogy
               nyomják egy kicsit a dolgot a minisztériumban. Hát nyomták. Most megőrülök, hogy mit
               csináljak.</p>
            <p>Délben azzal a hírrel jött vissza, hogy ott helyben megírt ugyan egy kérvényt
               tizennégy napi halasztásért, de megmondták neki, hogy a halasztást ne remélje. Az
               Opera igazgatóságának sürgős a dolog, mert a műsortervet össze kell állítani. Most
               tehát neki a munkának.</p>
            <p>Liszt Ádám tíz ember helyett tudott intézkedni, ha nekiment valaminek. Aznap estére
               már kottamásolókról gondoskodott, akik a főbb áriákat a főszereplők számára kiírják.
               Végigjárta a kiszemelt szereplőket, fellármázta a szövegírókat. Tárgyalt, szervezett,
               kapacitált. Korán reggel talpon volt, egy nap tízszer jött haza és tízszer ment el
               hazulról, az emberek egész seregét mozgósította, érdekeltette. S ha a nyolcadik
               napon nem is, de két hét mulva az operát a zsűri elé lehetett terjeszteni. Az
               Académie Royale tanácstermében együtt ült az egész illetékes társaság. A zöld
               asztalnál az elnöki székben ott ült az elegáns és merev Cherubini. Mellette két
               oldalról a bírálóbizottsági tagok: Berton, az összhangzattan tanára és maga is
               operaszerző, Catel, az akadémikus és szintén operaszerző, Le Sueur, a zeneszerzés
               tanára, operai karmester, szintén operaszerző és Boieldieu, a zeneszerzés másik
               tanára, szintén operaszerző. Ott volt öt fiatal énekes, többnyire zeneakadémiai
               növendékek, akik csekély fellépti díjért vállalkoztak a bemutatón való
               közreműködésre, két fiatalember és három kisasszony. Ott volt a két szövegíró,
               Théaulon és De Rance. Ott volt a sápadt és ujjaival idegesen doboló apa. S végül ott
               ült a zongoránál a tizennegyedik évéhez közelgő gyerek, élesen figyelve a mindenható
               öt öreg minden elhangozható parancsára.</p>
            <p>Cherubini maga elé vette a vezérkönyvet. A szerzőnek nem kellett kotta.</p>
            <p>- Kezdhetjük. Halljuk talán a nyitányt.</p>
            <p>A szerző eljátszotta a nyitányt. Úgy játszotta el, ahogyan a világ első zongorása
               eljátszhatik egy nyitányt. Mikor elhangzott, Cherubini négy társára nézett, először
               balfelől kettőre, aztán jobbfelől kettőre. Mind a négyen bólintottak, erre maga
               Cherubini is bólintott.</p>
            <p>- A recitativókat talán hagyjuk. Halljuk a... hogy hívják? Sanche? Igen. Tehát Sanche
               áriáját.</p>
            <p>Az egyik fiatalember elénekelte az áriát, úgy, ahogy. A szerző kísérte zongorán. Most
               már Boieldieu megszólalt:</p>
            <p>- Ez nagyon csinos. Ha a többi is ilyen lesz, akkor nagyon fogok örülni.</p>
            <p>Végigmentek valamennyi zárt számon. A vége felé már nem is hallgatták végig
               mindegyiket. Az a fiatal énekesnő, aki az apród szerepét lett volna hivatva
               elénekelni, hiába jött el, az ő részeit meg sem hallgatták. Sok dícsérő megjegyzés
               hangzott el. Az utolsó ütem után Cherubini felállott.</p>
            <p>- Köszönjük. A döntést a szerző írásban fogja megkapni.</p>
            <p>Azzal bólintott és eltávozott, utána a négy hatalmas férfiú. Kimentek, mint a
               bíróság, mikor ítélethozatalra vonulnak vissza. Az öreg Boieldieu azonban nyájasan és
               bíztatóan visszaintett az ajtóból a gyereknek. Ők szedték kottáikat és hazamentek. De
               az apa délután addig ólálkodott az Académie Royale tájékán, amíg sikerült megtudnia a
               döntést: a bírálóbizottság előadásra ajánlja a darabot. De a gyerek ezt csak másnap
               reggel tudta meg. Liszt Ádám végigfutkosta a kiszemelt szereplőket, egész este velük
               tárgyalt, aztán még a szövegírókkal tanácskozott hajnalig. Mire hazakerült, fia már
               aludt.</p>
            <p>Tíz napig tartott csupán, ami más daraboknál évekig szokott tartani: augusztus
               tizenegyedikén megérkezett az írásbeli értesítés az Operaház igazgatóságától. A
               darabot elfogadták előadásra. Sőt mivel már az ősz folyamán elő akarják adni, kéretik
               a szerző, hogy másnap fáradjon be az igazgatósághoz a szereposztás eszközlése
               végett.</p>
            <p>A szerző másnap atyja kíséretében elment a Rue Le Peletierbeli büszke épületbe. Ott
               be akarta jelentetni fiát és magát Duplantys igazgató úrnál. De a szolga rögtön ezt
               felelte:</p>
            <p>- Csak tessék befáradni. Az igazgató úrnál a karmester úr van bent, már várják az
               urakat.</p>
            <p>„Az urakat.” A tizennégyéves szerző szíve megdobbant és arcán pír futott keresztül.
               Beléptek. Az igazgató és a karmester igen nyájasan fogadták őket. Sőt Duplantys külön
               tréfát csinált abból, hogy a gyereket „szerző úr”-nak nevezte folyton és mókásan mély
               tisztelettel kérdezte nézetét egyik-másik szereplő alkalmasságáról. De ezt a hangot
               kénytelen volt gyorsan abbahagyni, mert a fiú komolyan vette, elfogadta és olyan
               méltóságot tanusított, hogy ezen csak félig lehetett mosolyogni. A szereposztással
               percek alatt készen lettek, minden szerep alakítója önként adódott s mindegyikkel
               már eleve elintézte a dolgot a szerző apja. Lényeges kérdés alapjában véve csak az
               volt, hogy a tenorszerepet a fiatal Nourrit énekelje, aki nemrég foglalta el a
               színháznál nagynevű atyja örökét és puszta neve már sikert jelentett. A varázsló
               baritonszerepére jó volt Prévost. Elzirét vállalta az olasz koloratúrénekesnő,
               Grassari, a mezzo-szerepre Frémont kisasszonyt szemelték ki, az apród szerepére nézve
               pedig Liszt Ádám ragaszkodott a feltűnően csinostermetű cseh énekesnő, Jowurek
               kisasszony felléptetéséhez, amelynek az igazgatóság részéről nem merült fel semmi
               akadálya. A ballet főszerepe Montessu kisasszonynak jutott.</p>
            <p>De felmerült valami más, ami halálos sápadtságot vont hirtelen a szerző arcára. A
               karmester ugyanis így szólt:</p>
            <p>- Meg kell aztán még beszélnünk a húzásokat.</p>
            <p>- Milyen húzásokat? - rémült meg a gyerek.</p>
            <p>- Vannak a darabban túlhosszadalmas részek, azokon rövidíteni kell. Ne rémülj meg,
               fiacskám, ez a világon minden szerzőnél így van. Rossiniból is húzni kell és ő
               mindig belátja. Lásd be te is. Majd végigmegyünk a darabon, én már kijelöltem az
               illető részeket. Nem kell ezt éppen ma megcsinálni, ráér egy-két napon belül. De meg
               kell csinálni, mert azzal sok munkát takarítunk meg a szerepezésnél és a zenekari
               anyagnál. Talán holnap ilyenkor gyere be megint.</p>
            <p>A fiú azon vette észre magát, hogy már el is búcsúzott és apjával megy lefelé a
               lépcsőn. Csak akkor kezdett el sírni. Hirtelen tört ki. Megállt a lépcsőn és sírva
               kiáltotta:</p>
            <p>- Nem engedem, hogy kihúzzanak belőle! Borzasztó, hogy amivel annyit dolgoztam, azt
               most kihúzzák! Nem engedem! Théaulon miért nincs itt ilyenkor? És De Rance miért
               nincs itt ilyenkor? És maga miért engedi, papa?</p>
            <p>- Megmondták, hogy ők nem lesznek itt, mert fölösleges. Ne bőgj itt a lépcsőn, nem
               szégyelled magad? Gondolod, hogy volt már szerző, aki itt bőgött a lépcsőn?</p>
            <p>- Nem bánom, nem engedek húzni belőle!</p>
            <p>Nem lehetett lecsillapítani. Otthon is sírt. Délután átmentek Erardékhoz, a
               Muette-palotába. Ott mindenki természetesnek találta, hogy egy operából húznak.
               Odajött a két szövegíró is, akik szintén természetesnek találták. Számtalan
               operaszöveget írtak már és még egyetlenegy darabja sem került színre húzás nélkül
               egyiknek sem. A gyerek egyedül maradt fájdalmával, amelyben senkisem osztozott meg
               vele. Másnap a két szövegíró is megjelent a karmesternél, mert nagyon megkérte őket.
               Minden halálra ítélt taktusnál külön alkura volt szükség. A gyerek valósággal
               rimánkodott a felnőtteknek, hogy ezt is hagyják benn, azt is hagyják benn s ha nem
               ment a dolog, rimánkodott apjának, hogy rimánkodjék ő is. Valami keveset sikerült
               visszamentenie, de a csatát végeredményben elvesztette. Fájdalmasan gyűlölni kezdte a
               karmestert. Otthon nem lehetett szavát venni. Mikor apja összeszidta ezért a
               túlságos érzékenységért, vállat vonva komoran mondta:</p>
            <p>- Most már az egésztől elment a kedvem. Legjobb volna, ha oda sem mennék. Engedje
               meg, papa, hogy a bemutatóra el se menjek.</p>
            <p>Apja kurtán-furcsán rászólt, hogy ne okoskodjék. Fájdalmát legfeljebb édesanyjával
               közölhette volna, akinek rendesen és szabályos időközökben irogatott. De levélben
               sem panaszkodhatta ki magát. A levelek, mielőtt elindultak, mindig apja cenzuráján
               mentek keresztül.</p>
            <p>Az Erard-házhoz nagy vendég érkezett: az öregúr veje, Spontini. Berlinből jött,
               Erardék nagy hűhót csaptak vele. Áthívták a gyereket, hogy bemutassák neki. A fiú az
               ismeretség első tíz percében már elpanaszolta a híres szerzőnek, hogy zenéjéből
               húztak. De az is részvétlenül hallgatta. Sőt úgy vélte, hogy húzás nélkül soha még
               darab nem került színre. A gyereket a zongorához ültették és eljátszatták vele az
               Impromptut, amelyben Spontini-dallamok is szerepeltek. A húzásokról nem esett több
               szó.</p>
            <p>Lassanként behegedtek a sebei. Az idő haladt, a szerepeket kiírták. S egy szép napon
               kitűzték a „Don Sanche” első zongorapróbáját. Reggel kilenckor Nourrit próbálta
               áriáit a zongorateremben. A karmester nem nagy örömére a gyerek is ott
               lábatlankodott a próbákon. És ott volt ettől fogva minden próbán. Otthon színészkedve
               élte bele magát a gondokkal terhelt szerző szerepébe. Nem apjának játszott, saját
               magának. Nagyot sóhajtott a vacsoránál és ráncolt homlokkal így szólt:</p>
            <p>- Holnap már korán próbám van. Az a duett még mindig nem jól megy. Már nem tudom, mit
               csináljak velük.</p>
            <p>Szeretett ismerőseinek panaszkodni, hogy mennyi dolga van a próbákkal. Szeretett
               társalgás közben ilyen kifejezéseket használni: „Egyszer, mikor éppen az operám
               fináléját komponáltam...” Vagy: „Grassari kisasszonytól hallottam, a darabom
               primadonnájától, hogy...” Szeretett Mozartról beszélni és említeni, hogy annak La
               finta semplice című gyermekkori darabjában sok egészen kellemes rész található.
               Szerette hangoztatni, hogy nagyon fáradt.</p>
            <p>Pedig éppen mostanában nem érzett fáradtságot. A lassan formálódó előadás készültét
               figyelte s a színházi szervezet száz meg száz érdekessége bizsergő feszültségben
               tartotta idegeit. Látta a próbát „lemenni” a zongorateremből a színpadra. Látta a
               rendező munkáját. Figyelte a „zenejavító” próbát. Nézte a díszletek érthetetlen
               színmezőit és ámulva látta, hogyan alakul ki belőlük az elvarázsolt várkastély képe.
               Álldogált a jelenésre váró kórussal a színfalak mögött, hallgatta a pajkos és
               szabadszájú beszélgetésöket. Az enyv, a friss díszletfesték, a színpadi por, a
               gázlámpák szagából összeálló külön színházi szag az orrába vette magát. S egy napon
               már nemcsak darabja miatt ment a színházba, hanem mert a kulisszák erős varázsa rabul
               ejtette.</p>
            <p>A kórusban egy folyton vihogó szőke lány is énekelt, bizonyos Noir kisasszony,
               színházi becézőnevén Coco. Mindenki tudta és természetes dolognak találta, hogy a kis
               szőke Coco a tenoristához, Nourrithoz, tartozik. Pajzán célzások a gyerek előtt is
               világossá tették, hogy Nourrit, a nők kedvence és Coco között valami olyan
               összefüggés van, amelyen tűnődni neki tilos és bűnös dolog. Tisztességesen
               elhessegette magától ezeket a gondolatokat, de azok annál makacsabbul jelentkeztek. Ő
               hősiesen küzdött. Egyetlen napot sem mulasztott el anélkül, hogy be ne tért volna
               valamelyik templomba. Ott mélységes buzgalommal imádkozott és mindennap újra és újra
               fogadalmat tett, hogy nem fog bűnös gondolatokkal foglalkozni. De mihelyt belépett a
               színpadra, a következő pillanatban már meghallotta a kórus tereferélő csoportjában
               Coco nevetését. Azonnal odament hozzá köszönni. S ettől kezdve egy szót, egy hangot
               sem figyelt darabjából. A tenoristát figyelte, hogy a próba közben mikor és hogyan
               néz a leányra.</p>
            <p>Október elején jártak már. A színház kitűzte a végleges dátumokat: tizenötödikére a
               főpróbát, tizenhetedikére a bemutatót. A darab színesedett, alakult, kerekedett. S
               ahogy a nagy napok egyre közelebb jöttek, az ő személyének színházi rangjában is
               észrevehető változás történt. Az első próbán ő volt a világhírű csodagyerek, bámulták
               idegenül, mint valami furcsa állatot. Később mindenki megbarátkozott vele, maguk közé
               ültették, Londonról meséltették, kulisszamenti színész-ugratásokba avatták s mialatt
               apja lent ült a földszint sorában közvetlenül a karmester háta mögött, ő nem sok
               ügyet vetett magára a darabra. Afféle színházi gyerek lett belőle, akit a nagyok
               elfogadnak, mert ott van. De most kezdett mindenkinek eszébe jutni, hogy ő a
               szerző.</p>
            <p>- Nagy siker lesz, - mondta neki a súgó nyájasan.</p>
            <p>- Félsz nagyon? - kérdezte Prévost, a baritonista.</p>
            <p>- Majd meglátom, hogyan fogsz meghajolni, - tréfált Nourrit.</p>
            <p>Fontossága napról-napra nőtt. Az utolsó főpróbákat már a földszintről nézte és
               hallgatta, színészek és kóristák körében, akiknek éppen nem volt jelenésök.
               Leggyakrabban Coco ült mellette, a pajtása. Mikor az utolsó főpróba elérkezett s a
               próbatáblán megjelent a nagy szó: répétition générale, a fiú lent ült az első sorban
               apja mellett, másik oldalán a szépművészeti minisztérium egy előkelősége, még tovább
               a zeneakadémia és a sajtó emberei, hátuk mögött emberekkel teli nézőtér. Ez már olyan
               volt, mint egy bemutató. A gyerek a kinyomtatott szövegkönyvet tartotta kezében.
               Előszó volt benne a szerzőktől, amely róla szólt. Az ujsághírek tizenkét évesnek
               mondták. Az egész teremben mindenki csodát várt.</p>
            <p>Ezen a főpróbán botrány történt. A gyerek csak annyit hallott, mikor függöny után
               felment színpadra, hogy apja és a karmester beszélgetéséből hirtelen kicsattan a
               karmester türelmetlenül kitörő hangja:</p>
            <p>- Uram, hagyjon nekem békét, ne beszéljen bele folyton abba, ami nem az ön dolga. Az
               a ritenuto az én dolgom, nem az öné! Különben is ön írta a darabot?</p>
            <p>- Nem én írtam, - kiáltott dühösen az apja hangja, - de én képviselem azt, aki
               írta!</p>
            <p>A gyerek megijedt. Megfogta a Coco kezét és gyorsan húzni kezdte egy kulissza mögé,
               mialatt a színpadról a Nourrit csendesebb, békítő hangja hallatszott feléjök.</p>
            <p>- Mit akarsz? - kérdezte a leány.</p>
            <p>- Bújjunk el. A karmesternek van igaza. Ha meglátnak, nekem kell szólnom. És azt nem
               tehetem.</p>
            <p>Coco meglepetve ránézett a gyerekre:</p>
            <p>- Látod, ez szép. Milyen nobilis kis gavallér vagy.</p>
            <p>Ránézett és furcsa hangon hozzátette:</p>
            <p>- És milyen szép fiúcska vagy.</p>
            <p>Hirtelen megkapta a fiú fejét és megcsókolta. Ő pedig nem tudta, hogy mi történik
               vele, csak már utána vette észre: átfogta a leány derekát és szenvedélyes erővel,
               ügyetlenül magához szorította. A leány azonnal kiperdült a fogásból. De villogó
               szemmel visszanézett:</p>
            <p>- Nézd csak! Úgy ölelsz, mint egy férfi. Hiszen te titokban már férfi vagy. Téged
               mond apád tizenkét évesnek? Ezentúl óvakodni fogok tőled.</p>
            <p>A színpadon még javában ordítozott a karmester Liszt papával. Idekint a fiú halkan,
               boldogan felszabadultan kacagott. A leány került-fordult és eltűnt. Őt már javában
               keresték. Gratulálók, rajongók, régi ismerősök, akik most kerültek fel a színpadra a
               nézőtérről. A következő pillanatban már száz kérdésre kellett felelnie.</p>
            <p>A bemutató estéjén pazar közönséggel telt meg a színház. A főnemesség mind eljött,
               hogy újra divatba jött kedvencének tapsoljon. Nourrit gyönyörűen énekelt, áriáját és
               duettjét meg is ismételték. A szerző az előadást a színpadról hallgatta végig,
               izgatott volt és kimondhatatlanul boldog, de nagyoskodva igyekezett nyugalmat
               erőltetni arcára. Mikor a függöny lement, a szereplők, kivált Nourrit többször
               megjelenhettek a nagy tapsra. Egyszer csak apja meglökte:</p>
            <p>- Indulj, téged hívnak.</p>
            <p>Ugyanekkor egy kéz nyúlt feléje, a Nourrit keze. Együtt ment ki a tenoristával a
               függöny elé. Ott már előre elkészített nagyos és méltóságteljes mozdulattal meg akart
               hajolni, de ebben a pillanatban Nourrit megragadta, felemelte és megcsókolta. Mire a
               megdöbbent gyerek mérgesen ki tudta magát szabadítani és leugrani, már lement a
               függöny. Ő szenvedélyes haraggal kiáltott a tenoristára:</p>
            <p>- Mit csinált velem? Miért tesz engem nevetségessé? Mit vesz engem az ölébe, mint egy
               gyereket?</p>
            <p>- Ne okoskodjál, hiszen gyerek vagy.</p>
            <p>- Gyerek vagyok? - kiáltotta a fiú villogó szemmel, - kérdezze meg csak Noir
               kisasszonyt, hogy férfi vagyok-e, vagy sem.</p>
            <p>A tenorista meghökkenve nézett a gyerekre. Nem hitt a fülének. De egyszerre
               felhördült:</p>
            <p>- Hol az a bestia?</p>
            <p>És elszaladt az öltözők irányába. A színpadon zűrzavar és suttogás keletkezett, de
               már ment mindenki kifelé. A gyerekért jöttek: hívják a páholyokban. Apja kézenfogva
               indult vele, de ő kabátigazítás örve alatt kiszabadította a kezét.</p>
            <p>- Mit beszéltél te arról a leányról?</p>
            <p>- Semmit. Azt mondta nekem, hogy én már férfi vagyok.</p>
            <p>- Miért mondta ezt? Történt valami?</p>
            <p>- Dehogy. Csak úgy mondta.</p>
            <p>Néhány páholyba bementek hajbókolni, de ekkor az igazgatósági szolga jött értök, hogy
               rögtön menjenek le a színpadra. Ott állt izgatottan az igazgató, hogy Nourrit
               lemondta a második előadást és meg akarja pofozni a szerzőt, de azt nem hajlandó
               megmondani, hogy miért. Liszt Ádám rögtön intézkedett: a szerző menjen haza, ő majd
               bemegy a Nourrit öltözőjébe és rendet csinál.</p>
            <p>A gyerek már rég aludt, mikor apja hazajött. Vacsora nélkül feküdt le bemutatója
               napján. Apja felköltötte.</p>
            <p>- Elintéztem a dolgot. Félreértés volt az egész. Nourrit és az a leány együtt mentek
               vacsorázni. Látod, miket csinálsz?</p>
            <p>- Én nem csináltam semmit.</p>
            <p>- Csak majdnem felborítottad az előadást. Nourrit azt hitte, hogy a leányt
               elcsábítottad.</p>
            <p>A gyerek ujjongva ült fel az ágyban.</p>
            <p>- Azt hitte? Elhitte?</p>
            <p>- Úgy látszik. Most már aludjál tovább. És ne félj, amíg én melletted vagyok.</p>
            <p>A gyerek lelkendező boldogsággal fordult a fal felé. És arra gondolt, hogy négy nap
               mulva, október huszonkettedikén, óriási változás fog történni a világban. Ezen a
               napon tölti be tizennegyedik évét. S ha ezen a napon korát kérdezik, joggal
               felelheti:</p>
            <p>- Tizenöt leszek.</p>
            <p>Köhögött egyet az ágyában. És köhögésének igyekezett mélyebb, férfiasabb színt adni,
               ahogy apjától hallotta.</p>
            
         </div>
         <div type="chapter">
            <head>3.</head>
            <p>A csodagyermek operáját összesen négyszer játszották a párisi Operában. A bemutató
               utáni tizedik napon már más darab szerepelt a műsoron, hogy a Don Sanche soha többé a
               színlapra ne kerüljön. A kritikák, amelyeket szívszakadva vártak, vegyesen vélekedtek
               a darabról, de inkább rosszul, mint jól. A főpróbán még hallatlan sikernek tetszett,
               hogy a magyar gyerek operáját a világ egyik első színpadán játsszák. A gyerek fent
               ragyogott a világdicsőség szédítően magas trónján. S a bemutató után ki kellett
               mondani azt a borzasztó szót, amely most először ütötte fel fejét a csodagyermek
               pályáján: a bukást. Nem volt kétség, a darab megbukott. A Gazette de France még
               csak dícsérgette a fiút és „a mi jövendőbeli kis Mozart”-unknak nevezte. De ebben a
               dícséretben is fájdalmas volt a szemmellátható jóakarat, a gyerek iránt való elnézés.
               Más ujság, amely nyugodtan és józanul bírálta meg az egész ügyet, azt írta, hogy az
               operaházi előadás alapvető tévedése helyett ezt a darabot a Zeneakadémián kellett
               volna bemutatni, mint tanulmányi vizsgát, annak nagyszerű. Akadtak azonban lapok,
               amelyek egyszerűen levágták a szerzőt. A Débats kritikusa, a szigorú Castil-Blaze,
               kijelentette, hogy ez a gyermek lehet a világ legjobb zongorajátékosa, de a
               zeneszerzéshez semmi tehetsége nincsen. És a kudarc nem maradt csak párisi kudarc.
               Európa minden nagyobb lapját tudósítók képviselték Párisban. Azok is jelentették
               haza, hogy a csodagyermek operája balsikert hozott. A Leipziger Allgemeine
               Musikzeitung, a legfontosabb zenei szaklap, kijelentette, hogy Mozart ide, Mozart
               oda, de „ez a Mozart bizony képtelen vezérkönyvet írni”.</p>
            <p>A gyerek lezuhant a trónról. Pokoli módon szenvedett a szégyentől. Úgy érezte, hogy
               egész Európában senki nem beszél másról, mint az ő operájának csúfos bukásáról.
               Folyton olyan elképzelésekkel gyötörte magát, hogy a bajor király, az angol király, a
               francia király, az orléansi herceg, Bérry hercegnője, az öreg Esterházy herceg, a
               fiatal Esterházy herceg, Czerny, Salieri, Ries, Unger Karolin, Rossini, a londoni
               Erard, mindenki, aki valaha jó volt hozzá, most az ő bukását olvassa. És akik nem
               mutattak iránta jóindulatot: Cherubini, Kalkbrenner, Saint-Lubin, Cramer s a világ
               ezer meg ezer általa legyőzött zongoraművésze, ezek mind diadalmas vigyorgással
               olvassák a bukást s ha egymással találkoznak, kaján jókedvvel kérdik egymást:
               olvastad a kritikákat? És anyja ott Stájerországban, ha olvassa... Erre volt a
               legborzasztóbb gondolni.</p>
            <p>Szeretett volna meghalni. Nem volt kedve menni sehová. A zongorától elfordult, ha
               rápillantott. Könyvet vett a kezébe és öt perc mulva haragosan félredobta. Bármit
               mondtak neki, szenvedett tőle. Ha apja erőszakkal átvitte Erardékhoz, a
               Muette-palotába, s ott az öregúr, vagy valamelyik Erard-kisasszony vigasztalni
               próbálta, szeretett volna kiszaladni kínjában. Pedig az öreg Erard igen bölcs és
               csillapító dolgokat mondott.</p>
            <p>- Te egy tévedés áldozata lettél, fiam. Folyton Mozarthoz hasonlítanak, ami rendben
               van. Mikor zongorázol, mozarti játékot várnak tőled és azt meg is kapják. Most operát
               írtál és mozarti operát vártak tőled. Ez is rendben volna, ha a Lucio Sillát várták
               volna. Azt Mozart tizenhatéves korában írta és a te operád van olyan. De tőled
               legalább is a Don Giovannit várták, amit te egy szóval sem ígértél nekik. Csalódtak
               és csalódásukra haragszanak. Veled nagy igazságtalanság történt.</p>
            <p>Ez simogató balzsam lehetett volna szívére. Ő még ennek hallatán is gyötrődött.
               Keményen összeharapta a száját, sápadt arcán mély karikák húzódtak szeme alá,
               nedvestenyerű kezét görcsösen tördelte és órákon át nem szólt semmit. Egyetlen
               vígasztalása az imádság volt. Soha annyit nem járt templomba, mint most. Háromszor,
               négyszer is elszaladt hazulról napközben, ha már a szégyen mardosásait nem bírta, és
               templomba menekült. Ott valamelyik néptelen mellékoltárhoz sietett, letérdelt és
               bizonyos gyakorlattal, amely önmagukat révületbe ejtő fakírok tulajdona, a következő
               pillanatban már átszelleműlten vetette magát a jó Isten keblére. Lüktető halántékára
               valami mennyei kéz símogatását képzelte oda, arcát magának Istennek gondolatához
               szorította, mint valami szent lepel redői közé. Ilyenkor megkönnyebbült s az áhítat
               erős mámora egy időre elaltatta fájdalmát.</p>
            <p>Nagy fájdalmában mégis tett valami olyan felfedezést, amely a vallási rajongás
               mellett segített gyötrelmeit elviselni: rájött, hogy apja szereti őt.</p>
            <p>Liszt Ádám mindig keményen bánt vele, mindig korholta, soha bizalmas hangulatokba nem
               ereszkedett vele. Bizonyos idegenségben éltek már évek óta. Azonkívül a fiú lelke
               mélyen már nem tisztelte apját eléggé. Azt el kellett ugyan ismernie, hogy apja
               fáradhatatlanul lót-fut az ő dolgaiban és csakugyan rengeteget dolgozik, mégsem tudta
               elnyomni lelkében azt a folyton felütköző gondolatot, hogy apja belőle él. Ha új rend
               ruhát látott apján, vagy ha apja egy láda újonan vásárolt szivarral tért haza, rögtön
               arra kellett gondolnia, hogy ezt a pénzt ő kereste, a gyerek. Veleszületett
               gyengédsége és gavallérsága azonban szégyenkezésre indították, hogy ilyen kicsinyes
               gondolatai vannak de ezek a soha senkinek el nem mondott belső tusakodások mégis csak
               azt hozták magukkal, hogy lelkében bizonyos enyhe lenézés vert fészket apja iránt. A
               köteles gyermeki tisztelet még megmaradt romjai Londonban kapták meg a
               kegyelemdöfést, igen érdekes módon. Egy napon azt a szót hallotta ott említeni
               társaságban, hogy „snobism”. Kíváncsian kérdezte és magyaráztatta meg magának a szó
               teljes értelmét. És fájdalmasan nyilallott szívébe az a megismerés, hogy az ő apja
               rikító példája a sznobizmusnak. Ha volt valaha a világon sznob, Liszt Ádám volt az.
               Minden arisztokrata közelsége reszkető boldogságot keltett benne és a rangok vad
               imádata néha egészen nevetségessé tette. A fiú magába nyelte sajgó meghökkenését.
               Most már letagadhatatlanul lenézte apját, akibe egy cseppnyi büszkeség sem szorult.
               Önkéntelenül az anyát állította szembe az apával, az egyszerű, szelíd, szerény anyát,
               akinek néma igénytelenségében sokkal több büszkeség lakott, mint amennyire akár
               királyi személyek képesek lehetnek. Benne is megvolt ez a büszkeség, a meg nem
               alázkodás erős önérzete. Ez nem mondott ellene a kellő tisztelet mindenütt való
               megadásának. Viselkedésében soha nem vétett a gyermeki illendőség ellen és nem
               lehetett nála engedelmesebb gyermeket elképzelni. De lelke mélyén lenézte és
               idegennek érezte azt a felnőtt embert, aki az életet adta neki s akivel egy otthonban
               adatott élnie.</p>
            <p>És most a megpróbáltatás súlyos idején meglepetve vette észre, hogy apjában mély és
               meleg gyöngédség rejlik iránta. Bár a ridegmodorú és hatalmaskodó természetű ember
               most sem hagyta magát érzelmes jelenetekre ragadtatni, mégis akadt néha egy-egy
               aggódó pillantása, egy-egy mozdulata, amely mögül a forró apai szeretet titka villant
               elé. Egyszerre megérezte, hogy ez az ember őt a maga módján mindig nagyon és
               mindenkinél jobban szerette. Sokat megbocsátott neki egyszerre, közelebb érezte magát
               hozzá. És mikor látta, hogy apja álmatlan éjszakákon át aggódik érte és vele szenved,
               az a vágya támadt, hogy ő vígasztalja meg apját, ne pedig az apja őt.</p>
            <p>Az apa viszont észrevette, hogy a gyermeknek a nagy lelki vívódásban egyetlen
               mentsvára a vallás. Sietett tehát, mint minden elébe bukkanó lehetőséget, ezt is
               megszervezni. Eddig nem gyóntatta a gyereket, most elhatározta, hogy ideje lesz az
               első áldozáshoz járultatni. El is vitte a legközelebbi plébániára, ott bemutatta a
               gyereket père Bardinnak, egy himlőhelyes, recsegőhangú, nagyon kedves papnak, és
               megbeszélte vele a szükséges teendőket. A fiúnak szentgyakorlatokat kellett
               tartania, katekizmust tanulnia és a nagy lelki eseményre kellően felkészülnie. Az
               egészet mindjárt el is kezdték.</p>
            <p>Ezzel a templomi áhítat szórványos negyedórái a gyerek egésznapi állapotává lettek.
               Hat órát gyakorolt most is a zongorán naponta, a metronóm szigorú ketyegése mellett.
               De többi ideje az átszellemülésé, a megszállottságé lett. Odaadóan tanulta a
               katekizmust, vallási könyveket olvasott és már az első napon boldogan találkozott
               ezzel a mondattal: „Credo, quia absurdum”. Ezt ujjongó örömmel szerette. Úgy érezte,
               hogy ez a mondat az ő számára született. Hiszen mióta csak gondolkozni tudott, ez
               volt legnagyobb vágya mindig: a feltétlen, gondolattalan odaadást érezni magában.
               Katolikus vallásában, melynek most lényege homályosan mutatkozni kezdett előtte, ezt
               találta meg: önmaga tökéletes odaadását, az áhítatban való teljes feloldódást, amely
               a megsemmisülés boldogságához hasonló. Szorgalmasan és pontosan megtanulta a leckék
               szövegét: az alapvető bibliai tudnivalókat, a hármas istenség csodájának kérdésekbe
               és feleletekbe foglalt tanát, a parancsolatokat, az ágazatokat, a szentségeket, a
               bűnök rendszerbe osztott fajait. Ezt mind nagyon érdekesnek találta, de az igazi
               élmény a közelgő nagy szertartás vágya volt számára.</p>
            <p>Mikor először meggyónt, pontos és hű vizsgálatot tartott magában. Rendkívül hosszú
               listát írt össze bűneiből. Az aprókat is lelkiismeretesen felsorolta, de tudta maga
               is, hogy igazi bűne kettő: az alázatosság hiánya, a hiúság, a mohó tetszenivágyás
               először és a parázna gondolatokra való hajlandóság másodszor. Ezeket az áldozást
               megelőző estén előírás szerint mélységesen meg kellett bánnia. Gyónás után hazament,
               bezárkózott és biztos lévén abban, hogy senki sem látja, külön nagy szertartást
               rendezett magának. Letérdelt és mellét verte. Ököllel és erősen, hogy fájjon. Majd
               arcra borult és homlokával ütötte a padlót. Közben keservesen sírt és hosszú,
               összefüggéstelenül hebegő szövegben esdekelt bocsánatért. Hason feküdt a szobában,
               arca előtt nedves volt a padló deszkája sűrű könnyeitől. És ezekben a pillanatokban,
               bűnbánata omló könnyei között hirtelen az a gondolata támadt, hogy mi volna, ha most
               látná valaki ebben az aszkétai helyzetben? S a gondolatot nem találta
               visszatetszőnek. De a következő pillanatban talpra ugrott.</p>
            <p>- Milyen komédiás vagyok, - mondta önmagán sajnálkozó mosollyal.</p>
            <p>Rögtön beírta bűnei közé ezt a hiúságos gondolatot is. Még soká imádkozott és aznap
               éhesen feküdt le a belülről kulcsra zárt szobában. A másikban apját hallotta
               tenni-venni. Másnap reggel elmentek a szentáldozásra. Még valami húsz gyerek vett
               részt a serdülő kor nagy eseményében rajta kívül. Lázasan jók voltak mind és zavart
               mosollyal feszengtek ünneplő ruháikban. Könnyűnek, lebegőnek és majdnem
               eszméletlennek érezte magát. Nem csodálkozott volna, ha lebegő szárnyú angyalok
               úgy, ahogy van, azonnal az égbe vitték volna. Mikor az ostyát szájába kapta, kevés
               hiján elájult. És e pillanatban arra gondolt, hogy semmiféle tapsvihar még nem
               adhatta neki ezt a boldogságot. Közben csodálatosan búgott az orgona és orra a tömjén
               imádott illatát lehelte be.</p>
            <p>Ez az élmény hatalmas és eltörölhetetlen nyomot hagyott benne. A vallás egészen
               hatalmába kerítette. Imádta a templomok homályát, a piros mécsek kedves lángocskáit,
               a csendben csoszogó öregasszonyokat, a kőkockákon elkopogó lépteket, a Madonna szelíd
               arcát és karjában az isteni csecsemőt, az orgonaszó hangját. Vallás és muzsika, -
               mondta magában, - soha semmi más. A kísértő gondolatokat, amelyek mezítelen női
               jelenségek alakjában minduntalan üldözték, most már lenézte. Minden reggel elment
               misére és minden héten legalább egyszer meggyónt. Gyóntatója tanácsára hidegvizes
               dézsát tartott szobájában s gyakran megtette, hogy nem tudván elaludni, kiugrott a
               forró ágyból és lehűtötte engedetlen testét. Titokban fogadalmat tett, hogy teljes
               életében tiszta fog maradni.</p>
            <p>Áldozása alkalmával megismerkedett az egyik áldozó gyerek nőrokonával. Különös nő
               volt ez. Nagy púp ült a hátán, de valami szelíd finomság igen vonzóvá tette. Arca
               olyan volt, mint az elefántcsontból metszett tárgyak és kezének rendkívüli szépsége
               azonnal feltűnt. Lydia Garella volt a neve. Mivel nagy zenerajongónak mondta magát és
               kitűnt, hogy a csodagyermek minden nyilvános hangversenyét meghallgatta eddig, Liszt
               Ádám udvariasan meghívta magukhoz. Már másnap el is jött. Leült a fiúval négykézre
               játszani és pompás zongorásnak bizonyult. Azonnal melegen összebarátkoztak. S ettől
               kezdve a púpos Lydia állandó vendége lett a Liszt-lakásnak. Neki is a vallás és a
               zene volt két vígasztalása, nagyon megértették egymást.</p>
            <p>Azok a zongoraetüdök, amelyeket a fiú lassanként komponálgatva, gyűjtött, már
               kilencre szaporodtak. Egy napon úgy rakta őket össze, hogy rendszert alkossanak.
               Kitűnt, hogy ha egyet félretesz és még négy újat komponál, tizenkét olyan etüdje lesz
               együtt, amelyek befejezett egészet alkotnak egymás mellett. Szerette ezt a feladatot.
               Megcsinálta mind a négyet s éppen akkor készült el velük, mikor apja tudtára adta,
               hogy most már itt az ideje megélhetésükkel is törődni: hosszabb hangversenykörútra
               indulnak. A fiú mély sóhajjal vette ezt tudomásul. Soha olyan nehezére nem esett
               megválni Páristól, kedvenc oltáraitól az egyes templomokban, megszokott gyóntatójától
               és Lydia barátságától. Hogy megint ki kell állania a dobogóra és hajlongania, az
               ellenérzéssel töltötte el. Áhitatos nyugalomra vágyott s ehelyett a vakító fényű,
               tapsoktól dörgő lármába kellett indulnia. Utolsó örömét indulás előtt az öreg Erard
               okozta, aki végighallgatta az etüdöket, alaposan megnézte őket közelről, végül ezt a
               kijelentést tette:</p>
            <p>- Amit csináltál, elsőrangú dolog. A Cramer-etüdök mellé merem ezeket állítani. Ha
               ugyan nem jobbak. Ezeknek helye van a zenetörténetben.</p>
            <p>Délfrancia városokba utaztak. Marseillesben különösen nagy volt a siker. Ott hosszabb
               ideig megült Liszt Ádám. És mivel Boisselot, a zeneműkiadó, bármelyik párisi cégnél
               jobb ajánlatot tett az etüdök kiadására, a füzetet ott nyomban ki is adták. A fiú
               szeretettel látta rajta a hatos opuszt jelző számot. A Tantum ergo, a zongoraszonáta,
               az Impromptu, egy Allegro di bravura és egy A-moll zongoraverseny után ez már a
               hatodik műve volt. A szerzeményt Lydiának ajánlotta. Szívből örült, hogy a púpos
               barátnőnek örömet szerezhet. De több öröme ezen a hangversenykörúton nem igen akadt.
               A hangversenyek sikere közömbös lett előtte. Mindenütt a templomokat bújta, a dobogón
               csak kötelességét végezte. És ha mégis elragadta olykor a taps öröme, azt mindjárt
               sietett meggyónni. Megvetette magát, ha a világi hívság bűnébe esett. A „világ”
               valami megvetésre méltóvá és méltatlanná lett előtte. Egyszer apja egy otthoni
               levelet felbontva, érdeklődéssel ujságolta:</p>
            <p>- Emlékszel arra a Hennigné nagynénédre, aki egyszer nálunk volt Doborjánban?</p>
            <p>A fiú nem emlékezett. Nem is emlékezhetett nagynénjei és nagybátyjai tetemes
               seregére. Nagyapjának, az öreg Ádámnak, három házasságából huszonhét gyermeke
               született.</p>
            <p>- Nem emlékszem.</p>
            <p>- Dehogy nem, hiszen a térdén lovagoltál. Írja, hogy kisfia született, Alajosnak
               hívják. Unokatestvéred.</p>
            <p>- Nekem nincs rokonom, - felelte a fiú, - nekem csak vallásom van és zeném.</p>
            <p>- Mi? Más senki és semmi?</p>
            <p>- Természetesen a szüleim, - javította ki a fiú szolgálatkészen, - azt nem is kell
               mondanom.</p>
            <p>- Te, Franci, - szólt apja komolyan, - nekem úgy tetszik, hogy túlzásba viszed ezeket
               a dolgokat. Jó lesz erre vigyázni. Vannak józan határok s ha azokat túlléped, abba
               nem mehetek bele.</p>
            <p>A fiú nem szólt, fájdalmasan mosolygott, tetszelegve képzelvén bele magát a vértanú
               szerepébe. Hónapokig tartó hangversenyezés után tértek vissza Párisba sok-sok város,
               még több hangverseny s a fiú részéről számtalan templom és gyónás emlékeivel.
               Párisban a púpos, kedves Lydia barátsága várta.</p>
            <p>De új munka is. Tovább kellett tanulnia. Az opera kudarca kedvetlenné tette Paert.
               Már nem a régi érdeklődéssel oktatta a fiút. S amikor elmaradt tőle, ez mintegy
               hallgatólagos megállapodásnak számított, hogy a leckéket megszüntetik. Liszt Ádám az
               új mestert Reicha professzor személyében találta meg.</p>
            <p>Ez a Reicha nagyon furcsa ember volt. Görbelábú, toprongyos testen, amelyet mindig
               pecsétes és szivarhamus ruha fedett, szokatlanul nagy fej ült. Ez a gnómszerű
               jelenség, súlyosan rövidlátó szeme ellenére is, folyton izgett-mozgott, rakosgatott.
               A kottához olyan közel hajolt mindig, hogy szinte orrával súrolta. Dörmögő, mély
               hangon beszélt, ha beszélt. Mert általában inkább szeretett hallgatni. Pedig sok
               mindent megélt hatvan évnyi életében. Születése szerint cseh volt, de Bécsben lett
               igazán muzsikus. Abban az időben élt ott, mikor Beethoven és Haydn még javakorbeli
               emberek voltak. Salierit is jól ismerte.</p>
            <p>A Chateau d’Eau-téren lakott, a tizenhetes számú házban. Dolgozószobáját
               kottapapírral tapétáztatta ki. A falon vállmagasságban párkány futott körül, ezen a
               párkányon szorosan sorakozott egymás mellé a legtarkább tárgyak gyüjteménye: szobrok,
               csészék, órák, dobozok, karmesterpálcák, kalapok, de főként híres emberek
               emléktárgyai. Volt ott Cimarosa, Gluck, Mozart, Haydn, Salieri, Beethoven és más
               nagyok emlékét jelentő mindenféle apróság. Az ablaknál állott hatalmas
               Erard-zongorája, amelynek tetején kiismerhetetlen rendetlenségben hevert ezer meg
               ezer hangjegy.</p>
            <p>Idejárt a fiú háromszor hetenként órát venni. Reichát hamar megszerette, jólelkű és
               kedves embernek ismerte meg, aki senkiről és semmiről nem szeretett rosszat mondani.
               Mindenki számára talált mentséget és még a tárgyakat is szerette az elítélő
               vélemények ellen védelmezni. A mesterségét pompásan értette; a második leckeórán már
               megtalálták egymás hangját és érdeklődését.</p>
            <p>A tanulás és napi legalább hatórás zongoragyakorlatok mellett tovább is a vallásnak
               adta minden idejét a fiú. Rohamosan kamaszodott, egyre gyötrőbben kínozták azok a
               gondolatok, amelyeket ő úgy nevezett, hogy „a hús kísértései”. Újabban álmait
               látogatta meg főként a kísértés. Minduntalan meztelenül hömpölygő, kínálkozó, fehéren
               őrjítő női testek hevertek, omlottak, kígyóztak előtte. Fehér karok nyúltak feléje,
               sóváran villanó tekintetek kacagtak rá, arcát szemérmetlen keblek érintették.
               Reggelenként zsibbadó fejjel, kábultan ébredt és komor szemrehányásokkal gyalázta
               bűnös képzeletét. Ezek a megpróbáltatások hullámzó rendszerrel jelentkeztek. Néha
               egy-egy hétig is nyugodtnak érezte magát: akkor aztán megint meglepték az ördög által
               elébe rajzolt bolondítóan kéjes képek. Irgalmatlanul üldözték, akármit csinált. És
               nemcsak tehetetlen álmaiban, hanem a hétköznapi élet valóságában is. A párisi utcán
               jól ismerték a híres csodazongorást. Minduntalan parázsló női mosolyok villantak
               feléje. Néha durván kihivóak is. Ő teljes lelkéből tiltakozott a kísértések ellen.
               Mennél hevesebben támadták meg, ő annál makacsabbul veté be magát a vallás
               tisztaságának sáncaiba.</p>
            <p>Mikor tizenöt éves lett, apja otthon négyszemközt elővette. Látszott, hogy igen
               nehezen fog neki annak a kényes tárgynak, amelyről beszélni akar vele. Az apa hosszú
               körmondatokban kerülgette fiát, aki lesütött szemmel, riadtan hallgatta. Mind a
               ketten roppant kínos zavarban voltak.</p>
            <p>- A te életedben most az a korszak következett be, mikor az ember még nem férfi, de
               már nem gyermek többé. Vannak dolgok amelyeket... amelyekről...</p>
            <p>A fiúból kitört a szemérem és a zavar türelmetlensége.</p>
            <p>- Papa, ne beszéljünk erről. Én ezeket a dolgokat nem akarom hallani és nem akarom
               ismerni. Én Istennek és a Boldogságos Szűznek ajánlottam fel az életemet... ne
               féltsen engem, papa... hagyjuk ezt az egészet, nagyon kérem...</p>
            <p>- Ahogy akarod, - felelt apja megkönnyebbült lélegzettel - de másról is kell
               beszélnünk. Hozzá akarlak szoktatni, hogy bánni tudj a pénzzel. Ezentúl rendes
               zsebpénzhez lesz jogod. Minden hétfőn kapsz tőlem valami rendes kis összeget, ebből
               viszont köteles leszel magad gondoskodni apró kiadásaidról, közlekedésről, ceruzáról,
               mit tudom én... Te mennyit gondolsz?</p>
            <p>- Nekem mindegy, papa, határozza el maga.</p>
            <p>Unta beszélni erről is, ez is világi dolog volt és tömjénfellegekben járó
               rajongásához méltatlan. Mikor az első zsebpénzt megkapta, mégis számot vetett az
               összeggel. A felét mindjárt félretette. Ezt édesanyjának szánta.</p>
            <p>Ősszel megint hangversenykörútra indultak. Ezúttal Dijonban kezdték s onnan a svájci
               városokat vették sorra. Jártak Genfben, Bernben, Luzernben, Baselben és még
               számtalan helyen. Mindenütt hangos siker ünnepelte, de ő most már egészen
               megváltozott. A tapstól, a rámosolygó arcoktól, amelyek valaha olyan izgatott
               örömmel töltötték el, megcsömörlött. Unott kötelességnek érezte a nyilvános
               zongorázást, sajátmagát pedig cirkuszi mutatványosnál nem többnek. Kiábrándult az
               efféle zongorázásból, amelynek brilliáns külsőségei sokkal jobban hatottak, mint
               belső tartalma és kiábrándult a közönségből, amely a gyereket jött szájtátva bámulni,
               mint valami bámulatosan idomított kiskutyát, nem pedig a művészt.</p>
            <p>Utazásai közben azokat a könyveket falta, amelyekkel Lydia egy egész bőröndöt
               megtöltött számára. Kegyes vallási olvasmányok voltak ezek. Szentek legendái,
               vallásos elmélkedések, pompázó nyelvezettel megírt imádságok, az ősi keresztények
               szenvedéseinek véres történetei, remeték élete. Sorra olvasta őket, mint más fiú a
               füzetes rémregényeket s ő nem kevesebb örömet és izgalmat talált ezekben. Három
               könyvhöz állandóan visszatért. Az egyik a biblia volt, a másik védőszentjének, Paulai
               Szent Ferencnek élettörténete, a harmadik Kempis Tamás könyve Krisztus követéséről.
               Ezt a harmadikat szerette legjobban. Nagyrészét kívülről tudta már. Sok részletet
               aláhúzott a könyvben, egyes mondatokat külön füzetbe kijegyzett belőle.</p>
            <p>„Erényünk és boldogságunk alapja nem az élvezet”.</p>
            <p>„Semmi másnak ne tudj örülni, csak annak, hogy jót cselekedtél.”</p>
            <p>„Nem leszel jobb attól, hogy dícsérnek és nem rosszabb attól, hogy gáncsolnak”.</p>
            <p>„Ami vagy az vagy és nem lehetsz több annál, mint ami Isten előtt vagy.”</p>
            <p>Mikor a hangversenykörútról hazatértek Párisba, első dolga volt gyóntatóját
               felkeresni. Hosszasan tanácskozott vele és este, vacsora után, így szólt apjához:</p>
            <p>- Papa, szeretném megkérni, hogy most ne olvasson ujságot, valami fontosat szeretnék
               mondani.</p>
            <p>Liszt Ádám gyanakodva tette le a Débats aznapi számát. Kérdően nézett fiára.</p>
            <p>- Én számot vetettem a lelkiismeretemmel. Nem maradhatok világi ember. Engedjen engem
               papi pályára.</p>
            <p>- Micsoda? Elment az eszed?</p>
            <p>- Dehogy, - mosolygott bánatosan a vértanú - most jött meg. Sajnálnám, ha papa nem
               értene meg engem. Nekem nincs más boldogságom, csak a vallás. Akármilyen más életem
               lesz, boldogtalan leszek. Engedjen engem belépni az egyházba.</p>
            <p>- Úgy. És mi lesz a muzsikával?</p>
            <p>- Egyházi zenével akarok foglalkozni. Isten csak azért adta nekem a tehetséget, hogy
               ezzel az ő dicsőségét szolgáljam. Minden tehetség csak arravaló. Mert Kempis Tamás is
               azt mondja...</p>
            <p>- Nézd fiam, nekem ne prédikálj. Én jó katolikus voltam világéletemben és igyekeztem
               kedves lenni az Isten előtt. De józan eszem is van. Mert a jó Isten azt azért adta,
               hogy használjam. Eszem ágában sincs, hogy papnak adjalak. Te nem is vagy papnak
               való. Egy kicsit a fejedbe szállt az orgonaszó. Ismerem ezeket a kamaszkori
               rajongásokat, ezen én is keresztülmentem. De még idejekorán beláttam, hogy amit az
               ember gyerekésszel szépen kicirkalmaz magának, az csak hóbortos ábránd. Nem leszel
               pap, ezt verd ki a fejedből.</p>
            <p>- De nézze, papa...</p>
            <p>- Nem nézek semmit. Ezek az olvasmányok csavarták el a fejedet. Rosszul tettem, hogy
               már előbb nem szóltam bele. Majd összeszedem az egész csomót és kivágom az
               ablakon.</p>
            <p>- Papa, - kiáltott fel a fiú elszörnyedve, könnyes szemmel - ne vétkezzék! Atyám ott
               fenn az égben, bocsáss meg neki, mert nem tudja, hogy mit cselekszik...</p>
            <p>- Nézd, fiam, kaphatsz tőlem egy nyaklevest, pedig már nem vagy csecsemő. Engem te ne
               nevelj. Majd én nevellek téged. Éretlen taknyos vagy és én felelős vagyok érted.</p>
            <p>A fiú felállt, odament imazsámolyához, amelyet Lydiától kapott ajándékba és letérdelt
               imádkozni. Sírva imádkozott, közben ott bujkált fejében a gondolat, hogy apja
               bizonyára nézi most őt, a karcsú fiút, akinek alakja ájtatosan elomlik az
               imazsámolyon...</p>
            <p>Másnap előhozta a témát megint. Apja vette a fáradságot és igyekezett türelmesen
               meggyőzni. A vége az lett, hogy összevesztek. A gyerek zokogva ment aludni. Napokon
               át tartott a párbaj. Végre Liszt Ádám elvesztette türelmét és elkobozta a könyveket.
               Nemcsak elkobozta, hanem keményen kiáltozva jelentette ki, hogy ha a fiú még ilyen
               olvasmányokat mer hozni a házba, csúnyán el fogja náspágolni. A papi pályáról pedig
               mukkanni ne merjen, mert baj lesz.</p>
            <p>A fiú beleringatta magát a keresztény vértanúk glóriájába. Gyönyörködött abban, hogy
               vallásáért szenved. S ugyanakkor testi kísértései megint teljes erővel elővették.
               Álmai a tomboló bujaság dúslakodó felvonulásaivá lettek. Éjszakánként
               kétszer-háromszor lemosta magát, hiába. Az utcára már alig mert menni, mert az utcán
               nők járkáltak, sőt valami ördögi erő kényszerítette, hogy megnézze mozgásuk vonalát
               és utánuk forduljon. Volt nap, hogy háromszor meggyónt. Ismerősei már furcsa szemmel
               nézegették. Olyan lett, mint a futóbolond. Ment az utcán és egyházi dalokat énekelve,
               hirtelen elsírta magát, nem mintha valami baja lett volna, de idegeinek
               túlfeszültsége könnyekben keresett könnyebbülést. Beszélgetés közben minden látható
               ok nélkül földöntúli mosollyal keresztet vetett. Ha mondtak neki valamit, felnézett a
               semmibe és álmodozó hangon, elandalodva, valami olyan vallásos idézettel felelt,
               amely nem is illett a helyzethez. A következő pillanatban szeme meglobbant: utána
               fordult egy elhaladó nőnek. Aztán elpirult, szájába harapott, kínos zavarban köszönés
               nélkül elrohant.</p>
            <p>Mikor a zsebpénzét megkapta egy hétfőn, elhatározta, hogy ami az anyja számára
               szétosztott összegen túl megmaradt, azt szétosztja a szegények között, sajátmagát
               pedig nélkülözéssel fogja büntetni testi vágyaiért. Elment kedvenc templomába, minden
               mellékoltár perselyébe pénzt tett, a kapuban üldögélő koldusoknak bőven adott. Egy
               ötfrankos maradt a zsebében. Azt az úton hazafelé akarta szétosztani.</p>
            <p>Két házzal odább meglátott egy rongyos, kiéhezett arcú utcaseprőt. Vézna siheder volt
               az, az adományra kétségtelenül rászoruló. Megszólította:</p>
            <p>- Akar pénzt?</p>
            <p>- Mennyit? - kérdezte az mohón és meglepve.</p>
            <p>- Adok egy frankot. Adjon vissza ötből négyet.</p>
            <p>- Négy frankot? Oh lala. Mikor volt nekem négy frankom. De adja ide, majd
               felváltom.</p>
            <p>Odaadta a pénzt. A siheder futva el akart indulni, de a nagy seprő ott volt a
               kezében.</p>
            <p>- Nem fogná meg addig ezt a seprőt?</p>
            <p>- Szívesen.</p>
            <p>Megfogta a seprőt. A fickó elszaladt. Ő ott állt az ormótlan nagy seprővel és várt.
               Ekkor két lány jött arra. Ringó járásuk volt, hajlékony derekuk és ruhájuk vonalában
               felháborító édességgel lehetett sejteni a kebleket.</p>
            <p>- Nini - szólt az egyik, meglökve könyökével a másikat, - nézd, milyen komikus. Mit
               csinál itt a seprővel a kis Litz?</p>
            <p>A másik bódítóan ránézett a híres fiúra. Szeme ördögien megvillant.</p>
            <p>- Nem is olyan kicsi.</p>
            <p>Elvihogta magát mind a kettő. Egymáshoz bújva, turbékoló nevetéssel visszakacsintva
               mentek tovább. A fiú utánuk nézett. Egyetlen pillantással végigvette őket
               tetőtől-talpig. S mikor pillantása a két vékony bokához ért, görcsösen megrándult
               egész testében. Úgy megrázkódott, mintha az ördög megrázta volna.</p>
            <p>- Lehetetlen - motyogta a seprővel a kezében, - mit csináljak, mit csináljak, ember
               ezt nem tudja kibírni...</p>
            <p>Elsírta magát megrendült izgalmában és tartotta a seprőt.</p>
            
         </div>
         <div type="chapter">
            <head>4.</head>
            <p>Tavasszal meghalt Beethoven. A fiú mély meghatottsággal gyászolta és minden lapot
               megvásárolt, amelyben találhatott róla valamit. Az életrajzokból azt állapította
               meg, hogy abban az időben, mikor az ő feledhetetlen bécsi hangversenye lezajlott,
               Beethoven a kilencediket komponálta. A kilencedik hangjai közül jött el az ő
               hangversenyére, a kilencedik hangulatában csókolta őt meg s a kilencediknek ment haza
               a hangversenyről.</p>
            <p>A halál gondolata most sokat foglalkoztatta a fiút. Vallásos olvasmányai minduntalan
               a halálra figyelmeztették, zaklatott idegei pedig nem idegenkedtek az elmúlás
               megnyugtató fogalmától. Az öngyilkosság ötlete nem egyszer megfordult a fejében, de
               mivel ezt bűnnek tudta, az ilyen gondolatokat elhessegette magától. A halálhoz
               azonban közel maradt. Szerette a gyászt, a gyászmisék muzsikájának beteges
               gyönyörűséggel adta oda magát s ha temetéssel találkozott, a közelség és otthonosság
               érzete támadt benne. Az embereket kerülte. Csak a Muette-palotába ment át olykor
               Erardékhoz, Reichához járt el rendesen az elméleti órákra, a púpos Lydiával
               zongorázott négykezest és minden héten hosszú látogatást tett gyóntatójánál. Apjával
               naphosszat alig váltott egy szót is. Az egyházi pályára való vágyódását nem merte
               többé előhozni. Apja sem beszélt róla. Úgy éltek egymás mellett, mint a
               fegyverszünetet kötött ellenségek.</p>
            <p>Májusban megint elutaztak Londonba. Ez már harmadig angliai útjuk volt. A régi helyen
               szálltak meg, a régi ismerősökkel találkoztak, minden a megszokott módon történt:
               londoni hangverseny, kritikák, machesteri út, napi hat óra gyakorlat. És a párisi
               templomok nagyon hiányoztak. A gyóntató is. Lelki atyja tanácsára felkeresett ugyan
               egy katolikus lelkészt, de ez nem volt az igazi. A párisi abbé már úgy ismerte a
               lelkét, mint a nyitott könyvet; ennek hosszasan kellett problémáit magyarázni.
               Gyónt, mert vallása parancsolta és mert vallási rajongásában szomjazott a bűnbánat
               gyönyörűsége után, de ebben a londoni gyónásban olyan idegenül érezte magát, mintha a
               más ruháját öltötte volna magára.</p>
            <p>Három hónapot töltöttek Londonban. A három hónap alatt minden nap gyengébbnek és
               kimerültebbnek érezte magát. Mivel apja eltiltotta a túlsok vallási gyakorlattól, az
               éjszakából lopta el az órákat. Mikor apja elaludt, akkor óvatosan felkelt és a
               sötétben elkezdett imádkozni. Órákon keresztül suttogta a feladott imákat,
               kimerülten omlott az ágyba, de a hús kísértései mostanában dühös erővel támadták meg
               álmait. Lázasan hánykolódott forró ágyában, kéjesen csikorgatta a fogait az álom
               tilos és borzasztó gyönyörei között, aztán kétségbeesve ébredt fel és megint csak
               imádkozni kezdett. Így teltek el éjszakái vad tusában, titkos virrasztásban. Reggel
               rendesen elszédült, mikor az ágyból kilépve talpra akart állani. Támolygott és meg
               kellett kapaszkodnia. Napközben is gyakran elszédült. Az arca és keze mindig
               feltűnően forró volt, fejfájások kínozták és feltűnően fogyott. Sovány volt mindig,
               de most éppenséggel csak csont és bőr maradt rajta. Szeme alatt vastag karikák ástak
               árkot, idegessége most már annyira elhatalmasodott rajta, hogy jelentéktelen
               apróságokon sírva fakadt. Atyja többször is orvost hivatott hozzá. S az orvos folyton
               csak azt hajtogatta, hogy a fiú egyék sokat, pihenjen, ne izgassa magát s lehetőleg
               töltsön egy-két hetet tengeri fürdőn.</p>
            <p>Boulogneba mentek megint. Az apa már Londonban panaszkodott, hogy nem érzi jól magát,
               de erre nem lehetett sokat adni, mert Liszt Ádám állandóan az egészségével
               foglalkozott s a legkülönbözőbb tüneteket figyelte meg magán, amelyek rendesen
               vaklármának bizonyúltak. Most azonban meglátszott rajta, hogy komolyon beteg. A fiú
               egészsége miatt mentek Boulogneba s az apa esett ágynak. Erős gyomorrontásnak
               látszott a dolog, de remélni lehetett, hogy néhány nap alatt majd csak helyrejön az
               apa.</p>
            <p>De nem jött helyre. Mindennap láza volt s a láz csökönyösen emelkedett. A boulognei
               orvos, akit már első nap elhívtak, fejét kezdte csóválni. A beteg hasa erősen
               megpuffadt, testén itt-ott kis piros foltok jelentkeztek, sokat köhögött és
               krákogott. Mindig fájlalta a fejét és szuszogva lihegett az erős láztól. Végre már
               állandóan negyvenegy fokos láza volt. Eszméletét azonban nem vesztette el és nem
               beszélt félre, de amit beszélt, az olyan volt, mint a becsípett ember beszéde. Fiát
               mindig maga mellett akarta látni és bár nehezére esett a szó, folyton beszélni kívánt
               hozzá. Mindig a gyerek csecsemő-éveire tért rá és azoknak emlékeit mesélgette.</p>
            <p>- Mikor születtél, az az üstökös esztendeje volt. Ezernyolcszáztizenegyben jött az
               üstökös. Mi is láttuk anyáddal. Szép csillag volt, hosszú, fényes üstök húzódott
               utána. Mint valami fátyol. A falubeliek között elkezdték híresztelni, hogy itt a
               világ vége. Emlékszel az öreg Hottmeyernéra?</p>
            <p>- Nem.</p>
            <p>- Persze, nem is emlékezhetel, másfél éves voltál, mikor meghalt. Hottmeyerné
               biztosra vette, hogy itt a világ vége, lefeküdt az ágyba és megtakarított pénzét
               belevarrta az ingébe. De hiába jött az üstökös, nem lett vége a világnak. Ő elaludt
               egész rendesen s mikor másnap felébredt, meg volt győződve, hogy a mennyországban
               van. Sokat nevettünk rajta. Az üstökösnek nagyon örültünk, mert anyád akkor várta,
               hogy megszülessél és úgy képzelte, hogy a jó Isten ezzel az üstökössel ad nekünk
               jelet, hogy valami igen nagyszerű gyerekünk fog születni. Jaj de éhes vagyok, úgy
               szeretnék egy karéj kenyeret enni, a tejet már nagyon útálom...</p>
            <p>- Nem szabad, papa, az orvos megtiltotta. Csak tejet szabad. Adjak tejet?</p>
            <p>- Nem kell. Útálom. Emlékszel a doborjáni kútra az udvarunkon?</p>
            <p>- Emlékszem.</p>
            <p>- Négy hónappal a te születésed előtt anyád beleesett a kútba. Elkorhadt valami
               deszka és beszakadt alatta. Ő leesett a vízbe. Szerencsére voltak ott emberek éppen
               és a víz is csak hónaljig ért neki. Létrát hoztak, ledobták a kútba, anyád
               csuromvizesen kijött. Nem lett a világon semmi baja. Még csak meg sem fázott, hiszen
               júniusban történt a dolog. Akkor is azt mondtuk, hogy ez a gyerek aztán igazán a
               szerencse gyereke lesz. Mégis adjál egy pohár tejet.</p>
            <p>Megitta a tejet, lihegve pihent egy negyedórát és újra kezdte a régi emlékeket. Pedig
               most már az orvos is azt ajánlotta, hogy beszéljen mennél kevesebbet, mert kimeríti
               testi erejét. Állapota pedig nem olyan, hogy könnyen lehetne venni. A láz nem akart
               alábbhagyni, a beteg szemlátomást fogyott, arca ijesztően elvékonyodott s mivel nem
               borotválkozott rendesen, őszes borosta ütött ki rajta. Hirtelen vén emberré változott
               a betegágyban.</p>
            <p>Augusztus tizedike táján jöttek Boulogneba és augusztus huszonnegyedikén reggel az
               apa már csak alig hallható hangon tudott beszélni.</p>
            <p>- Érzem, fiacskám, hogy komolyan beteg vagyok. Azt hiszem, jó volna írni anyádnak,
               esetleg el kell jönnie, hogy ápolhasson. Viszont az sem jó, ha ok nélkül
               megriasztjuk. Majd meglátjuk, mit mond az orvos.</p>
            <p>Az orvos eljött a szokott reggeli órában. Megvizsgálta a beteget és mondott néhány
               megnyugtató szót. De mikor távozott, titokban intett a fiúnak, hogy jöjjön ki
               utána.</p>
            <p>- Bekövetkezett, amitől tartottam - mondotta a folyosón, - a papa betegsége minden
               jel szerint hagymáz. Felgyógyulása nincs kizárva, de súlyosbodástól is lehet
               tartani.</p>
            <p>- Mit gondol, doktor úr, írjak anyámnak?</p>
            <p>- Mindenesetre. A helyzet elég súlyos. Délután újra eljövök.</p>
            <p>A fiú visszament. Azonnal meglátta apja arcán a nagybeteg gyanakvó, kutató
               kiváncsiságát.</p>
            <p>- Beszéltél kint az orvossal?</p>
            <p>- Csak egy pár szót. Azt mondta, hogy a betegség igen komoly, de meg fog gyógyulni,
               ha vigyáz magára.</p>
            <p>- Úgy. Hát mégis csak írjál anyádnak.</p>
            <p>- Igenis. Úgyis megyek a patikába, a levelet majd megírom a postán.</p>
            <p>- Nem. Itt írd meg. Most. Olvasni akarom, amit írsz.</p>
            <p>A fiú engedelmesen leült írni. Németül. Apjával már régóta csak franciául beszéltek.
               Úgy megszokták, hogy otthon is ezt a nyelvet használták. De anyjának a hajdani
               otthon régi nyelvén szokott írni. Erősen tünődött, hogyan írja meg a levelet. Anyját
               nem akarta megrémíteni, apját sem akarta izgatni, viszont a helyzet súlyosságát
               valahogyan mégis közölnie kellett.</p>
            <p>„Boulogne, 1827. aug. 24. Legjobb Asszony Anyám! E pillanatban, mikor ezeket a
               sorokat írom, nagyon aggódom apáért. Mikor megjött, már nem jól érezte magát és ma
               azt mondta nekem az orvos, hogy...”</p>
            <p>Felpillantott apjára. Az közben elaludt.</p>
            <p>„... hogy a dolog veszedelmessé válhatik. Apám arra kéri, ne veszítse el bátorságát.
               Ő maga nagyon betegnek érzi magát és azért íratja most velem ezt a levelet, hogy
               Magának esetleg Franciaországba kell jönnie. De azt hiszi, hogy ezzel pár napig még
               várhatunk és azt mondta nekem: Ha majd bizonyosat tudunk, megírhatod neki. Ezt nem is
               fogom elmulasztani. Levelét nagy örömmel vette. Szívemből köszönöm Magának, hogy
               rólam is megemlékezett benne. Három-négy napon belül okvetlenül írok. Éljen boldogul,
               sokszor öleljük. Most nagyon sietek. F. Liszt”.</p>
            <p>Gyorsan megcímezte a levelet. Behívta Luciennet, a szálló kis fekete szobalányát,
               hogy maradjon a beteg mellett és elszaladt patikába, postára. Mikor visszajött, apja
               még mindig aludt. Csak késő délután ébredt fel, mikor az orvos jött. Akkor megint
               elkezdett beszélni.</p>
            <p>- Ha olyan rosszul lennék, hogy anyádnak ki kell jönni, akkor a pénzt megtalálod a
               kis bőrtáskában. A kulcsa a kabátom hátsó zsebében van. Bőven elég arra az esetre a
               pénz, ha sokáig volnék beteg. Te is szoktál félrerakni az anyádnak pénzt, mint
               láttam. Nagyon helyes. Anyád minden jót megérdemel tőled, mert igazán jó anya. Mikor
               egészen kicsi voltál, valami különös görcseid voltak. Több ízben azt hittük, hogy meg
               fogsz halni. Egyszer már megrendeltem a koporsót is. Anyád olyan volt, mint az
               őrült. Hangosan ordítozott és a haját tépte. A szomszédok mind összeszaladtak. Akkor
               még Pomogyon laktunk.</p>
            <p>- Pomogyon? Hát én Pomogyon születtem?</p>
            <p>- Nem. Te Doborjánban születtél, de csecsemő korodban rövid időre Pomogyra helyeztek
               engem. Aztán visszajöttünk Doborjánba. Sőt egy darabig Boldogasszonyban is laktunk,
               te arra sem emlékezhetel.</p>
            <p>- Nem, én csak Doborjánra emlékszem.</p>
            <p>- Persze. Ebben a sok jövés-menésben kaptad a mocsárlázat is. A Fertő-tó közel van
               oda. Szent Isten, hogy anyád mennyit kínlódott veled. Sokkal többet voltál beteg,
               mint egészséges. Akkor is meghültél csúnyán, mikor elvittelek Kismartonba és a
               hercegnő neked adta a Haydn-albumot.</p>
            <p>- Miféle Haydn-albumot? Nem emlékszem. A hercegnőre sem emlékszem.</p>
            <p>- Hogyne. Négyéves korodban zongoráztál a hercegnő előtt és ő neked adta a Haydn
               emlékkönyvét, amelyikbe Haydn minden ismerősével beíratott valamit. Nagy érték
               volna, ha megvolna. Valahogyan elhányódott. Sohasem találtuk meg.</p>
            <p>Nehezen beszélt már, a szavak közt szüneteket tartott és erősen lihegett. Szemét
               félig lehúnyta. Elszunnyadt tíz percre, majd megint felrezzent. És rohamosan
               fogyott. Senki sem ismert volna rá, aki most meglátja. Mikor tiszta ágyneműt tettek
               alája, a fiú rémülten pillantotta meg combjait: nem voltak vastagabbak már, mint az
               ő felsőkarja.</p>
            <p>Másnap még rosszabbúl lett. Az orvos közölte a fiúval, hogy számolnia kell a
               legsúlyosabb életveszedelemmel. A beteg most már alig beszélt. Szemét is ritkán
               nyitotta ki. Keze gyönge volt ahhoz, hogy a tejes poharat tartsa, úgy kellett
               megitatni. Láza felszökött negyvenegy és fél fokra.</p>
            <p>A fiú most már tudta, hogy apja meg fog halni. Érezte, hogy ezt meg kellene írnia
               anyjának. De olyan borzasztónak találta ezt a feladatot, hogy nem tudta rászánni
               magát. Csak ült a beteg mellett a széken és nézte. Élet és halál megfejthetetlen
               titkáról tünődött magában. Aztán imádkozott. Most már imádkozhatott kedvére
               akármennyit, az utolsó óráit élő apja nem akadályozta többé. Ha már elfáradt az
               imában, megint csak nézte a kiserkedt szakállú, eltorzult, gyereknyi nagyságúra
               aszott beteget. Tétova gondolatai a jövőt kutatták: hogyan fog élni kettesben
               anyjával. De azonnal mélyen megbánta ezeket a gondolatokat: bűnös szeretetlenségnek
               ítélte, hogy képes leszámolni apja halálával.</p>
            <p>Az utolsó napon, augusztus huszonnyolcadikán Liszt Ádám már alig mondott egy-két
               értelmes szót. Azt lehetett volna hinni, hogy eszméletlen. De íme, keze gyenge
               mozdulatával jelezte, hogy szólni akar. A fiú odahajolt.</p>
            <p>- Mondani akar valamit, papa?</p>
            <p>A haldokló alig mozgó ajakkal, alig hallhatóan suttogta:</p>
            <p>- Franci, nagyon féltelek a nőktől.</p>
            <p>A fiú iszonyodva nézett rá, szíve verése is elállt. Hát ez az ember tudott az ő
               borzasztó lelki viaskodásairól? Hiszen ő tiszta maradt és apjának ezt tudnia kellett.
               Honnan vette hát, hogy őt félteni kell? A haldokló apa aggodalma az ő lelkének
               legkeservesebb gyötrelmeire világitott rá. Csak nézte a haldoklót, akihez sokáig
               olyan idegennek hitte magát s akiről most kitűnik, hogy mélyen belelátott fia
               magányos titkaiba.</p>
            <p>Ezek voltak az apa utolsó értelmes szavai. Ezután csak mosolygott olykor, de értelem
               nélkül, kivehetetlenül. Az orvos eljött, megnézte a bizonyára eszméletlen ember
               érverését és így szólt:</p>
            <p>- Egy-két órája van még.</p>
            <p>Aztán megköszörülte a torkát. És kibökte:</p>
            <p>- A számlámat mikor rendezhetjük?</p>
            <p>- Amikor parancsolja, - szólt a fiú könnyes szemmel - holnap talán majd teszem
               tiszteletemet.</p>
            <p>Az orvos elment. Ő visszaült az ágy mellé a székre. Nézte a haldoklót, imádkozott.
               Kívülről a boulognei hétköznapi élet vidám, eleven zsivaja hallatszott be. Erősen
               sütött a nap. Ő csak sírt és imádkozott. Felkelt a székről és térdre ereszkedett az
               ágy mellett. Homlokát az ágy szélére támasztotta, mellét rázta a sírás. Imádkozott
               sokáig, sokáig.</p>
            <p>Ekkor felpillantott. És irtózatos rémülettel ugrott talpra. Az apa tágranyitott
               szemmel bámult a semmibe, szája pedig el volt tátva, mintha valami ordítás akadt
               volna a torkán. Olyan szörnyű volt így, hogy a fiú rettegve hátrált az ajtóig és úgy
               ugrott ki a szobából, mintha menekülne. Becsapta az ajtót és rekedten elkiáltotta
               magát:</p>
            <p>- Lucienne!</p>
            <p>A szobalány előjött. Mindent megértett rögtön.</p>
            <p>- Meghalt? Ó szegény fiú, mennyire sajnálom...</p>
            <p>Részvéttel, szeretettel átölelte a síró fiú vállát. Magához szorította vígasztalóan.
               Aztán benyitott a szobába, ahol a halott feküdt. A folyosón pedig a fiú ököllel
               kezdte ütni a saját fejét. Vad haraggal, kíméletlenül.</p>
            <p>- Nyomorult, nyomorult, - mondotta magának - hitvány! Ilyen pillanatban képes vagy a
               nő ölelését megérezni! Nyomorult, hitvány, aljas...</p>
            <p>Sírt és öklözte a fejét a folyosón. Majd zokogva nekidőlt a falnak és keservesen
               nyögte:</p>
            <p>- Papa, papa... drága papa...</p>
            
         </div>
         <div type="chapter">
            <head>5.</head>
            <p>Felbontatlan ládák, egymás hegyén-hátán heverő holmik között tanakodtak a jövőről
               anya és fia. Harmadfél éve nem látták egymást, nem győztek betelni egymás látásával.
               Mire Liszt Anna megjött Párisba, fia, aki ideiglenesen Erardékhoz ment lakni a
               Muette-palotába, már talált új lakást. A régi otthonban, ahol annyi időt töltöttek el
               kettesben apjával, képtelen lett volna megmaradni. Az Erard-kisasszonyok kerestek
               neki lakást, ő meg sem tudott mozdulni letört önállótlanságában. A Monmartreon vettek
               ki három szobát, a Rue Coquenard egyik házában. Felbontatlan ládák, egymás
               hegyén-hátán heverő holmik adták a költözés képét ezekben a szobákban.</p>
            <p>- Nem megyek több hangversenykörútra, anyám. Úgy határoztam, hogy ezeket a körútakat
               abbahagyom, mert gyűlölöm. Annyit szenvedtem miattok, hogy a végén már sírni
               szerettem volna. Többet nem leszek majom a dobon.</p>
            <p>- Mi nem leszel?</p>
            <p>- Majom a dobon. Cirkuszi mutatvány. Azt hiszi maga, hogy akik eljönnek egy ilyen
               hangversenyre, azok művészetet akarnak hallani? Dehogy. A csodagyermekre kíváncsiak.
               Én pedig már nem vagyok csodagyermek. Szegény papa még legutóbb is tizennégyévesnek
               hirdetett. Pedig én már tizenhat vagyok. Elég volt.</p>
            <p>- De miből fogunk élni, fiam?</p>
            <p>- Órákat fogok adni. Czerny milyen jól meg tud élni belőle. Hogyne tudnék én, aki
               százszor híresebb vagyok. Meglátja, milyen kedves, szép életünk lesz így kettesben.
               Amíg elterjed a híre, hogy órákat adok, addig még futja a pénzem. A többitől nem
               félek.</p>
            <p>- Sok költség volt a temetéssel?</p>
            <p>- Ne is kérdezze, rengeteg. Az orvos, a patika, a szálló... rossz rágondolni.</p>
            <p>- És volt elég pénzed?</p>
            <p>- Nem volt. Segítettem magamon.</p>
            <p>- Erardéktól kértél, nem?</p>
            <p>- Kérni? Nem. Én nem tudnám elviselni, hogy pénzt kérjek valakitől. Ott Boulogneban
               mindenről kötelezvényt adtam, itthon pedig eladtam az Erard-zongorámat. Megmaradt
               még a másik. Sajnos, áron alól kellett eladni, de nem volt más választásom.
               Kifizettem Boulogneban mindent és még maradt is valami, amivel nekimegyünk az
               életnek. Helyesli a terveimet?</p>
            <p>- Én, drága fiam, nem szólok bele. Nagy fiú vagy már, jobban tudod, hogy mit kell
               csinálni. Boldog vagyok, hogy megint együtt lehetünk és mással nem törődöm. Hova
               állítsuk a zongorádat? Mert aszerint akarom rendezni a többi bútort.</p>
            <p>- Mindegy. Ahogy jónak látja.</p>
            <p>- De angyalom, azt neked kell megmondani. Te fogsz zongorázni rajta, nem én.</p>
            <p>- Igazán mindegy. Én most elmegyek Reichához.</p>
            <p>Kezet csókolt anyjának és elment. Boldog volt, mikor kijutott az utcára. Mert nagyon
               idegenkedett mindenféle praktikus részletektől, intézkedésektől. Mióta élt, ezt
               mindig apja végezte helyette. Homályosan kezdte máris érezni, hogy Liszt Ádám hosszú
               ideig még nagyon hiányozni fog neki.</p>
            <p>Lassacskán rendbejöttek a lakással és rövidesen kialakult a kis otthon szabályos
               életformája. Az órákra vonatkozó várakozásában sem csalódott. Napokon belül már annyi
               tanítvány jelentkezett, hogy abból a háztartás fedezését bőven vállalhatta.
               Montesquiou Fezensac grófné volt az első, aki kisleányát kívánta taníttatni.
               Ugyanaznap Earl of Granville, az angol követ, izent neki, hogy keresse fel, mert
               leányainak oktatása dolgában kíván vele tárgyalni. Jelentkezett egy Pierre Wolf nevű
               genfi fiatalember, továbbá egy Louis Messmeckers nevű belga. Ezek voltak a legelsők.
               De sűrűn jöttek a többiek is. Egy hét mulva már ott tartott, hogy nem igen
               vállalhatott többet. Három-négy jelentkezőt sajnálattal vissza is utasított. De egyet
               mégsem utasíthatott vissza. Ez Saint-Criq grófné volt, a kereskedelmi miniszter
               felesége, aki szintén leányának óhajtott órákat adatni.</p>
            <p>Reggel fél kilenckor indult el hazulról. Templomba ment és végighallgatta a
               mindennapi csendesmisét. Aztán nyakába vette a várost. Jelentkezett az első háznál,
               megadta az órát, szépen elbúcsúzott és nekivágott az utcák végtelen sorának.
               Bérkocsit nem fogadhatott, arra az óradíjak jórésze ráment volna. A második háznál is
               végzett és tovább kutyagolt a harmadikba. Akkor már mehetett is haza ebédelni. S
               alig nyelte le a falatot, már indulnia kellett. Baktatni a város egyik végétől a
               másikra, jó időben, rossz időben egyformán. Sokszor este tíz óra lett, mire haza ért.
               Akkor a kimerültségtől alig volt már étvágya. Csak úgy immel-ámmal evett, sietve,
               hogy mennél hamarabb nekifoghasson könyveinek. A „Les pères du désert”-t olvasta
               mostanság, azonkívül mindennap lapozgatott a bibliában és az elmaradhatatlan Kempis
               Tamásban.</p>
            <p>A tanítványok eléggé érdekelték. Mulatságosnak találta a tanítást. Öröme telt benne,
               hogy azonnal észrevette a tanítvány alapvető hibáit, rögtön látta, milyen
               gyakorlatokat kell előírnia és boldog volt, ha a tanítvány maga csodálkozott
               legjobban, milyen rohamosan javul a játéka. Ha ugyan javulhatott. Akadt az elsők
               között is olyan, akinél semmiféle oktatás nem nyújthatta a legkisebb reményt sem. Itt
               két hét mulva szólt, hogy nem tartja tisztességes dolognak olyan pénzt elvenni,
               amelyet nem szolgálhat meg. Nem muszáj mindenkinek zongorázni.</p>
            <p>Volt a tanítványok között egy, aki mindjárt a legelső órán a szívéhez szólt:
               Saint-Cricq grófné leánya. Mikor elsőízben jelent meg a háznál, maga a családfő
               fogadta. Rendkívül udvarias, merev és komoly arisztokrata volt a Martignac-kormány
               kereskedelmi és ipari minisztere. Megkérdezte, mit óhajt kapni egy óráért az ifjú
               művész, a harminc francra kurtán bólintott és már át is adta a zongoramestert egy
               komornyiknak, hogy vezesse a hölgyekhez. A párisi előkelő világ illemszabályai
               folytán ugyanis természetes volt, hogy egy fiatal leány zongoraóráinál mindig ott ül
               a mama is.</p>
            <p>Ez a mama elragadóan kedves hölgy volt. Franci már ismerte, szalonokban is
               találkozott vele, ahol zongoráznia kellett, a páholyában is megfordult. De a leányt
               most látta először.</p>
            <p>- Jőjjön, kedves Litz, hadd mutatom be Caroline leányomnak.</p>
            <p>Magas növésű, igen karcsú gyermekleány állott előtte. Vele egykorú lehetett. A
               legfeltűnőbb volt rajta bőrének vakító fehérsége. A porcellánéhoz, de a nem fényezett
               porcellánéhoz hasonló fehérség volt ez, csak a két orcán látszott rajta igen gyengéd
               rózsaszín lehellet. Haja aranyszőke volt a leánykának, szeme erősen kék. Halvány
               ibolyaszín ruhájában az elragadó színek olyan mesebeli látványát mutatta, hogy a
               fiatal művész ámulatában elfelejtett köszönni. Csak egy-két pillanat után eszmélt
               magára és a helyzetre. Mélyen meghajolt.</p>
            <p>- Boldog vagyok, grófnő, hogy megismerhettem.</p>
            <p>Leültek máris a zongorához. A társalgást eleven derűvel az anya vezette, azzal a
               társadalmi művészettel, amely az ilyen első negyedórában gyakorlott biztonsággal
               győzi le a fiatalok elfogódottságát. Beszélt arról, hogy az oktatónak bizonyára
               kellemes lesz ezzel a tanítvánnyal foglalkoznia, mert a tanítvány szorgalmas,
               kötelességtudó és komoly, talán túlkomoly is. Aztán elmondta leánya eddigi
               tanulmányait, végül felszólította, hogy mutassa be eddigi haladását. A
               grófkisasszony engedelmesen nekifogott: eljátszotta az „Il pleut, il pleut,
               bergère...” című dalocskát, igen finoman s kedvesen. Aztán elhallgatott és tekintetét
               illedelmesen a billentyűsorra sütötte.</p>
            <p>- Nos? - kérdezte a mama.</p>
            <p>- Ki merem jelenteni, hogy a grófnő határozottan tehetséges. Felelősséget vállalok
               érte, hogy néhány hónapon belül komoly zongorajátékos lesz, ha lelkiismeretesen
               gyakorol. Mert zongorázni, azt nem adják ingyen. Ha komolyan akarja venni, az
               legalább négy óra gyakorlást jelent naponta.</p>
            <p>- Monsieur mennyit gyakorolt? - kérdezte a leány.</p>
            <p>„Monsieur.” A fiatalember édes ütést érzett a szíve táján. Most mondták neki életében
               először nem tréfás hangon, hogy „monsieur”. Mialatt lelkendező boldogság s a hófehér
               leány iránt érzett mély hála futotta el, kiegyenesedett a zongoraszéken.</p>
            <p>- Négyéves korom óta legalább hat órát mindennap. De volt olyan nap, hogy tíz órát
               is.</p>
            <p>- Hallatlan, - hüledezett a grófné - és még amellett az iskolai tanulmányokat is
               végezni! Szegény fiú!</p>
            <p>Franci elpirult. Tisztességes ösztöne arra bíztatta, hogy szóljon: ő bizony iskolai
               tanulmányokkal egyáltalában nem foglalkozott. De restelte is a két előkelő hölgy
               előtt, meg aztán ideje sem volt rá. A grófné tovább vezette a társalgást.</p>
            <p>- Talán hasznos volna, ha megmutatná a leányomnak, hogyan játssza maga ezt a kis
               dalt. Jól emlékszem, hogy egy házi hangversenyen hallottam magától. Hol is?</p>
            <p>- Több helyen játszottam, - felelte ő.</p>
            <p>S a helyetadó grófkisasszony mellett odatolta székét a zongora közepe elé. Elkezdett
               játszani. Sokkal odaadóbban, mint hangversenyei közül bármelyiken. Ennek a két
               hölgynek hevesen és okvetlenül tetszeni akart. A gróf kisasszony finom és kellemes
               játéka után úgy hatott az övé, mint madárcsicsergés után az oroszlán hangja. Nem
               nézett oldalt, de válla idegeivel érezte, hogy a leány néma megdöbbenéssel és
               csodálattal tekint rá.</p>
            <p>- Mit szólsz ehhez? - kérdezte leányát az anya, mintegy kisajátítva magának a
               sikert.</p>
            <p>- Nincs szavam, - szólt halkan a leány, - én nem tudtam, hogy így egyáltalán
               lehetséges zongorázni. Monsieur igazán nagy művész.</p>
            <p>- Te csacsi, - nevetett az anyja, - persze, hogy nagy művész. Ő tud ma legjobban
               zongorázni az egész világon. Hiszen mondtam neked.</p>
            <p>- Az egész világon... - rebegte a leány, - szép érzés lehet ezt tudni magáról. Ez
               olyan, mint királynak lenni. Charles-Dix is csak egy van az egész világon. Vagy Leó
               pápa is csak egy van.</p>
            <p>A fiatalember lelkét valami homályos keserűség mardosta. Leszegte szája sarkát és
               hányaveti módon vetette oda:</p>
            <p>- Hatlábú borjú is csak egy van esetleg. Ha az ember ilyen mutogatni való ritka
               állat, az inkább kínos érzés.</p>
            <p>Anya és leánya meglepetten nézett rá, de nem feleltek semmit. Visszatértek a leány
               tanulmányaira. És az ifjú mester rögtön rátért a legszembeszökőbb hibákra.
               Mindenekelőtt megjegyezte, hogy a grófnő kéztartása helytelen. Csuklói merevek. A
               csuklóknak szabadon kell mozogniok. A leány próbálgatta.</p>
            <p>- A könyökét kérem az oldalához közelebb, grófnő. Még jobban. Most szíveskedjék a
               derekát egyenesebben tartani. Igen. Magasabbról nézzen le a zongorára. Nem, nem a
               billentyűsorra. Azt sohasem szabad látnia. A kottára. Most a csuklót kissé feljebb.
               Az túlmagas. Most megint túlmélyen tartja...</p>
            <p>Keze ösztönszerűen megmozdult, hogy megfogja és megigazítsa a leány kezét. De
               ugyanekkor a leánynak is egy ösztönszerű mozdulata felelt az övére: mintha el akart
               volna menekülni az idegen érintés elől, csuklói megrezzentek. S a fiatalember meg
               se várta ezt, mozdulatát máris visszavonta. Neki ezt a leányt nem szabad
               megérintenie, még akkor sem, ha szükség van rá. Ez a hófehér, buzavirágkék,
               aranyszőke és meggypiros színekből összerakott lehelletszerű jelenség a való világ
               felett lebegőnek tetszett, ahogy ott ült mellette látomásszerű elérhetetlenségében. A
               tisztaság és lelkiség vonzó, bűbájos ábrája ült mellette, képe mindannak, amit
               hosszú-hosszú hónapokon át imáinak elmélyedésében és vallási olvasmányaiban
               keresett.</p>
            <p>Este szerette volna anyjának elmondani, hogy milyen mély benyomást tett rá az
               átszellemült, márványfehérségű leány. De félt, hogy nem tudja kifejezni magát és hogy
               anyja félre fogja érteni szeplőtlen rajongását. Így csak annyit mondott:</p>
            <p>- Nagyon jól mennek az órák, mama. Kedves tanítványaim vannak, öröm velök
               foglalkozni.</p>
            <p>- Hálistennek. Én is csak jót mondhatok, fiacskám. Ma találtam egy másik fűszerest,
               egy kicsit messzebb van ugyan, de sokkal olcsóbb. A mészárosnak megmondtam, hogy ki
               vagyok, erre mindjárt kijelentette, hogy nekünk mindig kiválasztja a szép húsokat.
               Hallott egyszer zongorázni. Ez jó dolog. Ezentúl mindig megmondom, ahol vásárlok,
               hogy kinek lesz.</p>
            <p>A fiú gyorsan tiltakozni akart. Ez nem volt kedvére. De nem szólt mégsem. Könnyűnek
               és derűsnek érezte magát, édesanyja kedvét sem akarta rontani. Nekiült vallásos
               könyveinek, de most nem tudott olvasni. A fehér leány finom alakja mindig odalebbent
               gondolatai s a betűk közé. Leült inkább zongorázni. Mostanában legújabb szerzeményét
               szerette játszani, a Gé-moll scherzót, amelyet még apja életében írt. Gróf Amadé
               Tádénak, annak a magyar mágnásnak ajánlotta apja rendelkezésére, aki a legmelegebben
               vett részt annak idején Pozsonyban a csodagyermek neveltetése iránt való
               érdeklődésben. S hogy nem elmúló lelkes szeszélyből tette, az látszott azokon a
               leveleken, amelyekben állandóan érdeklődött a fiú haladása iránt. Ámbár mostanában
               már rég nem jött tőle levél.</p>
            <p>De most hiába is jött volna. Az ifjú zongoramesternek nem volt gondolata, csak új
               tanítványa számára. Szerette volna az éjszaka óráit átugrani, hogy azonnal reggel
               legyen és elkezdődjék a nap megint, sőt a napokat szerette volna átugrani, hogy
               megint elmehessen a Saint-Criq-palotába, ahol a második óra várja.</p>
            <p>A második óra még kedvesebb lett, mint az első. A grófné kedvességében volt valami
               lebilincselően közvetlen, valami meghitt és természetes. Nem lehetett nem szeretni.
               És a leány tartózkodása is mintha engedett volna valamit, bár viselkedésén ezt alig
               lehetett volna megállapítani. Hallgatag volt most is, szemébe úgyszólván lehetetlen
               volt beletekinteni, mert az előkelő illendőség szabályai szerint mindig lesütve
               tartotta. De a levegőben érezni lehetett érintkezésök melegedő közelségét. S mikor a
               gyakorlásra vonatkozó beszélgetés közben azt mondta, hogy „Oui, monsieur”, vagy „Non,
               monsieur”, a fiatal legény, akit pár hónappal ezelőtt még csodagyermeknek
               kezeltetett a megboldogult apa, most dölyfös boldogsággal örült felnőtt voltának.</p>
            <p>Búcsúzáskor a grófné, aki hímzéssel foglalkozott a szalon asztala mellett, így szólt
               hozzá:</p>
            <p>- Kell már menni? Örömmel hallottam volna a játékát egy kicsit.</p>
            <p>Ő azonnal a zongora felé fordult, hogy maradjon. De a grófné elmosolyodott:</p>
            <p>- Nem, nem, ezt nem szabad kérnünk magától. Nem illik, hogy visszaéljünk a
               jelenlétével. Majd elmegyünk, mikor hangversenyt fog adni.</p>
            <p>A fiatalember elpirult. Esze gyorsan váltott.</p>
            <p>- Akiket szeretek, azoknak boldogan játszom, grófné. De az órám véget ért, nekem
               nincs jogom itt maradni.</p>
            <p>A grófné rápillantott az ifjúra. Ki nem mondott mondatok lebegtek közöttük s ő finom
               eszű asszony volt. Odalépett a csengő finom szalagjához és megrántotta. Közben
               visszaszólt neki:</p>
            <p>- A zongoratanárt nem is kérem, hogy maradjon, az indiszkréció lenne. De a kedves
               ismerőst szívesen látom a házamnál.</p>
            <p>S a belépett lakájhoz fordult:</p>
            <p>- Georges, hozzon portóit és édességet. Maga pedig foglaljon helyet, ha ráér. És csak
               akkor zongorázzék, ha megvan hozzá a hangulata. Különben elbeszélgethetünk, amíg
               mennie kell.</p>
            <p>Egy pillanat alatt megváltozott a szalon légköre. Eddig az alkalmazott végezte dolgát
               a két előkelő hölgy körül. Alig nagyobb rangban, mint az estély előtt odahozott
               fodrász. Most azonban két dáma csevegett egy fiatalemberrel. Egy fiatalemberrel, aki
               most viharos örömmel gondolt arra, hogy előkelő házaknál még Rossinit sem igen
               szokták az asztalhoz ültetni.</p>
            <p>- Hálásan köszönöm a szíves meghívást, grófné. Boldog leszek, ha beszélgethetünk egy
               kicsit.</p>
            <p>És nem a zongorához lépett, hanem az ablak mellé, ahol aranyozott lábú, hímzett
               mintájú, galambszürke selyembútorok meghitt szobasarkot alkottak. Megfogta az egyik
               szék karját és várta a grófné kézmozdulatát. A két hölgy leült s a kézmozdulat
               bekövetkezett. Leült ő is. Otthonosan, a maguk testtartását kínosan figyelő emberek
               feszessége nélkül. Tíz éve számtalanszor ült olyan társaságban, ahol rajta és
               oldalt ácsorgó apján kívül nem voltak, csak arisztokraták. Mozgása, tartása a
               szalonemberé volt s míg más fiúk tizenhatéves korukban rettentő tehernek érzik sehova
               nem helyezhető kezöket, ő már a fesztelen és síma világfi viselkedését hordta
               magán.</p>
            <p>- Tegnap Montmorency-Matignon hercegnével említettük a grófnét és a grófnőt.</p>
            <p>- Ah, igazán. Hol találkozott vele?</p>
            <p>- Az angol követnél. Ő éppen eljött, mikor érkeztem és megálltunk egy kicsit
               beszélgetni. Említettem, hogy milyen szerencsében részesültem: órákat adok Caroline
               grófnőnek. Mire ő azt mondta, hogy annak örülhetek is, mert ő kevés olyan elragadó
               fiatal hölgyet ismer, mint a grófnő.</p>
            <p>Caroline grófnő szabályszerűen leszegte hófehér homlokát és illedelmesen válaszolta a
               kötelező mondatot:</p>
            <p>- A hercegnő nagyon elnéző.</p>
            <p>- És mit beszélt még a jó hercegnő? - kérdezte az anya.</p>
            <p>- Duras herceget említette, mert érdeklődtem iránta. A herceg ugyanis nekem szíves
               jóakaróm. „Ne is kérdezze, - mondta a hercegnő, - szegény Duras a mult héten nagyon
               kikapott a királytól, mert két nagy hibát csinált a whistnél s a király
               vesztett”.</p>
            <p>- Oh lala, - nevetett a grófnő, - az nagy baj. A király mindent meg tud bocsátani,
               csak ezt nem.</p>
            <p>- Különben roppant kedves ember, - mondta a fiatalember, - majd meglátja, Caroline
               grófnő, ha bemutatják az udvarnál.</p>
            <p>A portói és az édesség megérkezett. A társalgás felületesen folydogált, mind a hárman
               a zongorázást várták. De a grófné nem találta tapintatosnak, hogy megint szóba hozza,
               az ifjú művész pedig meg volt fogva saját hálójában: nem talált elég síma ürügyet,
               hogy odaüljön a zongorához. A mondatok akadozni kezdtek. S ekkor a leány
               elmosolyodott.</p>
            <p>- Nem játszik mégis valamit? - kérdezte halkan.</p>
            <p>- De Liline! - szólt rá anyja rögtön olyan hangon, amelyben több volt a szeretet,
               mint a korholás.</p>
            <p>Franci máris felpattant és a zongorához lépett. Már játszott is. Anya és leánya a két
               oldalról odaállottak mellé.</p>
            <p>- Ó, - rebegte a grófkisasszony, - a Holdvilágszonáta...</p>
            <p>Végigjátszotta. S mikor befejezte, a tanítvány elkomolyodva szólott:</p>
            <p>- Irígylem azért a boldogságért, hogy ezt így el tudja játszani.</p>
            <p>- Ne irígyeld, - szólt az anya - hanem tanulj szorgalmasan, hogy valahogyan te is
               tudd.</p>
            <p>A művész megcsóválta fejét.</p>
            <p>- Ebbe kár belefeküdnie a grófnőnek. Tökéletes ez sohasem lehet. Vannak darabok,
               amelyek nem valók hölgyeknek. Ez is olyan. Ezt igazán jól csak mi, férfiak
               játszhatjuk.</p>
            <p>Az anya nevetett:</p>
            <p>- Maguk férfiak? Jaj, de kedves gyerek maga, Litz. Nagyon, nagyon kedves!</p>
            <p>A legény mélyen elpirult. A grófné legérzékenyebb pontján nevette ki. De sokkal
               kedvesebben és melegebben, semhogy haragudni tudott volna érte. Restelkedett csupán
               és zavartan mosolygott. Aztán felállott és búcsúzni kezdett.</p>
            <p>- Remélem, - szólt kezet nyujtva a grófné - hogy nem bántottam meg. Ne féljen, nem
               nézzük mi azért gyereknek. Éppen azt beszéltük Lilinenel, hogy maga tulajdonképpen
               nem mai lény, hanem kész reneszánszkori lovag. Csak akkor születtek olyan emberek,
               akik már gyerekkorukban tíz nyelvet beszéltek, remekül zenéltek és amellett nagyon
               dekoratív emberek is voltak. Liline nagyon sokat olvas és most folyton azt a kort
               bujja. Úgy kellene járni magának is: bársonyujjasban, spádéval az oldalán, vállig érő
               szőke hajjal. Mit szólsz hozzá Liline?</p>
            <p>A hangban melegséget is, ingerkedést is lehetett érezni. A hófehér leány komolyan
               bólintott.</p>
            <p>- El tudom képzelni.</p>
            <p>A fiatalember síma meghajlások közepette távozott. Nem a zongoraóráról ment el, hanem
               látogatóban volt. Mikor a palota kapuján kilépett, apja fordult meg az eszében.
               Szerette volna neki azt mondani: látod, nem kell ezek előtt sem hasra esnünk, mert
               aki valaki, az mindenütt meg tudja becsültetni magát.</p>
            <p>Ahova következő útja vitte, onnan alaposan elkésett: a Saint-Denis-apácaklastromban
               volt dolga. Gyóntatója megigérte neki, hogy beszerzi ebbe a zárdába zongoraoktatónak.
               Állandó alkalmazást kaphat s a biztos havi összeg mindig jól esik ott, ahol
               háztartásra kell költeni. A Saint-Denis-apácákhoz jó családok leánykáit adták
               nevelőbe, az állás mindenképpen kívánatos volt.</p>
            <p>A fejedelemnő úgy fogadta, hogy maga egy kockás farácson túl üldögélt, a fiatalember
               a rácson innen állott meg. Az öreg hölgy mindenekelőtt a késést tette szóvá:</p>
            <p>- Ön nem pontos. Ez nálunk igen rossz ajánlólevél. De ahogy önt szemügyre veszem,
               különben sem beszélhetünk a dologról.</p>
            <p>- Miért kérem?</p>
            <p>- Nekem azt mondták, hogy ön csodagyermek. Egy gyermeket szívesen is vettem volna. De
               ön... hány éves?</p>
            <p>- Tizenhat.</p>
            <p>- És még többnek látszik. Nagyon sajnálom, uram, hogy bár elkésve is, de idefáradt.
               Ön nem csodagyermek, hanem felnőtt férfi. Önt nem ereszthetem be a kislányok közé, az
               nem illik. Négy évvel fiatalabbnak, vagy negyven évvel idősebbnek kellene lennie. Így
               nem megy. Jó napot, uram.</p>
            <p>A kihallgatás véget ért. A visszautasított pályázó igyekezett bosszankodni és
               sajnálkozni magában, de ekkor váratlanul észrevette, hogy zabolátlanul boldog. „Ön
               nem csodagyermek, hanem felnőtt férfi”. Kaphatott ennél szebb ajándékot az élettől,
               alig egy félórával azután, hogy a kedves Saint-Cricq grófné megmosolyogta
               férfiasságát? Büszkén kifeszített mellel ment haza ebédelni.</p>
            <p>Otthon ebéd után, míg édesanyja az edényt vitte ki a konyhára, odaállott a nagy tükör
               elé. Figyelmesen vizsgálta arcát. Erősen önmaga szemébe nézett. Mosolygott. Majd
               bánatosra változtatta pillantását. Aztán féloldalt fordult s amilyen éles szögből
               csak lehetett, arcélét igyekezett megvizsgálni. Fejét kissé lehajtotta, úgy nézett
               vissza ábrándosan önmagára. De hirtelen összerezzent. Anyja lépett be.</p>
            <p>- Nézed magadat, fiacskám? Bizony jó volna már megnyiratkoznod.</p>
            <p>- Nem fogok nyiratkozni, mama. Hosszú hajat növesztek, vállig érőt. Mint a
               renaissance-lovagok.</p>
            <p>- Hosszú hajat? Csak nem csinálsz komédiát magadból?</p>
            <p>A fiú nem felelt. Leült a zongorához és behúnyta a szemét. Eljátszotta a
               Beethoven-szonátát.</p>
            
         </div>
         <div type="chapter">
            <head>6.</head>
            <p>Kint édesen hunyorgott a kora tavaszi napfény. Idebent a Saint-Cricq-palotában még
               égett a kandalló tüze, de odakint már mosolygott a május. Anya és leánya a hosszúhajú
               fiatalembert hallgatták, aki levelet olvasott fel nekik.</p>
            <p>„... Most nehezebb feladatnak kell megfelelnie. Barátokra van szüksége. El kell
               tartania anyját és hálát kell adnia Istennek, hogy megtartotta őt, aki boldogult
               atyjához hasonlóan mindig kész lesz magát becézni és szeretni. Nem így lesz ez új
               barátaival, akikre új helyzetében szüksége van. Bennök nem fogja megtalálni azt az
               önmegtagadást, azt az önzetlen ragaszkodást, amely a szülők sajátja. Még szerencse,
               ha fel tudja kelteni érdeklődésöket. Ezért mindent el is kell követnie s ha nem
               sikerül azonnal, nem szabad elvesztenie kedvét. Ha következetesen törekszik a
               kitűzött cél felé, ha pontosan teljesíti az életadta kötelességeket, ha igyekszik
               egyszerű és szerény lenni, előbb-utóbb része lesz az általános megbecsülésben és
               minden érdemes férfi vonzalmában. Ezeket a tanácsokat baráti érzésem adja magának,
               mert sorsa őszintén érdekel s ha akár most, akár majd egyszer segítségére lehetek
               valamiben, forduljon hozzám azzal a bizalommal, amelyet a maga iránt érzett
               szeretetemnél fogva elvárhatok. Irjon olykor, mondja el dolgait, terveit, egyszóval
               tekintsen engem olyanvalakinek, aki szülei után a legmelegebben érdeklődik élete
               folyása iránt. Anyját üdvözlöm. Mondja meg neki, hogy nem csalódott, ha maga iránt
               való érzelmeim állandóságára számított. Isten megáldja kedves Liszt, írjon mennél
               hamarább, mert minden, ami összefüggésben van magával, végtelenül érdekel. Bécs,
               1828. május 1. Gróf Amadé Tádé”</p>
            <p>Miután felolvasta a levelet, leeresztette. És a tükörbe pillantott. Szeretett úgy
               ülni, akárhol tartózkodott, hogy tükörrel legyen szemközt. Sohasem szűnő
               érdeklődéssel nézte mindig önmagát. Az a fiatalember, aki a tükörből visszatekintett
               rá, rendkívül érdekelte. Otthon hosszasan elnézte egyenes, hosszú orrát, magasra
               formált és mély tekintetű két szemét, keskeny állát, finoman rajzolt és nagyon piros
               ajkait, magas homlokát és omló szőke haját, amely a feltűnően sápadt, légies arcot
               keretezte. Úgy vizsgálta önmaga tükörképét hosszasan, mintha valami titokba akart
               volna behatolni. Idegen helyen megelégedett azzal, ha arcát futólag
               megpillantotta.</p>
            <p>A grófné szólni akart valamit a levélre, de heves köhögési roham fogta el. Arcán is
               látszott, hogy lázas. Végre szóhoz jutott.</p>
            <p>- Ez az a bizonyos zenegróf, akiről már többször beszélt nekünk?</p>
            <p>- Igen, ez az. Kitűnő zongorajátékos. Ő is csodagyermek volt valaha, a bécsi udvarnál
               is játszott, de születésénél fogva nem ment zenei pályára. Engem Pozsonyban ismert
               meg, mikor első hangversenyemet adtam. Azóta mindig így érdeklődik irántam. A levelét
               azért hoztam el, hogy meghallják, amit barátaimról mond. Hogy nem fogom bennök
               megtalálni az önzetlen ragaszkodást.</p>
            <p>Boldog, odaadó mosollyal pillantott rá a két nőre, anyára és leányra. S azok
               ugyanolyan nyilt bizalommal mosolyogtak rá vissza.</p>
            <p>- Szeretem ezt a magyar grófot, - mondta a grófkisasszony - mert magát szereti. Mit
               fog neki válaszolni?</p>
            <p>- Már gondolkoztam a mondatokon. Mennél szebben akarom megírni. Hogy találtam két
               lelket, akik sokkal többet jelentenek nekem családnál és mindennél a világon. Igazi
               anyámon kívül találtam még egy anyát, aki bűbájos és imádandó. És nővért is találtam,
               aki a lelkem fele, akiről azt hiszem, hogy az én mellemben az ő szíve dobog s az ő
               mellében az enyém. Aki nekem életem, halálom, jövőm, lélegzetem. Nincs művészetem,
               csak rajta keresztül, nincs örömöm, csak ő általa, nem érhet bánat, csak őmiatta.</p>
            <p>A gróf kisasszony lehúnyta szemét és a szék karfáján kissé tovább csúsztatta a kezét,
               hogy a fiatalember ujjaihoz érjen. Az anya odapillantott és csendes mosollyal örült a
               látványnak. Erősen köhögött megint. Aztán így szólt:</p>
            <p>- De nevet azért nem kell írnia a grófnak. Ó bocsásson meg, minek is mondtam ezt.
               Hiszen, ha valakit nem kell ízlésre, tapintatra és előkelőségre figyelmeztetni, maga
               az, kedves Franci.</p>
            <p>A fiatalember odahajolt a grófné keze fölé és lehelletszerűen, gyöngéden megcsókolta.
               De aztán nem eresztette el a kezét.</p>
            <p>- Ó milyen forró a keze, - mondta aggódva - megint láza van.</p>
            <p>- Nem érzem rosszul magam. De eressze el a kezemet, fiacskám. Ha belép az inas,
               meglátja, milyen bizalmas viszonyban vagyunk. Nem lehetünk eléggé óvatosak. Aki
               titokban összeesküvést csinál, annak első dolga, hogy elővigyázatos és okos
               legyen.</p>
            <p>- Istenem, - sóhajtott az ifjú - csak a jövőbe láthatnék. Úgye, Liline?</p>
            <p>- Az jó lenne, - sóhajtott rá a grófkisasszony is.</p>
            <p>- Türelem, gyerekek, türelem. Megmondtam, hogy ha volt valaha nehéz dolog a világon,
               akkor ez az. Hajszálnyi lépésekkel kell előre haladni. Ha nem vigyázunk, egyszerre
               mindent elveszíthetünk. Pedig az nekem éppen úgy fájna, mint magatoknak. Az én
               életemből kimaradt a boldogság, csak azt az egyetlen örömöt adhatja nekem az élet,
               hogy a leányom boldog legyen. És ha Isten éltet, ezt hárman ki is fogjuk
               harcolni.</p>
            <p>- Ki, - szólt Franci - de hogyan?</p>
            <p>- Lassan, ahogy az esőcsepp kivájja a követ. Idő van rá. Tizenhét évesek mindaketten,
               három évnél hamarább nem gondolhatunk rá, hogy megesküdjenek. Három év alatt pedig
               sok minden történhetik. Ezt mondtam akkor is, mikor Liline először tárta ki nekem a
               szívét.</p>
            <p>- Előbb, mint nekem, - mondta mosolyogva a fiatalember.</p>
            <p>- Természetesen. Maga is előbb szólt nekem, mint neki, kedves Franci.</p>
            <p>Boldogan néztek egymásra mindahárman. A fiú aztán felnézett az aranyozott vonalú
               fehér gipszmennyezetre:</p>
            <p>- Milyen rettenetes bátorság kellett ahhoz. Még ma is emlékszem arra az éjszakára,
               mielőtt aznap idejöttem! Szinte semmit nem aludtam, csak imádkoztam folyton. Reggel
               meggyóntam és elmentem misére, ahhoz a kis oltárhoz, amit annyira szeretek. Gyönyörű
               volt az orgona, Urhan játszott, még most is hallom azt a Desz-durt, amint
               elkeveredett a tömjénfüsttel. És mise után még ott maradtam térden állva sokáig, hogy
               teljes számadást csináljak magammal. Megkérdeztem magamat, hogy teljesen és
               tökéletesen szeretem-e Lilinet. És azt válaszoltam, hogy igen: ennél jobban földi
               ember nem szerethet senkit. Aztán megkérdeztem magamat, hogy szabad-e erről szólnom?
               Nekem, aki nem vagyok arisztokrata, csak művész? És ekkor rendreutasítottam magamat
               azért a szóért, hogy „csak”. A művészet Isten után a legtöbb a világon. Magamat, mint
               fiatalembert, lebecsülhetem, ahogy tetszik, de a művészt önmagamban még nekem is
               tisztelnem kell. Mert ami művész bennem, az nem az enyém, hanem Istené. Tehát igenis
               szabad szólanom. Csak az a kérdés, meg fogja-e érteni a grófné, hogy honnan veszem
               ezt a képtelen merészséget. Akkor még imádkoztam egy félórát, külön megkértem a
               Boldogságos Szűzet, hogy segítsen és külön megkértem Paulai Szent Ferencet, a
               védőszentemet. És akkor eljöttem ide. Ó, micsoda leckeóra volt az. Hogy dobogott a
               szívem és nemcsak az ujjaim reszkettek, hanem még a vállam is reszketett. És akkor
               szóltam a grófnénak, hogy adjon nekem tíz percet négyszemközt...</p>
            <p>A grófné bólintott.</p>
            <p>- Meghatóan kedves volt. Talán több is ennél. Ahogy az érzéseiről beszélt, az a követ
               is magával ragadta volna. Mikor a fejére tettem a kezemet, úgy éreztem, mintha maga
               is fiam volna, testvére a fiaimnak. No, no, nem kell elkomorodni, lesz még idő, mikor
               a fiúk szeretni fogják magát. Jó fiúk ők a lelkök mélyéig, de őket az apjok nevelte.
               Lilinet én neveltem. És más anya helytelennek találná, de én előtte mondom, hogy
               nagyon hálás vagyok neki, amiért olyan, amilyen.</p>
            <p>Most anya és leánya érintették meg egymás kezét. S az anya folytatta:</p>
            <p>- Én sem felejtem el soha, milyen volt ez a gyerek aznap. Mikor óvatosan,
               puhatolódzva akartam kifürkészni, mi van a lelkében és megkérdeztem, hogy
               rokonszenvesnek találja-e magát. És ő igen nyugodtan és egyszerűen azt felelte:
               „Halálosan szeretem és ha nem lehetek az övé, kolostorba megyek”.</p>
            <p>- Ezt mondtam, - bólintott a grófkisasszony - pedig sejtelmem sem volt a Franci
               érzéseiről. Most szégyenkezve és szemérmesen azt kellene mondanom, hogy „jaj, mama,
               ne beszéljen”. De én most is azt mondom, hogy halálosan szeretem és ha nem lehetek az
               övé, kolostorba megyek. Nem furcsa ez? Nem vagyunk furcsák mindhárman, hogy annyira
               mások vagyunk, mint a többi ember? Néha azt gondolom, hogy ha én nem volnék a maga
               leánya, mi hárman akkor is ugyanitt összetalálkoztunk volna és ugyanígy szeretnők
               egymást.</p>
            <p>- Biztosan, - szólt a fiatalember a rajongó meggyőződés hangján - egész biztosan.
               Tudják, mikor éreztem ezt egész világosan? Az áprilisi hangversenyen, a
               Chantereine-teremben. A Beethoven-szimfóniánál, amelyet nyolc kézre játszottunk,
               emlékszenek rá?</p>
            <p>- Hogyne, - szólt a grófkisasszony. - Bertini-átírásban.</p>
            <p>- Akkor ott ültem a négy zongora közül az egyiknél. Azok hárman is az A-durt
               játszották, mint én. És mégis. Odalent a hallgatóság között sokan akadhattak, akik
               szeretik Beethovent. És mégis. Csak mi hárman voltunk a teremben. Mi hárman és
               Beethoven. Mi négyen Beethovennel és az Isten.</p>
            <p>A fiatalember lihegett, szeme lángolt, arca pedig ahelyett, hogy kipirult volna
               önfűtötte izgalmától, még a rendesnél is sápadtabb lett. A leány megérintette
               karját, mint ilyenkor szokta.</p>
            <p>- Csendesen, Franci, csendesen.</p>
            <p>- Igen, - felelte ő engedelmesen és megsímította önmaga arcát két tenyerével, majd
               pedig megrázta dúshaju fejét - már rendben vagyok.</p>
            <p>- Beszéljen arról, hogy mi van otthon? Rendbejöttek már a költözéssel?</p>
            <p>- Körülbelül. Az a Rue Montholon egész kellemes utca, a lakás sokkal jobb, mint a
               másik volt. Anyám egy kicsit belefáradt a sok jövés-menésbe, rakosgatásba, de nem
               bírok vele. Képtelen munka nélkül élni. Még hozzá most tovább fennmarad esténként,
               mert úgy gyönyörködik az új lakásban, hogy sajnál aludni menni, tesz-vesz és boldog.
               Most már a könyveim is rendben vannak.</p>
            <p>- Mennyire van a Renével?</p>
            <p>- A vége felé tartok. Holnapra elolvasom és majd akkor sokat akarok beszélni
               Chateaubriandról. Egészen új dolgokat nyitott meg előttem. Kimondhatatlanul hálás
               vagyok magának Chateaubriandért, Liline. És nemcsak őérte, a többiért is. Maga
               ébresztett arra a tudatra, hogy milyen borzasztó tudatlan vagyok. Mióta ismerem, maga
               miatt folyton tanulok és olvasok és tanulok és olvasok. Több lettem, mint azelőtt tíz
               év alatt. Általában minden percben le kellene borulnom és imádkoznom hálából, hogy
               milyen gyönyörű életem van. Még az a templom is. Hát nem nagyszerű, hogy éppen annak
               a templomnak a tőszomszédságába kerültem, ahová legjobban szeretek járni? Néha azt
               kérdezem magamtól, hogy mit csináljak örömömben? Gyermekkoromban Doborjánban láttam
               pár hetes kis csikókat. Száguldoztak az örömtől, mint a bolondok. Úgy szeretnék én is
               tenni. Rohanni és kiabálni és valahova leugrani vagy valahova berontani, vagy...
               vagy...</p>
            <p>A leány megint megérintette karját. S a fiatalember, akinek már megint kezdett
               elfúlni a hangja és remegni a válla, engedelmesen erőt véve magán lecsillapodott.</p>
            <p>- Igen, igen, - mondta csendesen - és most már mennem is kell. Most egy napig nem
               fogok élni. Csak éppen leszek a világon. Legfeljebb annyiban létezem, hogy
               idegondolok. Zongorázás közben, imádság közben. És gondolatban megcsókolok itt
               mindent: a székeket, a zongorát, azt a kis szobrot, azt a két vázát, a kilincset,
               mindent, mindent, most rohanok és bocsánatot kérek, hogy nem búcsúzok, de ha elkezdek
               búcsúzni, akkor nem bírok elmenni egy napra sem, viszontlátásra!</p>
            <p>Szelesen kirohant az ajtón. Lent elhaladt a portáspáholy előtt, ahol az öreg Baptiste
               megszokott savanyú arca látszott az ablakon át. Aztán kilépett az előkelő kapun. A
               sarokról visszanézett. Arra az emeleti ablakra, amely mögött egy perce még együtt
               volt a leánnyal. Mint mindennap. Most már hat órát adott neki egy héten. Vasárnap
               kivételével naponta beállított a grófi miniszter palotájába. S ha nem volt ott,
               odagondolt. Egész áldott nap egyéb leckeórái után járván, számkivetettnek érezte
               magát, akinek újra és újra el kell végeznie egy nap taposómalmának keserves munkáját,
               hogy másnap megkapja az együttlét kétórai boldogságát jutalmul. Tanítványai egyre
               szaporodtak. Bár kis háztartása az anya rendkívül leleményes és takarékos
               gazdálkodás folytán nem került sokba, ezt a nem sokat leckeórákkal, gyér
               hangversenyekkel mégsem volt könnyű megkeresni. Most látszott meg, ki volt valaha
               Liszt Ádám. Az ő bámulatos erélye, üzleti fürgesége, szervező tehetsége elröppent fia
               életéből s helyén az avatatlan, minden gyakorlati érzéket nélkülöző fiú
               tehetetlensége maradt.</p>
            <p>De a fiú ezt az életet jobban szerette. Mikor az apa elvesztének gyásza
               megcsendesedett benne, felütötte fejét a gyász helyén a felszabadulás. Hogy felnőtt
               férfinak érezze magát, abban fegyelmező felsőbb hatalom nem akadályozta. Anyja nem
               uralomvágyó anya volt, hanem odaadó, önfeláldozó, háttérbe vonuló, szerény anya, aki
               hetekig érlelgetett magában egy óvatos, bátortalan megjegyzést, míg szavakba
               foglalta. A fiatalember papíron tizenhat éves volt apja halálakor s utána tizenhét
               lett, a valóságban tizennégy éves gyermek gyanánt élt a gyászeset előtt s utána
               azonnal húszévesnek viselte magát, mert senki semmiben nem gátolta és ő mohón vágyott
               felnőtt lenni. Arra hivatkozva, hogy nehéz munkája közepette élénkítenie kell
               kimerült idegeit, bort kért az étkezésekhez és hozzászokott, hogy napközben is
               le-lehajtson egy pohárral, mert nagyos dolognak tartotta szakértő hangon dícsérgetni
               ezt, vagy azt a bort. S még le sem vetette a gyászt, már javában pipázott. Erőszakkal
               szoktatta magát hozzá; eleinte kegyetlenül köhögött tőle, még gyomra is felfordult,
               de ő keményen ragaszkodott hozzá, hogy szereti. S csakhamar valóban szerette is.</p>
            <p>Leckeóráit is megszokta lassanként. Életrendjében ezek az órák úgy alakultak ki, hogy
               kevés rendszert tartott bennök és szenvedélyes kedvét sohasem korlátozta. Pontos nem
               volt soha. Hol korábban érkezett a kitűzött időnél, hol késett másfél órát. Ha
               ingerlékeny hangulatban volt, negyedórai oktatás után váratlanul feladta az
               elvégzendő gyakorlatokat és elrohant, máskor viszont három óra hosszat ernyedetlen
               türelemmel ült a tanítvány mellett, aprólékos részletességgel oktatta s ilyen órákon
               behozta két hét mulasztásait is egyszerre. Ebédelni nagyon rendetlenül tért haza.
               Olykor órákat késett, és anyja szinte sírva sopánkodott, hogy legjobb főztje is
               tönkremegy. Néha haza sem ment, beült valami útjába eső kávéházba, lóhalálban
               harapott valamit, konyakot ivott rá és rohant tovább, hogy az óriás város utcáit
               végigkutyagolja. Este olyan fáradtan került haza, hogy nagy megerőltetésébe került
               egy-két órát gyakorolnia a metronóm mellett, amelynek ketyegését most már
               nélkülözhetetlennek szokta meg. Akkor aztán leült könyveihez végre. Bor mellett,
               sűrű pipafüstben falta az oldalakat.</p>
            <p>Mértéktelenül és válogatás nélkül olvasott. Földrajzi kézikönyv után Boileaut vett a
               kezébe, utána amerikai útleírást, majd Voltairet, Goethét, Byront, jogi kézikönyvet,
               Plátó francia fordítását s a felszabadított Jeruzsálemet. Iskolákat nem végzett, a
               doborjáni káplán óta nem tanult semmit s ezt a sokesztendei mulasztást most egyszerre
               akarta pótolni. Boldogan látta, hogy esze úgy fog, mint a tűz. Televényföld gyanánt,
               amelybe éveken át nem vetettek semmit, emlékező készségében gazdagon sarjadtak a
               rendszertelen ismeretek. Amit egyszer elolvasott, arra élesen és részletesen
               emlékezett. S ha Saint-Cricq grófnéval és leányával olvasmányairól beszélt,
               amelyeket azok tervszerűen számon tartottak, ujjongó örömmel látta rajtok a hatást:
               ahogy a tükörből naponta tízszer állapította meg, hogy feltűnően szép fiú, a két nő
               arcáról ugyanígy azt látta, hogy esze és intelligenciája sem mindennapi.</p>
            <p>Jóval éjfél utánig olvasott, míg végre meg tudott válni a könyvtől. Aztán még soká
               imádkozott: imái nem voltak most már egyebek, mint meghitt beszélgetések Istennel
               Saint-Cricq Karolin gróf kisasszonyról. „Te tudod, édes jó Istenem, hogy az ő lelke
               is tiszta, mint a hó s az enyém is. Soha testi gondolat nem ejtett szeplőt az ő
               érzésén sem, az enyémen sem. Mi mind a ketten tiszták akarunk maradni, míg Te
               egymásba nem teszed a kezünket. Csak Te tudod, hogy az én szerelmem milyen mély és
               véghetetlen, csak Te láthatsz az ő csodálatos lelkébe is. Tégy minket boldogokká
               egymás által s tedd boldoggá általunk az ő anyját és az enyémet. Kimondhatatlan
               hálával köszönöm Neked, hogy amíg őt megismertem, tiszta maradtam, mert borzasztó
               volna elképzelni, hogy testi-lelki hófehérségemet nem adhatom többé neki. Ő most
               alszik. Édes jó Istenem, pillants rá, hogy most gyönyörűt álmodjék, holnap pedig add,
               hogy megint olyan bűbájos és tündéri szépségű legyen, mint amilyen ma volt, mint egy
               angyalka mosolygása, csak Rád és őrá gondolok, mielőtt elalszom, ámen”.</p>
            <p>És el is tudott aludni. És a hajdani gyötrelmes álmok mostanában nem kínozták. Lelke
               legmélyéig szívódott rajongása a leány iránt olyan erős volt, hogy ez parancsolni
               tudott még az álmoknak is. Másnap reggel kábult fejjel, de boldogan ébredt anyja
               költésére. Első gondolata a leány volt s ez a gondolat ilyenkor, az ébredés első
               perceiben olyan kimondhatatlan rajongással töltötte el, hogy legtöbb napját a
               boldogság forró könnyeivel kezdte el. A földöntúli odaadás túlfeszített
               idegállapotában ment egyenesen a templomba: a Saint Vincent de Paule nevű kis
               templomba, amely éppen szemközt állott lakásával. Az ő háza a „7 bis” számot viselte
               a Montholon-utcában, a templom a hatos számot.</p>
            <p>Ebben a templomban orgonált legjobb barátja, a különös Chrétien Urhan. Meglett ember
               volt már ez az Urhan, közel a negyvenhez, de az sem tartott senkit jobb barátjának a
               fiatal magyar zongoraművésznél. Aacheni születésű francia volt és Joséphine császárné
               véletlen szeszélye sodorta Párisba mint még gyermeket. Hegedűművésszé képezte magát
               és jó darabig az Opera zenekarában játszott, aztán emellé még elvállalta ennek a kis
               templomnak orgonista-állását. Valami nagy lelki válságon mehetett keresztül, amely
               misztikus vallási rajongásba kergette, de erről nem beszélt. Aszkéta külseje szinte
               megijesztette azt, aki először látta. Sárga arcában vad rajongású fekete szem
               villogott, keze olyan színű volt, mint a viasz, beszédmodora olyan, mint valami
               ótestmentomi prófétáé. A fiatalemberre ebben a templomban lett figyelmes.
               Megszólította, összebarátkoztak.</p>
            <p>Minden reggel találkoztak mise után. A templom kapujában némán szorítottak kezet s az
               utcán le-fel járkálva beszélgettek. Zenéről, vagy vallásról. Ha zenéről volt szó,
               akkor is meglepő dolgokat magyarázott: öt húrt szerelt például négy helyett a
               hegedűre, ezt „violonalto”-nak nevezte és hevesen magyarázta, hogy az egész világ
               helytelenül hegedül. Ha pedig áttértek vallási kérdésekre, a különös ember ránézett
               ifjú barátjára és így szólt:</p>
            <p>- Az éjjel beszéltem vele.</p>
            <p>- Kivel?</p>
            <p>- Vele a fiúval. Arra ébredtem fel, hogy ott áll az ágyam előtt. Csupa fény lett a
               szoba. Rámnézett és ezt mondta: „Chrétien, te vagy az én fiam, kiben nekem kedvem
               telik”. Tudom, hogy miért mondta. Tegnap felajánlottam neki egy emlékemet. Egy
               tárgyat, amely nekem nagyon kedves volt. Azt felajánlottam neki és elégettem. Ezért
               jelent meg nekem. Ne mondja ezt el, fiam, senkinek.</p>
            <p>- Nem mondom.</p>
            <p>- Most menjen, de előbb megáldom magát.</p>
            <p>Az utcai járókelők furcsálva nézték a két hóbortos embert. A fekete ruhás,
               gyertyavilágképű aszkéta és a különös, szép ifjú, aki vállig érő hajat hordott, előbb
               hevesen hadonászva, fütyölve, dúdolva vitatkoztak, majd az idősebbik a fiatalabbnak a
               fejére tette mindkét kezét s ez mélyen meghajolt. Tisztára futóbolondoknak látszottak
               mindaketten. De ők ezzel nem törődtek. Egyik valami ismeretlen, sötét fájdalmat
               hordott Isten mellett a szívében, a másik egy fehéren tündöklő, csodálatos
               leányarcot.</p>
            <p>És elindultak, egyik erre, másik arra.</p>
            
         </div>
         <div type="chapter">
            <head>7.</head>
            <p>Liline grófkisasszony a Louvreban járt. S másnap nem győzött rajongani szerelmese
               előtt: egy vázát látott, amely Orfeuszt ábrázolta.</p>
            <p>- Okvetlen látnia kell azt az Orfeuszt. Királyi korona van a halántéka körül, a
               lepel, amelyet hord, csillagokkal van teleszórva, a szája nyitva. Pengeti a lantot és
               énekel hozzá. Az egész Orfeusz, úgy ahogy van, maga. De annyira maga, hogy
               megborzongtam tőle. Mikor ér rá, hogy együtt elmenjünk megnézni? Feltettem magamban,
               hogy együtt fogjuk látni.</p>
            <p>Megbeszélték a napot és az órát. De késő este levél jött a Saint Cricq-palotából.
               „Anyám nagyon beteg, most nem tarthatunk órákat, ne jöjjön. Imádkozzék anyámért, aki
               melegen üdvözli. Örökké változatlanul C. S”.</p>
            <p>Mindössze három napig tartott az aggódó várakozás. Naponta kétszer elment a palotába,
               hogy érdeklődjék a mogorva portásnál a grófné hogyléte iránt. Baptiste folyton csak
               ezt felelte: „A grófné állapota változatlanul súlyos.” Negyedik nap reggel azonban
               ezt mondta: „A grófné meghalt.” Ő csak állt a portásfülke mellett a komor és előkelő
               kapualjban, úgy érezte magát, mintha villám sújtotta volna. Első ösztöne az volt,
               hogy felrohanjon a lépcsőn és megfogja a zokogó leány kezét. Ha valaha, most mellette
               kell lennie. De ismeretlen emberek jöttek, bizonyára részvét-látogatók, a kapu elé
               hintó fordult, a portás arcán látni lehetett, hogy a fiatal zongoratanár most nagyon
               láb alatt van. Megfordult és lehajtott fejjel kisompolygott az utcára. Mi lesz most?
               Szerelmének támasza, szilárd reménye, boldog jövőjének jóságos ígérője eltávozott a
               világból. A leány ittmaradt az apával és fiútestvérekkel, akik hozzá teljesen
               idegenek, alig látta őket egyszer-kétszer, akkor is a fagyos udvariasság legmerevebb
               formái közt.</p>
            <p>Ezekben a napokban minden leckeóráját elmulasztotta. Egész délelőttöket és egész
               délutánokat egy-egy templomban töltött. S ha jött, vagy ment, mindig a
               Saint-Cricq-palota felé került. Bár ott nem volt semmi keresnivalója. Tétlenül
               ődöngött a ház környékén, felpillantott a néma ablakokra. Aztán tovább ment
               imádkozni.</p>
            <p>A temetésre nem ment el. Soká vívódott magában, de aztán nem ment el.
               Elviselhetetlennek érezte, hogy ott lássa a koporsó mögött a leányt s ne állhasson
               melléje. Maga elé rajzolta, hogyan jelenik meg a ravatalnál Martignac, a
               miniszterelnök, hogyan fejezi ki részvétét a család egyes tagjainak, majd jön a
               király képviseletében Duras herceg, vagy De Vibraye, vagy De Damas, a csoportos
               arisztokraták utat nyitnak, Liline grófkisasszony udvari bókkal köszönti. Csak
               grófok, márkik és hercegek, húsz, harminc, ötven, csak ő nem állhat oda, ő, aki a
               halott asszonyhoz mindegyiknél közelebb állott s akinek lelke, élete, világa egy és
               azonos a ravatal mellett gyászoló leány lelkével, életével, világával.</p>
            <p>Tíz napig csak egy-két sornyi híradást kapott. Sebtiben odavetett szavak: „A szívem
               ott van magánál és vérzik. C.” Vagy összesen egyetlen szó a finom papíron: „Imádom.
               C.” De a tizedik napon a gróf titkárjától kapott levelet: a gróf súlyt helyez arra,
               hogy a grófnő zenei tanulmányai tovább folytatódjanak, ezért Monsieur szíveskedjék az
               órákat a holnapi napon a régi rend szerint megkezdeni.</p>
            <p>Felment. A megszokott szalonban gyászruhásan lépett elébe a leány. Még kezet sem
               nyujtott s ő hálás volt érte: inkább fájdalom lett volna az illendőség-előírta
               futólagos kézfogás, ha már nem tarthatták egymás kezét erős és bátorító szorítással
               hosszasan, hosszasan. Mert az anya elárvult helyén egy erősen rizsporozott öreg dáma
               ült.</p>
            <p>- Engedje meg, nagynéném, hogy bemutassam mesteremet, Liszt urat.</p>
            <p>Az öreg dáma a gyászos házhoz illő komolysággal bólintott. Nyilván az ő hivatása volt
               az órákon a kötelező gardedám jelenlétét szolgáltatni. Könyv volt az ölében. Miután
               lornyettjén megtekintette a zongoramestert, mindjárt visszafordult az olvasmányhoz,
               jelezvén, hogy neki a fiatalemberhez semmi köze, ő hivatalosan ül itt.</p>
            <p>Ők leültek a zongorához. A leány játszani kezdett.</p>
            <p>- Ez borzasztó, - súgta a fiatalember, - nem beszélhetünk?</p>
            <p>- De igen, nyugodtan. Nagyot hall.</p>
            <p>- Szeret?</p>
            <p>- Imádom.</p>
            <p>- Sokat szenvedett?</p>
            <p>- Még most is. Ha maga nem lenne, talán meghaltam volna.</p>
            <p>- Mi lesz velünk?</p>
            <p>- Bízzunk és imádkozzunk. Szegény mama utolsó órájában is a mi boldogságunkra
               gondolt. Igen nagy dolog történt.</p>
            <p>- Micsoda?</p>
            <p>A leány zongorázott tovább. Nem néztek egymásra, halk hangjukat az öreg dáma nem
               hallhatta.</p>
            <p>- Az történt, hogy a mama mindent elmondott a papának.</p>
            <p>- Mit mindent?</p>
            <p>- Elmondom, szóról-szóra. Ott voltam. Tudtuk, hogy a mamának vége, ő is tudta. A
               kezét is alig volt már képes mozgatni, de ahhoz még volt ereje, hogy beszéljen.
               Intett a fiúknak, hogy menjenek ki. A szeme járásából megértettük, hogy csak engem
               akar maga mellett, meg a papát. Mikor a fiúk kimentek, én megfogtam a kezét. És ő azt
               mondta a papának: „Drágám, van hozzád egy utolsó kérésem. Liline és Liszt szeretik
               egymást. Engedd, hogy boldogok legyenek.” De alig lehetett érteni. A papa azt mondta
               rá: „Igen, drágám, hogyne, csak most nem szabad beszélned.” A mama lehúnyta a szemét
               és többet ki sem nyitotta. A fiúk aztán bejöttek és ott álltak. Én végig fogtam a
               kezét. Körülbelül egy óra mulva meghalt. Alig lehetett észrevenni, mikor halt
               meg.</p>
            <p>A fiatalember suttogó hangja rekedt lett az izgalomtól.</p>
            <p>- Szóval a gróf beleegyezett?</p>
            <p>- Nem tudom magam tájékozni. Velem erről nem beszélt, az egész dolgot egy szóval sem
               említette, nem kérdezett semmit. Tegnap elhatároztam, hogy szóvá teszem én.
               Bementem hozzá és megkértem, hogy a zongoraórákat folytathassam. Csak bólintott rá és
               mindjárt behivatta a titkárt és iratott magának. Más nem történt.</p>
            <p>- Vagyis most hányadán állunk?</p>
            <p>- Nem tudom. Lehet, hogy a papa beleegyezett, csak most még nem akar szólni. De
               lehet, hogy a mama utolsó kérését nem értette, vagy nem hallotta, csak éppen
               válaszolt rá valamit. Majd meglátjuk. Az egyetlen, amit tehetünk: várni.</p>
            <p>Vártak. A leckeórák rendje az új formában is kialakult, sőt igen nagy változás
               történt. A grófkisasszony rávette a nénit, akire az elfoglalt apa a leány dolgainak
               teljes beosztását rábízta, hogy az órákat tegyék át diner utánra. A palotában hatkor
               szolgálták fel a dinert, néni és leány külön ettek, félhétkor már kezdődhetett az
               óra. A néni ebbe azonnal belement, mindegy volt neki. De nekik nem volt mindegy.
               Francinak este nem voltak órái, szabadon maradhatott akármeddig. Így aztán zenéltek
               félhéttől félnyolcig, de utána beszélgettek kilencig is. A fiatalember minden áldott
               nap félhétkor megjelent a palotában. S már az új rend harmadik napján az történt,
               hogy a néni nyolc óra felé elszundított a karosszékben. Falun élt eddig s megszokta,
               hogy reggel négykor ébred. Ilyenkor már legyőzhetetlenül álmos volt.</p>
            <p>- Miért nem fekszik le, - kiáltotta fülébe a grófkisasszony, - miért gyötri magát itt
               a karosszékben? Liszt még egy negyed órát marad s akkor megyek én is lefeküdni.</p>
            <p>A néni habozott, de a fiatalembert nagyon megszerette és a korai lefekvést meg éppen
               imádta.</p>
            <p>- Nem tudom, mit szólna atyád...</p>
            <p>- A papát bízza rám. Csak feküdjék le nyugodtan.</p>
            <p>Végre is az álom vágya győzött az öreg dáma habozásán. Elment. Ketten maradtak.
               Beszélgettek kilenc óráig. S ez így ment ezentúl minden este. Álmodni sem tudtak
               volna szebb és boldogabb estéket. A néni a zongoraórák elején ott ült egy kissé
               tessék-lássék, aztán szedte könyvét, lornyettjét, tubákos szelencéjét, rózsafűzérét
               és nesztelenül eltűnt.</p>
            <p>Hosszú, hosszú hetek kimondhatatlan boldogsága következett. A meghitt esti órákban
               úgy tárták ki egymásnak lelkök legtitkosabb bensejét, mintha a tökéletes lelki
               meztelenség valami sóvár vágya hajtaná őket. Elmondták egymásnak tizenhétéves életök
               eddigi folyásának az emlékezetben felkutatható minden egyes részletét. Lassanként
               annyira ismerték egymást, hogy olykor mindketten meglepődtek: ha az egyik elmondott
               valamit, a másik azonnal helyeket, adatokat, neveket tett hozzá, amelyeket már
               kívülről tudott. S mindkettő szerelme nőttön-nőtt. Mindennap azt hitték, hogy
               elérkeztek odaadó rajongásuk tökéletes csúcsára, másnap mégis érezték, hogy még
               jobban szeretik egymást.</p>
            <p>A fiatalember szenvedélyes szorgalommal művelte magát. Zenében ő vezette a leányt, de
               olvasmányok dolgában az vezette őt. Tervszerű sorrendben olvastatott vele
               történelmet, művészettörténetet és szépirodalmat. Mindennap hosszan megvitatták az
               olvasottakat.</p>
            <p>- El vagyok bűvölve magától, Franci, - mondta néha a leány, - olyan eszes és
               fogékony, hogy nem győzöm bámulni. Elég egy könyvet átfutnia, már rögtön látja a
               lényeget és többet tud belőle, mint amennyire engem öt nevelő és nevelőnő tanított.
               Maga nem értheti meg, hogy micsoda boldogság egy leány számára, ha felnézhet arra,
               akit szeret.</p>
            <p>A fiatalember gondolatain homályos kép cikázott végig: arisztokraták előtt alázatosan
               hajlongó apja. Felsajgott benne, amit olyankor megszégyenített büszkeségében
               szenvedett és most diadalmasan ujjongott benne az elégtétel: a francia grófi
               miniszter egyetlen leánya, szemefénye, a hófehér tündérkisasszony hódolattal néz fel
               rá, a doborjáni számtartó fiára. És forró hálát érzett a leány iránt, akitől ezt a
               balzsamot kapta érzékeny büszkeségű lelkének legtitkosabb és legsajgóbb
               fájdalmára.</p>
            <p>És a szerelemről beszéltek, a világról, Istenről, a lélekről. Mint két komolykodó
               angyal a legszebbet, a legnagyobbat, a legtisztábbat keresték mindenben. Csak ujjaik
               érintették meg olykor egymást. A fiatalemberben néha édes és forró sóvárgás támadt,
               hogy arca odaérjen, ha csak annyira is, mint a lehelet, a leány arcához, de ha
               ránézett a légies leányra, aki rajongó beszélgetéseikben még jobban átszellemült és
               szinte testetlenné vált, azonnal mélyen megbánta vágyát és elhatározta, hogy még a
               gondolatot is meg fogja gyónni.</p>
            <p>Már annyira ismerték egymást és annyira egyek voltak, hogy néha csak egymásra kellett
               pillantaniok.</p>
            <p>- Én is azt gondoltam most, - mondta mosolyogva a leány - amit maga gondolt.</p>
            <p>És meg se mondták, mire gondoltak, annyira bizonyos volt, hogy egymás eszével
               eszmélnek és egymás szívével éreznek. Mégsem tudtak eleget beszélni soha. Együtt
               töltött óráik kezdtek kitolódni. Már tízig maradt a leánynál, már féltizenegyig.
               Megtörtént, hogy anyját, aki rendesen meg szokta várni, már nem találta ébren:
               Lisztnét elnyomta a sokat futkosó és folyton matató háziasszonyok esti fáradtsága:
               lefeküdt. A fiú látta, hogy az ajtó felső vonala nem világos. Már pedig saját
               szobájába csak anyjáén keresztül juthatott. Nagyon elszégyelte magát, hogy most
               megzavarja álmában azt, aki érte dolgozik egész nap. Gyengédségében fogta magát,
               leakasztott minden felsőruhát, amit a fogason talált, letette az előszobában anyja
               küszöbére és boldogan imádkozva ott aludt el. Másnap reggel nagyokat nevetett, mikor
               anyja nem győzte korholni, hogy túlzásba viszi a gyermeki figyelmet és összetöri
               magát a kemény padlón.</p>
            <p>Egyszer tizenegy óráig maradt szerelménél. Chateaubriand katolicizmusáról vitatkoztak
               és úgy belemerültek, hogy nem figyelték az órát. Lent a kapualjban már sötét volt a
               portás páholya. Kénytelen volt Baptiste-ot felzörgetni. A portás nagysokára
               kászolódott elő lompos alsóruhában, szuszogva hozta a gyertyát félkezében, másikban a
               kapukulcsot. Látszott rajta, hogy nagyon mérges, amiért álmából felzavarták. A
               fiatalember jóéjszakát kívánt neki. De Baptiste nem válaszolt rá. Egy pillanatig még
               nyitva tartotta a kaput, mintha várt volna valamit, aztán úgy becsapta, hogy csak úgy
               döngött. Franci vállat vonva indult neki a nyári éjszakának. Boldogságában
               súlytalannak érezte magát, lebegve haladt a sötét utcákon.</p>
            <p>Másnap gondosabban vigyázták az órát. Tízkor búcsúztak. S pár napig nem is maradtak
               fent tovább tíznél. De egy este arról kezdtek beszélgetni, hogy melyiköknek mi a
               legrégebbi emléke. A grófkisasszony arra emlékezett, hogy mikor még nem volt egészen
               négyéves, egy napon izgatott lótás-futás támadt a palotában, mert a száműzött
               Napoleon váratlanul visszatért Párisba, őt őrizetlenül hagyták és magára rántott egy
               nagy virágos vázát. Franci is elmélyedve kutatott emlékei közt és elkezdte mesélni a
               cigányokat. A zongorához is leült és hosszú zenei magyarázattal igyekezett fogalmat
               adni a leánynak arról, hogy az ő hazájában, Magyarországon, mit jelentenek a
               cigányok. Volt egy szerzeménye is, amelyet a gyermekkorában hallott magyar
               nótafoszlányokra épített, azt eljátszotta háromszor is, magyarázta a sajátságos
               hanglétrát, a harmonizálás különös színeit és főként a rapszódikus, zabolátlan
               ritmust. A leány imádatos nézéssel hallgatta. Ő pedig csak játszott és beszélt.
               Annyit beszélt, hogy a végén alaposan belefáradt. Ekkor az órára pillantott és
               rémülten ugrott fel:</p>
            <p>- Szent Isten, féltizenkettő elmúlt!</p>
            <p>Sebbel-lobbal búcsúzott. A kapualjban megint hosszasan kellett zörgetnie. Baptiste
               ezúttal igen sokáig váratott magára. Látszott, hogy szándékosan. Mikor végre előjött,
               leplezetlen méreggel morgott valamit, amit nem lehetett megérteni. Franci kínosan
               érezte magát. Érzékeny volt arra, hogy éppen ennek a háznak szolgája nem tiszteli
               eléggé. A portás még kapunyitás közben is folyton dohogott. És kinyitván a kaput,
               megint várt. A fiatalembernek elfogyott a türelme.</p>
            <p>- Akar valamit mondani? - szólt rá éles hangon.</p>
            <p>A portás nem válaszolt. Sötét gyűlölet ült az arcán, amelyet megvilágított a lobogó
               gyertya. Bevágta a kaput hatalmasan s még kihallatszott, amint odabent szitkozódik,
               de most már hangosan.</p>
            <p>A szégyenben maradt távozó ott állt a kapun kívül tehetetlenül. Forrt benne az
               indulat. Szeretett volna dörömbölni a kapun, hogy a szemtelen ember visszajöjjön. De
               észbe kapott, hogy nem tanácsos éjszakai botrányt csinálni. Sarkon fordult és
               elindult a Faubourg Saint-Germain szigorúan sötétlő palotái között. Holnap majd
               megmondja a magáét annak a fickónak.</p>
            <p>De másnapra hirtelen felindulása elpárolgott. Elhatározta, hogy mikor elhalad a
               portásfülke mellett, oda sem fog nézni. Csakhogy oda kellett néznie. Baptiste
               kilépett a fülkéből és elébe állott:</p>
            <p>- A gróf úr kéreti, szíveskedjék egyenesen az ő dolgozószobájába menni. Itthon
               van.</p>
            <p>Meglepetve vágott a lépcsőnek. Hirtelen rajzó gondolatai közt felötlött a lehetőség:
               talán itt az alkalom, hogy megkérhesse szerelmese kezét. Nem lehetetlen, hogy Liline
               és apja közt valami döntő beszélgetés zajlott le. És minden jel arra mutat, hogy
               kedvező választ remélhet.</p>
            <p>A gróf a dolgozószoba közepén állva fogadta. Kurtán biccentett köszöntésére, nem
               adott kezet és nem ültette le.</p>
            <p>- Tudomásomra jutott, hogy maga a késő éjszakai órákig szokott a leányom társaságában
               tartózkodni. Igaz ez?</p>
            <p>- Igaz.</p>
            <p>- És maga ezt megengedhetőnek tartotta?</p>
            <p>- Ha a formák ellen vétettem, tisztelettel bocsánatot kérek. De előbb-utóbb úgyis meg
               kell mondanom, hogy a grófnő és én szeretjük egymást. És ha...</p>
            <p>- A leányommal már beszéltem. Vele már közöltem, hogy erről a képtelenségről le kell
               tennie. Közlöm magával is.</p>
            <p>- De bocsánat, miért képtelenség?</p>
            <p>- Nem értem, hogy ezt kérdezheti. Maga igen kitűnő zongoraművész, de már engedjen
               meg, az én leányom igazán nem arravaló, hogy egy művészfélére, vagy ilyesmire
               gondolhasson. Az én leányom rangjához és vagyonához illően fog férjhez menni. Maga is
               majd talál magának egy... különben ehhez semmi közöm. Az órákat ezennel
               beszüntetem.</p>
            <p>A fiatalember elsápadt. Nehezen hebegve kereste a szavakat.</p>
            <p>- De... bocsánat... a boldogult grófné... ő a halálos ágyán... az ő utolsó
               kívánsága...</p>
            <p>- Igen, ezt a leányomtól is hallottam. Lehet, hogy boldogult feleségem mondott
               ilyesmit, de nem tulajdonítottam neki semmi fontosságot. Ő erősen lázas volt, nem is
               tudhatta szegény, miket beszél. De különben is a házam...</p>
            <p>Félbeszakította önmagát, mert a fiatalember halálsápadt arcán két könnycsepp gördült
               lefelé.</p>
            <p>- Sajnálom, hogy egy képtelen gondolatba ennyire beleringatta magát. Talán én is
               hibás vagyok, gondolhattam volna arra, hogy ebben a korban egy leány mellé
               vigyázatlanság magát odatenni. De én nagyon el vagyok foglalva. Egyszóval ha jár
               magának valami, azt majd elküldetem, a leányomat többé nem láthatja.</p>
            <p>- Soha többé? - tört ki fuldokolva az ifjú kérdése.</p>
            <p>- Természetesen soha többé, hogyan képzelte ezt? Sajnálom, ha keményen kell
               beszélnem, de ebbe a házba maga többé nem jöhet. Kár is próbálkoznia, a portás tudja
               a kötelességét.</p>
            <p>A keserű és kétségbeesett bánat azonnal szikrázó dühvé változott.</p>
            <p>- Ön szólt a portásnak?</p>
            <p>- Természetesen.</p>
            <p>- Ez fölösleges volt, uram. Elég lett volna nekem szólnia, nem kellett engem egy
               szolga előtt így megalázni. A leányához semmiféle módon nem fogok közeledni, még ha
               belehalok, sem. Efelől nyugodt lehet. Én előkelő ember vagyok és állom a szavamat. Ön
               azonban most arra kényszerít engem, hogy odalent elmenjek annak a szolgának a
               vigyorgása előtt. Ön, uram, nem előkelő ember!</p>
            <p>Azzal hevesen megfordult és könnyben úszó arccal kirobogott. Térdei idegesen
               remegtek. De a kielégülés helyett, hogy gőgösen odavágta a magáét ennek az embernek,
               tehetetlen, mardosó düh vonaglott benne. Mert magával vitte Saint-Cricq gróf utolsó
               pillantását. Az egy sziklaszilárd nyugalmú és megtámadhatatlan ember gúnyos és
               közömbös pillantása volt. A grófé, a miniszteré, a francia pairé, akit egy izgága
               muzsikus nem sérthet meg. Az eső sem sértheti meg, amely rácseppen a kabátjára.
               Minden hiába, ezeké a túlerő.</p>
            <p>És még el kellett mennie a portás előtt. Csikorgó fogát összeharapta, rohanva ugrott
               le a lépcsőfokokon és magában mondogatta: csak ezen az egy-két pillanaton essék túl.
               A páholy mellett elfordította a fejét. Rohant, arcán ömlöttek a könnyek. De ha nem is
               látta, tudta, hogy az az ember győztes kárörömmel vigyorog utána.</p>
            <p>Még az utcán is rohant. Kemény haraggal határozta el, hogy nem néz vissza az
               ablakokra. Csak akkor lassította rohanását, mikor befordult a mellékutcába. De akkor
               megint elkezdett sietni, hogy minél hamarabb templomot találjon. Gyorsan átgondolta,
               hol a legközelebbi templom. Csak nem gondolkozni, míg odaér, csak visszafojtani
               erőszakkal a bánat, a megaláztatás gondolatait. Mihelyt templomba ér, ott már
               könnyebb lesz.</p>
            <p>A járókelők utána fordultak, nem gondolt vele. Sietett könnyezve és zihálva, hosszú
               haja lobogott utána. Végre berohanhatott egy templomba. És mint az üldözők elől
               menekülő vad, amelynek sikerült barlangját elérni, megkönnyebbülten vetette magát
               térdre az első mellékoltár rácsánál. A rácsra tette két karját, arra a fejét és
               hangtalanul, de görcsösen rángatódzó vállal elkezdett zokogni:</p>
            <p>- Uram - mondta fájdalmas szemrehányással, - minden elveszett. Hát te nem szeretsz
               engem? Én azt hittem, hogy szeretsz...</p>
            
         </div>
         <div type="chapter">
            <head>8.</head>
            <p>„Liszt halála. Az ifjú Liszt Párisban meghalt. Olyan korban, melyben más gyermekek
               még alig gondolnak az iskolára, ő már meghódította sikereivel a közönséget. Kilenc
               éves korában, mikor más gyermekek még csak dadognak, ő a mesterek meghökkenésére
               tudott már a zongorán improvizálni, de csak „le petit Litz” volt a neve; így akarta a
               közönség összekötni azzal a bájos gyermekességgel, amelyből immár nem tudott kilépni.
               Mikor először improvizált az Operában, körül kellett a páholyokban látogatnia, hogy a
               hölgyek dédelgethessék. Naiv s a művész korához mért csodálatukban úgy gondolták,
               hogy akkor ajándékozzák meg kedvére, ha csókokkal és égetett mandulával halmozzák el.
               S mialatt félkézzel cukorkákat kínáltak neki, félkézzel szőke selyemhajában
               turkáltak. Ez a rendkívüli fiúcska azoknak a csodagyerekeknek sorába csatlakozik,
               akik csak azért jelennek meg a földön, hogy mindjárt eltűnjenek, mint azok az
               üvegházi növények, amelyek belepusztulnának egy-két pompás gyümölcsük megteremtésébe.
               Mozart is, aki Liszthez hasonlóan kora érettségével döbbentett meg, harmincegy éves
               korában meghalt, de rövid életét annyi szenvedéssel és bánattal fizette meg, hogy
               jótétemény volt neki a korai halál. Ha a tehetséget fenyegető veszedelmekre, a
               lángelmét környező, folyton üldöző és utolsó léptéig kísérő borzalmakra gondolunk,
               ha nem feledjük, hogy minden sikernek irígye van és minden siker megszégyenítvén a
               középszert, kihívja az intrikákat, talán úgy véljük, hogy jobb volt ennek a virágnak
               elhervadni, mint megvárnia azokat a viharokat, amelyek később rárohantak és
               széttépték volna. Kora védőpajzs volt, mely elhárította a támadásokat. Eddig csak
               csodálói voltak. „Gyerek még”, mondták sikereinél s az irígység megadta magát a
               türelemnek. De ha öregebb lett volna s az őt éltető isteni szikra jobban kifejlődött
               volna, akkor a bírálat megkereste volna hibáit, ócsárolta volna érdemeit és talán
               elkeserítette volna egész életét. Meg kellett volna ismernie a hatalom szeszélyeit,
               az erőszak igazságtalanságait, haszontalan és gyűlölködő szenvedélyek nyers támadása
               nyomta volna el, ahelyett, hogy a szemfedő alatt újra kezdje a gyermek álmait, talán
               vágyódva is rá, hogy a tegnapi álmot folytatva szunnyadjon el. A gyászeset
               fájdalmas. Nem az apára, aki egy évvel megelőzte fiát, hanem családjára, melynek
               nevét elkezdte nagy hírre vinni. Fájdalmas ránk is, akik számára kétségkívül
               megnyitotta volna a zenei gyönyörűségek új forrását. Mi is gyászoljuk s családjához
               csatlakozva megsíratjuk korai halálát.”</p>
            <p>Ez a közlemény az Étoileban jelent meg. Egész Páris olvasta, az egész világ olvasta,
               hogy az ifjú Liszt Ferenc meghalt. Olvasta ő maga is. Betegágyban. Mióta a
               Saint-Cricq-házban megtörtént vele a botrány, idegeinek egyensúlya megbomlott.
               Abbahagyta minden óráját és nem törődött vele, hogy anyja kénytelen a megtakarított
               pénzecskéhez nyúlni. Nem törődött semmivel, napokon át szótlanul feküdt az ágyban,
               nem olvasta könyveit, nem csinált egyebet, csak imádkozott. Olykor felkelt és
               átvánszorgott kedvenc templomába, hogy Urhan orgonáját hallhassa. Egy régebbi
               megállapodás folytán szerepelnie kellett egy hangversenyen: Beethoven Esz-dur
               koncertjét játszotta. Le sem pillantott a hallgatóságra; tudta, hogy az egyetlen,
               akire pillantana, nem lehet ott. Végigjátszotta a számot, mintha csupa ellenség
               közepette ülne, a tapsokra mindössze megbiccentette fejét, aztán otthagyta a dobogót.
               Ment egyenesen haza.</p>
            <p>Egy másik hangversenyen is kellett volna játszania, ahová a királyi család tagjai is
               készültek. A rikító sárga falragaszok ott voltak minden utcasarkon. De két nappal a
               hangverseny előtt erős lázat érzett. Orvost kellett hivatnia. Az orvos megvizsgálta
               és azonnal kész volt a diagnózissal:</p>
            <p>- Hiszen önnek vörhenye van.</p>
            <p>- Holnapután játszanom kell.</p>
            <p>- Az lehet, de az életével. A szervezete annyira leromlott, hogy ha nem vigyáz
               magára, nem állok jót semmiről.</p>
            <p>- Semmiesetre sem szabad felkelnem?</p>
            <p>- Én csak annyit mondok, hogy belehalhat.</p>
            <p>- Hálistennek. Gyűlölöm ezt a hangversenyt, most megszabadulok tőle.</p>
            <p>Mosolyogva fogadta a betegséget. Torz módon örömét találta a szenvedésben, szerette a
               láz felelőtlen kábulatát, kárörvendő önkínzással próbálgatta, mennyire fáj a torka
               nyelés közben. És imádkozott. Kezében ott volt a rózsafüzér a takaró felett; anyja,
               ha benézett hozzá, többnyire úgy találta, hogy behúnyt szemmel fekszik, hosszú haja
               ziláltan övezi elvékonyodott arcát, ajkai hangtalanul motyogják az imádságot.
               Látogatót nem fogadhatott, csak az orvos jött el hozzá. Egy napon ismeretlen
               forrásból az az újság terjedt el Párisban, hogy meghalt. Az Étoile meg is írta, a
               többi laphoz még nem jutott el a vakhír. De ebben az egyben elolvashatta saját
               búcsúztatását.</p>
            <p>- Sokáig fogsz élni, - mondta anyja örvendezve, - akinek holt hírét költik, az mindig
               hosszú életet él.</p>
            <p>A beteg vállat vont.</p>
            <p>- Azt hiszi, anyám, hogy ez nekem vigasztalás? Ebben a cikkben elolvashatja, hogy mi
               vár rám. Ócsárolni fognak, gyűlölni fognak, elnyomnak, támadnak. Ezért marad meg az
               életem, amely úgyis minden értelmét elvesztette?</p>
            <p>- Fiam, ne vétkezzél a jó Isten ellen...</p>
            <p>- Igaza van, ez bűnös gondolat volt. Csak már legalább templomba mehetnék...</p>
            <p>Az anya nem szólt semmit. De ahogy kiment az ajtón, arcán látszott, hogy nehéz
               aggodalom gyötri fiáért. Nagyon vallásos asszony volt maga is, nem mult el nap, hogy
               ne lapozott volna kedvenc könyvében, amelynek címlapja a „Stunden der Andacht” címet
               mutatta volna, ha már rég le nem szakadt volna, mert ez a Zschokke-könyv már Doborján
               óta szolgálta. De ha szeretett is imádkozni, fia mértéktelen jámborsága és
               templomjárása megijesztette. Általában egész viselkedése. Erről a fiúról olykor azt
               lehetett hinni, hogy nem tökéletes.</p>
            <p>Mikor felépült a vörhenyből, első dolga volt átmenni a kis templomba. Ott imádkozott
               három és félóra hosszat. Annyira beleélte magát vallásának gondolatkörébe és
               kifejezéseibe, hogy elvesztett szerelmét is vallásos áldozattá dolgozta fel lelkében.
               Átszellemült látomásként látta önmagát, amint a hófehér leányt két karján magasra
               emelve ajánlja fel az Úrnak. Homályosan keveredett össze benne Ábrahám áldozata az
               örökre elveszett szerelemmel és a lépcsőre boruló hosszú imái alatt fájdalma
               lassanként a bánat gyönyörű színjátékává változott: mindennap újra meg újra átélte a
               tömjén imádott illatában, a színes ablakok tarka hangulatában, az orgona bűvös búgása
               közben a szenvedés véres gyönyörének misztériumát.</p>
            <p>A zongora csak ahhoz a külső világhoz tartozott, amelyet rajongó lelkisége csak
               kénytelen köntös gyanánt hordott magán. Alig telt érdeklődéséből új zenei
               benyomásokra. Auber egy új darabjában dallamos kis tyrolienne fordult elő, az
               megtetszett neki, szórakozott játékból inkább, mint sem komoly muzsikálásból
               elvariálgatta, de csak anyja hosszas kérlelésére írta le a kialakult fantáziát.
               Egyszer pedig egy Lenz nevű orosz látogatta meg. Ez nem volt hivatásos muzsikus,
               jogásznak jött Párisba az egyetemre, de szenvedélyesen szerette a zongorát.
               Mindenáron személyesen akarta ismerni a világ legjobb zongorajátékosát. Szerencsés
               órában jött: a világ legjobb zongorajátékosa éppen nem volt templomban, hanem
               díványán heverészett és pipázott, körötte három zongorája. Mert az apja halálakor
               eladott Erard-zongora helyett vett egy kurta zongorát, az öreg Erard meglepte egy
               újjal, azonkívül egy másik zongoragyár, a Pleyel-féle, szintén megajándékozta egy
               gondosan gyártott zongorával. A három zongora közt alig lehetett mozogni az egyéb
               bútorokkal is zsúfolt szobában s alig lehetett látni a sűrű pipafüsttől. Az orosz
               bemutatkozott, udvarias bókkal halmozta el a művészt, majd megkérte, hogy tudománya
               bemutatásául hadd játsszék el valamit, például Kalkbrenner balkéz-szonátáját.</p>
            <p>- Nem, - szólt váratlan hevességgel az eddig szótlan fiatalember, - az nem művészet.
               Azt a szonátát sohasem hallgattam meg és nem is akarom ismerni. Hozzám nem juthat el
               semmi, csak ami szent és tiszta.</p>
            <p>Az orosz joghallgató meghökkenve bámult rá. Aztán bátortalanná lett hangon
               megkérdezte a vendéglátót, szabad-e Webert játszania. Ő némán bólintott rá. Webert
               alig ismerte, néhány számát a jó Frau Kozeluch játszotta valaha Bécsben, azokra alig
               emlékezett.</p>
            <p>- Akkor eljátszom a Felhívást keringőre.</p>
            <p>Elkezdett játszani. Az első hangoknál meghökkent: a billentyűk roppant keményen
               jártak; még a pianót is kemény erővel kellett leütni. Az ifjú mester az ilyen
               zongorát szerette otthon, hogy szakadatlanul edzhesse ujjait. Lenz tehát meghökkent,
               de nem szólt semmit, játszott tovább. Franci béketűrő hangulatban hevert a díványon,
               amelyről fel sem kelt mindeddig. De már az első ütemek után felült.</p>
            <p>- Várjon csak, kérem. Hogy van ez, mi ez?</p>
            <p>- Ez egy párbeszéd, - magyarázta készséggel az orosz, - a táncos felkéri a hölgyet, a
               hölgy válaszol, beszélgetnek. Aztán elmennek táncolni. A végén megint párbeszéd
               lesz, szíveskedjék csak végighallgatni.</p>
            <p>Az orosz játszott. Jó zongorajátékos volt, erős, lendületes, bár dinamikában és a
               tempók erőszakosságában kissé barbár. De a szerzemény ötletessége és kecses bája
               megragadta a hallgatót.</p>
            <p>- Kérem, játssza el még kétszer egymásután.</p>
            <p>A vendég szót fogadott. Akkor ő felállott a díványról és leült a Pleyelhez. Elkezdte
               játszani, amit háromszor hallott. A jogász megdöbbent. Babonás ámulattal nézte az
               emlékezőtehetségnek és a boszorkányos játéknak ezt a kettős csodáját. A művész néha
               megakadt. Ilyenkor ő kisegítette az Erard-zongorán. Amaz bólintott és folyékonyan
               folytatta tovább. A harmóniára mindenütt pontosan emlékezett, memóriája főként a
               zárótételben mutatkozott ijesztő varázslatnak.</p>
            <p>- Nagyon elmés, - mondta könnyedén, mikor felkelt, - ezt nagyon szeretem. A
               párbeszédes forma elragadó. Ezentúl jobban fogok figyelni erre a Weberre. Mit tud még
               tőle?</p>
            <p>Az tudott még egyebet is. Jósoká muzsikáltak együtt. Mikor a vendég elment, ő felírta
               cédulára, hogy „Karl Maria Weber” és megkérte anyját, hogy másnap, ha vásárolni
               megy, ettől a zeneszerzőtől minden megkapható szerzeményt vásároljon össze a
               zeneműkereskedésben. Aztán visszafeküdt a díványra. Arról a Weberről kezdett tűnődni,
               akit most ismert meg és holnap még közelebbről meg fogja nézni. Igen finom, elmés,
               dallamos szerző. Az a keringő kitűnő. Látni a táncosa karján ringó leányt, akinek
               nyúlánk alakja van, édeskék szeme és hófehér homloka. A zenei tűnődés keretéből
               tündökölve lépett elő a fájdalmas emlék. Weber nem volt többé sehol. Csak az örökre
               elvesztett szerelem töltötte meg újra az egész létező világot.</p>
            <p>A misztikus tépelődések tétlenségébe azonban lassanként kezdett beleszólni a
               hétköznapok gondja. A félrerakott pénzecske rohamosan fogyott. Megint neki kellett
               látni a zongoraóráknak. Az abbahagyott leckék újra kezdődtek. A legtöbb régi
               tanítvány örömmel fogadta a hírt, hogy újra tőle kaphat órákat. Újak is akadtak az
               elmaradt régiek helyébe és pedig az eddiginél magasabb áron. Húsz frank óradíjért
               annyi növendéket kapott, ahányat akart. De a növendékek egészen más mestert kaptak,
               mint akivel azelőtt dolguk volt. Ez az új Liszt hallgatag, sohasem mosolygó
               fiatalember lett, aki semmi másról nem beszélt, csak a zenéről. Pillantása révedező
               volt, beszéde halk. S ha olykor mégis tett valami megjegyzést a muzsikán kívül eső
               dolgokról is, megütődve kapta fel a fejét, aki hallotta: a hajdani szeráfi derű
               helyett vitriolos keserűség fanyarlott a fiatalember odavetett szavaiban, a világ
               minden dolgainak gőgös és haragos megvetése.</p>
            <p>Társaságba nem járt. Néha elnézett Erardékhoz, ez volt minden. Urhan volt egyetlen
               barátja. Azzal gyakran volt együtt. Ez volt az egyetlen ember, akinek rejtelmes és
               csodakereső miszticizmusa nem zavarta az ő tömjénillattá és orgonabúgássá vált
               fenkölt fájdalmát. Urhan minden éjszaka látomásokat látott, égi alakok ki-be jártak
               szobája magányában és csodálatos zenéket zengtek. Ő ezeket másnap lejegyezte,
               megformálta és „Auditions” címmel sorozatba gyűjtögette. Valamennyit eljátszotta
               fiatal barátjának, aki nemcsak a rajongót szerette, hanem a tehetséges muzsikust is
               megbecsülte benne. Sokat beszélgettek is, főként a bűn és tisztaság metafizikai
               magasságokba lendült kérdéseiről. Urhan bámulatos erővel tudott ragaszkodni szinte
               eszelős elveihez: az opera zenekarában ülvén estéről-estére sohasem emelte fel szemét
               a színpadra, nehogy gondolatain szeplő essék, sőt ha balettet játszottak, úgy
               fordult, hogy csak a karmestert láthatta.</p>
            <p>Ez volt a paradicsomából kiűzött szerelmes egyetlen társasága. A
               Saint-Cricq-palotában töltött esték idején minden más házzal való érintkezése
               abbamaradt s most a régi barátságokat nem újította fel. Csupa arisztokrata házhoz
               járt azelőtt s ezektől most valami zagyva vonakodás tartotta vissza! Hogy mit érez
               az arisztokrata nevek hallatára, arról nem tudott pontosan számot adni magának.
               Ellentétes ösztönök morzsolták egymást lelke mélyén. Volt olyan ösztöne, hogy ő
               veleszületett előkelőségénél fogva csak a legelőkelőbbek közé való, azoknak szellemi
               színvonala, modora, pompája, büszkesége számít az ő igazi otthonának. Viszont volt
               ösztöne, hogy ami herceg, gróf, márki és báró van Párisban, azokat mind összegyűjtse
               egy csomóba és valami példátlanul nyers kegyetlenséggel megalázza őket. Az ösztönök e
               zürzavarában nem tudott rendet csinálni, eltévedt a saját lelkében. Kikerülte a
               vívódásokat inkább és a templomba menekült.</p>
            <p>Mikor a meghívások idénye megint elérkezett, nem is nagyon hívták. Szórványosan
               jelentkeztek a régi paloták címeres papirosai, amelyeket még gyerekkorából olyan jól
               ismert: a griffek, pajzsok, sasok és sisakok címerfiguráiról pontosan tudta, melyik
               család kék vérét hirdetik. Nem ment el sehova, csak az osztrák követség két estélyén
               vett részt. A monarchia nagykövete, Apponyi Antal gróf, aki nemrég jött Párisba
               Ferenc császár képviseletében, jóságos és figyelmes volt hozzá, a grófné nagyon
               szerette a muzsikát és a világhírű magyar fiatalembert kitüntető figyelemben
               részesítette. Apponyi gróf a legszigorúbb legitimizmus álláspontját hozta Párisba
               császárja nevében. Egész Páris izgatott lett, mikor a nagykövetség első estélyén a
               gróf nem újdonsült rangjukkal szólította meg a Napoleon-kreálta hercegeket, hanem
               régi nevükön. Annak az öreg katonának például, aki néhai Napóleon jóvoltából a
               Dalmácia hercege pompás címet viselte, ezt mondotta:</p>
            <p>- Hogy van, Soult tábornok?</p>
            <p>Így tett a többiekkel is. Az ifjú magyarnak ez tetszett. Senkinek nem is tetszhetett
               annyira, mint neki, ha szülőföldje ilyen gőgösen előkelőnek mutatkozott s ugyanakkor
               egy herceget megaláztak. Mikor az első meghívót megkapta, kihallgatásra jelentkezett
               a grófnál. A gróf bevitte feleségéhez, aki elragadó kedvességgel fogadta és a
               zongorához ültette. Sok közös ismerőst találtak, Franci úgy jött el a palotából,
               mintha láthatatlan kéz enyhítő érintést húzott volna el még mindig állatian fájó
               sebei felett.</p>
            <p>Az első estélyen társtalanul ődöngött a pazar termekben. A tábornokok és főpapok
               egyenruhái, az előkelőségek frakkjai, elvétve egy-egy térdharisnya, a hölgyek
               villogó ékszerei olyan pompás képet adtak, amelyben egy ideig szórakozottan
               botorkált, mintha egy megelevenedett képeskönyv lapjai közt járkált volna. De
               minduntalan akadt egy-egy arisztokrata hölgy, aki megismerte és megszólította.
               Megriadva felelt nekik és ahogy szerét tehette, befejezte a beszélgetést, mert
               rettegett attól a gondolattól, hogy akivel beszél, az pontosan tudja a grófi
               palotából való kidobatásának történetét. Úgy szenvedett, hogy elhatározta: ide többet
               nem jön.</p>
            <p>De el kellett jönnie. A grófné a második, jóval kisebb estély előtt magához kérette.
               Azt a tervet főzte ki magában, hogy a párisiaknak ízelítőt ad a magyar nótából.
               Fiának, a kis Rudi grófnak, egy Fekete nevű, jóképű magyar jurátus volt a nevelője, s
               ez a jurátus nagy ismerője és művelője volt a magyar nótának. Őt is bevonták a
               megbeszélésbe. Franci a rendezésben nem vállalt szerepet, ez időtájt megint
               betegeskedett és többet feküdt, mint nem. Azt azonban elvállalta, hogy azt a
               szerzeményét, amely magyar nóták ötleteire épült, el fogja játszani.</p>
            <p>Gyönyörűen sikerült az estély. Fekete jurátus énekelt néhány nótát magyar szöveggel.
               A műsor tanusága szerint ezek a Magyarországon fekvő Veszprém vidékéről gyüjtött
               paraszti dalok voltak. Viharos tapsot kaptak s a tapsot a meglepettek ámuló moraja
               követte. Aztán az ifjú Liszt zongorázott, nagy sikere volt neki is. Végül hat előkelő
               pár, javarészt Párisban tartózkodó magyar mágnás, magyar táncokat mutatott be eredeti
               zenére. Az elragadtatás nem ismert mértéket.</p>
            <p>Franci úgy érezte, hogy ezen az estén élet költözött beléje. A magyar muzsika megint
               pezsgő izgalommal töltötte el, mint mindig, valahányszor hallotta. A furcsa
               hanglétra, a forma szertelen különössége, a tánc dörgő ritmusának hallatlan ereje
               Doborjánt s a cigányokat idézte lelkébe, megint felbuggyant benne az a forró érzés,
               hogy szülőföldje van, amelyhez ősi kötelékkel hozzátartozik.</p>
            <p>A grófné a műsor utáni illatos, duruzsoló forgatagban időt talált rá, hogy
               megszólítsa és köszönetet mondjon a szereplésért. Mindjárt meg is kérdezte, hogy
               mivel tartozik.</p>
            <p>- Én vagyok adós a műélvezetért, - felelte ő gálánsan - amit az én szerény
               szereplésemre szánt grófné, azt tisztelettel felajánlom a grófné által választandó
               jótékony célra. A hazámon nem illenék hasznot húznom.</p>
            <p>A grófné meglepetten nézett rá. Szótlanul kezet nyújtott. Elismerésül is, búcsúzásul
               is. De aztán visszafordult, hogy még egy-két német szót vessen oda az általános
               francia moraj közepette:</p>
            <p>- Mit is akarok mondani: említettem, hogy jövő kedden egy kis zenedélutánt akarok
               rendezni. Ez, sajnos, elmarad. A meghívandók többnyire az esküvőn lesznek
               elfoglalva.</p>
            <p>- Milyen esküvőn?</p>
            <p>- Nem hallotta? A kis Saint-Cricq-leány megy feleségül D’Artigaux grófhoz. Majd az
               újabb határnapról értesítem.</p>
            <p>Azzal elment. És otthagyta a vendégek tündöklő forgatagában a taglóval fejbeütött
               fiatalembert. Ez egy darabig mozdulatlanul állt a helyén és zavarában hülyén
               mosolygott. Szája rángatódzott, ujjai reszkettek. Aztán érezte, hogy ha el nem indul,
               térdei összerogynak alatta. A ruhatárban megkereste felsőruháját. Kint vígasztalanul
               esett az eső. De ő nem vette észre. A sűrűn szitáló esőben ment haza gyalog s az úton
               azt érezte, hogy nem tud gondolni semmit, mert megállt az esze. Akkora volt a csapás,
               hogy mindjárt nem tudott ráeszmélni.</p>
            <p>De otthon az ágyban lassan sírni, majd dühöngve zokogni kezdett. Anyja ijedten kelt
               ki az ágyból. Faggatta fiát, de az csak fuldoklott az ágyban, nem tudott válaszolni.
               Így ment ez másfél óráig. Akkor Lisztné asszony felöltözött, hogy orvost hozzon. De
               fia töredezett szavakkal, egész testében meg-megrázkódva megkérte, hogy ne, majd le
               fog csillapodni. Hajnal felé annyira jutott, hogy beszélhetett.</p>
            <p>- Liline grófnő kedden férjhezmegy. D’Artigaux gróf veszi el. Tudom, ki az. Egy
               falusi birtokos, gazdag ember. Öreg.</p>
            <p>Megint zokogni kezdett. Anyja ott ült az ágya szélén és fogta a kezét.</p>
            <p>- Mama, én nem tehetek mást, én pap leszek.</p>
            <p>- Nem! - kiáltott fel az anya ijedten.</p>
            <p>- Muszáj, lássa be, hogy muszáj. Ebben a világban én nem tudok élni. Én ebbe
               belehalok. Azt akarja, hogy inkább meghaljak? Magát eltartom leckékkel. És egyházi
               zenét fogok írni. Nem bírom, nem bírom.</p>
            <p>- Drága kisfiam, ki fogod bírni. Az ilyet kibírja az ember. Majd találsz mást
               és...</p>
            <p>- Soha, soha! Ezt ne is mondja! Soha senki, csak ő! Mondja, hogy beleegyezik, mama.
               Majd meglátja, milyen jó lesz, maga azért mellettem marad... Így nem bírom... És én
               már régen szerzetes akarok lenni...</p>
            <p>- Nem drágám, nagyon kérlek, tégy le erről a gondolatról. Tudod te így is szeretni a
               jó Istent. Úgy-e nem teszed? Mondd, hogy nem teszed.</p>
            <p>Így vitáztak sokáig. Az anya az ölébe húzta a hosszúhajú, könnyektől nedves, dagadt
               szemhéjú szőke fejet. Cirógatta, dédelgette, mint valaha régen. Már kezdett
               szürkülni a téli reggel, ők még mindig beszélgettek. Holtfáradtan mindketten, csak
               hosszú szünetekkel mondtak egy-egy mondatot.</p>
            <p>- Hát megígéred, hogy nem teszed, úgy-e? Franci, mondd, hogy nem. Az én kedvemért.
               Nem ígéred meg?</p>
            <p>A fiú nem felelhetett. Anyja ölében elnyomta az álom.</p>
            
         </div>
         <div type="chapter">
            <head>9.</head>
            <p>Un instinct secret me tourmente...</p>
            <p>„Valami titkos ösztön nyugtalanít.” Ez a mondat soha nem ment ki a fejéből. A
               Chateaubriand könyvében olvasta, René mondta ott, hogy nyugtalanító vágyat érez, de
               hogy mire vágyik, azt nem tudta megmondani. Ő magára ismert Renében, ez a könyv lett
               most kedvenc könyve. René is úgy járt a világban, mint ő: páncéltalan lélekkel,
               amelyen minden külső érintés az eleven húst sérti. Ő is néma büszkeségbe és
               szenvedésbe menekült az élet elől, amelynek minden felbukkanó gondját ellenséges
               támadásnak érezte. Ő is gyötrődve és vívódva kínlódott olyan sóvárgástól, amelyet
               sem szavakba foglalni, sem kielégíteni nem tudott. Újra és újra ehhez a könyvhöz
               járult kínjaival, mint a szomjazó a kúthoz, hogy enyhülést kapjon. Gyakran
               odaforgatott, ahol Louise felveszi az apácafátyolt. S azzal az elképzelt ábránddal
               ámította magát, hogy részletesen elképzelte és kifestette Liline grófkisasszony
               kolostorbalépésének szeráfi ünnepélyét. Ezt az elképzelt jelenetet borította rá hűs
               apácafátyolként a valóságra, mert ha azt fedetlenül elképzelte, fel kellett ordítania
               az iszonyat fájdalmától. Hófehér szerelmét látta holtra váltan, lehúnyt szemmel egy
               öreg kéjenc mohó karjai között.</p>
            <p>Anyja félszemmel figyelte, aggodalmasan tett-vett körülötte. Egyenes kérdést nem
               intézett hozzá. De látszott, miben mesterkedik. Gyakran beszélt Luigináról, az olasz
               leánykáról. Ez új tanítványa volt Francinak. Derék olasz nyelvtanár volt a kislány
               papája, bizonyos Biagioli, szapora beszédű, lelkes, hadonászó talián. Mint
               özvegyember a lányban találta élete minden örömét. Igen tehetségesen is zongorázott a
               tűzről pattant barna lányka. Biagioli gyakran eljött haladásáról kérdezősködni és
               igen melegen összebarátkozott Lisztnével. Hogy a két szülő mit főzött ki, azt nem
               lehetett tudni, de kitalálni nem volt nehéz: Biagioli papa fiának nevezte a
               fiatalembert, művészetét az egekig magasztalta, félistenként kezelte és rajongó apai
               vonzalmáról biztosította. Liszt mama pedig olykor óvatos célzásokat engedett meg
               magának: roppant helyes, kedves, jó kis fruska ez a Luigina, jól fog járni, aki
               elveszi. Maga a leányka sem volt mentes az összeesküvés gyanújától, irult-pirult
               leckeközben és olyanokat nézett mesterére, hogy annak külön óvatosságába került
               ezeket a pillantásokat meg nem látni.</p>
            <p>De nem látta meg. Néha egy-egy pillanatig felületes sajnálkozást érzett a leányka
               iránt, de ahogy elvált tőle, mindjárt el is felejtette. Nem érdekelte. Semmi sem
               érdekelte. Ami néha fel tudta figyelmét kelteni, azt is hamar elúnta. Weber
               muzsikája, amelyre az orosz jogász figyelmeztette, két hétig ébren tartotta
               érdeklődését, aztán elfordult tőle. Egy novemberi napon bevetődött valami
               hangversenyre a Conservatoireba. Itt meg sem nézte a műsort, unottan hallgatta,
               amikor játszottak, de egyszer csak érdeklődve előrehajolt és szomszédjától a műsort
               kérte. Kitűnt, hogy annak a vakmerő és furcsán hangszerelt számnak, amelyre
               felfigyelt, „Concert des Sylphes” a címe s egy eddig csak félfüllel hallott név
               szerepel szerzőjeként: Hector Berlioz. Figyelmesen hallgatta tovább. Egyre
               érdekesebbnek és bátrabbnak találta. Befejezésekor hangosan tapsolt. Aztán
               szomszédjához fordult, egy zeneakadémiai növendékhez:</p>
            <p>- Ez nagyon jó zene. Ki ez a Berlioz?</p>
            <p>- Nem ismerem személyesen. Az a furcsa, vöröshajú ember az, aki most áll fel a
               harmadik sorban. Azt hallom, hogy ez a szám csak részlete valami nagyobb műnek.
               Kísérő zene valamihez, de hogy mihez, azt elfelejtettem.</p>
            <p>Játszottak ezután mást is, de őt a többi muzsika most idegessé tette. Elment. Az
               egyéni, erőteljes harmóniák sokáig zúgtak a fülében. Vágyat érzett, hogy ezzel az
               emberrel megismerkedjék. Erardéktól pár nap múlva azt hallotta, hogy ez a Berlioz
               valami falusi orvos fia, a D’Aubrée-panzióban gitárt oktat. Nyolc tételes kísérőzenét
               komponált a Goethe Faustjához, ez a szám abból való volt. Franci elhatározta, hogy
               valamelyik nap elnéz Pleyelékhez, akiket úgyis régóta meg kellene látogatnia. Ott
               majd megismeri ezt az izgató zenéjű embert. Halasztotta egyik napról a másikra.
               Egyszer már nekiindult az útnak, de közben nem tudott ellentállni egy nyitott
               templomajtónak, betért és ottfeledkezett. Aztán mindinkább halványult benne a zene
               emléke. A Faustot ugyan lapozgatni kezdte kíváncsiságból, de közben a Werther-kötet
               akadt a kezébe. Az aztán foglyul ejtette. Megint saját fájdalmait, tépelődéseit,
               kínjait vélte viszontlátni. A könyv annyira hatott rá, hogy a végén sóváran
               megkívánta az öngyilkosságot. Másnap sietett a bűnös vágyat meggyónni. De René és
               Werther élő alakokként kísértették, idegeinek túlcsigázott állapotában nem is
               csodálkozott volna, ha éjszaka megnyílik az ajtó, valamelyik a két fájdalmas
               regényhős közül belép hozzá és jóbarátként leül ágya szélére. Ott tartott már, hogy
               víziókra készült fel: talán neki is olyan jelenései lesznek, mint Urhannak.</p>
            <p>Olyan volt maga is, mint valami vízió. Természettől is szikár teste teljesen
               elvékonyodott, csonttá és bőrré aszott. A vékony, csontos testen különös fej ült:
               krétafehér arc, amelyen feltűnt az erős orr s a szem lázas, meggyötört; csodaváró
               pillantása és ezt a középkori szerzetesarcot a dús szőke haj válligérő üstöke
               keretezte. A párisi utcán jól ismerte már mindenki, mégis meghökkent, aki elment
               mellette. Kapkodó, tanácstalan, de izzó nézésében, tétova járásában, szertelen
               mozdulataiban volt valami, amitől alig lehetett volna megmondani, hogy szent-e, vagy
               őrült.</p>
            <p>Ő szent szeretett volna lenni, anyja az őrülettől féltette. A fiatalember úgy lépte
               át tizennyolcadik évét, hogy szívósan ragaszkodott egyházi tervéhez. Hogy anyját
               kétségbe ne ejtse, hetekig nem beszélt róla, de aztán váratlanul elejtett egy
               megjegyzést, amelytől anyja két napig megint sírt egyfolytában. És kitört.</p>
            <p>- Fiacskám, - mondta neki kétségbeesve - én nem tudom nézni, hogyan mégy tönkre.
               Hiszen alig élsz már. Ha nem a magad kedvéért, akkor az én kedvemért térj vissza a
               rendes életbe. Olyan vagy, mint a tövig égett gyertya, de csak tovább égsz és
               lehetetlen megérteni, hogy mi bajod. Az a leány?</p>
            <p>- Abba már belenyugodtam. Tudom, hogy nagyon szenved. Szenvedéseit felajánlottam
               Istennek.</p>
            <p>- Akkor nem értem, mi lelt.</p>
            <p>- Ez az, hogy én sem értem. Nem vagyok való erre az életre. De erről nem tudlak
               meggyőzni.</p>
            <p>És mialatt anyja csendesen sírdogált mellette, ő fújta pipája füstjét tovább és merev
               arccal, az egész világ felé röppent közömbösséggel nézett a semmibe.</p>
            <p>Mikor legközelebb gyónni ment, Bardin atya feloldozás után nem engedte elmenni.</p>
            <p>- Várjon még, kedves fiam. Beszélnem kell magával. Édesanyja járt nálam.</p>
            <p>Ő hirtelen a gyóntatóra nézett. Arcát gyenge pír futotta el.</p>
            <p>- Hogy beszéljen le engem az egyházi gályáról? Összeesküsznek?</p>
            <p>- Hallgasson végig kedves fiam. Isten azt is megparancsolta magának, hogy tisztelje
               édesanyját...</p>
            <p>- De Krisztus maga mondta, hogy aki őt követni akarja, hagyja ott még a szüleit is. Ő
               maga is elhagyta az anyját.</p>
            <p>Elkezdtek vitatkozni. A vita meddő maradt. Franci mindössze azt ígérte meg, hogy
               egyelőre várni fog. És türelemmel várt. Szent Teréz életrajzát olvasgatta. Arca
               átszellemült, ha anyja szólt hozzá, nem hallotta. Ha leckeóráit elvégezte, templomban
               töltötte szabad idejét. Legfeljebb Apponyi grófékhoz ment el néha. Előre
               megkérdezte, kiket talál majd a grófnénál. Még mindig bujkált az olyan eshetőség
               elől, hogy Saint-Cricq grófba, vagy a grófi ház valamelyik közeli ismerősébe
               ütközzék. A követség palotájában, rendesen ismerősöket talált, a Fabourg Saint
               Germain arisztokratáit, akikkel avatottan tudott beszélgetni, évek hosszú sora óta
               ismerte házaikat, egymás között való rokonságuk részleteit, a Bourbon-restauráció
               liliomos és gőgös világának mende-mondáit. A politikához nem értett semmit, a közélet
               fordulatait nem tartotta számon, ujságot nem olvasott. Ha Polignac herceg lett a
               miniszterelnök, ő ebből csak azt tudta, hogy Károly király a saját természetes fiát
               tette meg miniszterelnöknek. És, hogy a Martignac-kormány távozásával Saint-Cricq
               gróf megszűnt miniszter lenni. Hogy a változás mit jelent, az nem érdekelte és nem is
               értett belőle semmit.</p>
            <p>Pedig egy idő óta mindenki lázasan politizált, akivel csak találkozott. Valami
               feszült idegesség úszott a levegőben. Ahogy kitavaszodott, a feszültség együtt nőtt
               a napsütéssel. A kocsmák elé kitett asztaloknál hevesen lármázó csoportokat lehetett
               látni. Anyja a vásárcsarnokból mindennap vadul hangzó és ellentétes híreket hozott
               haza. Hol azt, hogy lázadás készül és köztársaság lesz, hol azt, hogy a király
               rábízza az országot az orléansi hercegre és külföldre utazik, hol azt, hogy Napóleon
               fia megszökött Bécsből, hogy titokban már Párisban is van és a jövő héten császárrá
               fogják koronázni. Ő udvariasan meghallgatta anyja híreit, de nem figyelt rájuk. Testi
               ereje is a végét járta, lelki ereje is fogytán volt. Éjszakákon át nem tudott aludni,
               kétszer is elájult a kis templom oltárrácsa mellett, mindig láza volt. Az orvos, akit
               anyja elhívatott, nem tudott mit mondani, csak a fejét csóválta. Ő maga úgy volt az
               imádkozással, mint az iszákos ember a borral. Csak a mámor tudta kínjait enyhíteni,
               de egyre több kellett belőle. Most már óráit is kezdte elhanyagolni. Megesett, hogy
               felkeléskor visszaszédült az ágyba. Közömbösen ott maradt és elkezdett imádkozni,
               ételhez és italhoz egész nap nem nyult. Odakint dühös kánikula fojtogatta a
               várost.</p>
            <p>Egy júliusi délután ilyen érzéktelen önmegadásban feküdt otthon. Két napja feküdt már
               így. Maga sem tudta volna megmondani, hogy alszik-e, vagy ébren van. Ekkor távoli
               morajt hallott, valami különös földalatti dübörgést. Felült az ágyban. Az utcáról
               zűrzavaros zsivaj hallatszott, az udvar felől futkosás és ajtócsapkodás. Kiáltásokat
               is hallott, amelyeket nem értett.</p>
            <p>- Franci, Franci, - szaladt be anya sírva és rémülten - lőnek az utcán, itt a
               forradalom!</p>
            <p>- Miféle forradalom?</p>
            <p>- A király lövet a népre. Az emberek felszaggatják a kövezetét. Mi lesz velünk, mi
               lesz velünk?</p>
            <p>Kiugrott az ágyból, magára kapott valamit. Anyja sikoltozni kezdett:</p>
            <p>- Nem engedlek ki! Az utcára nem engedlek ki!</p>
            <p>Ő megsímogatta anyja arcát, megcsókolta és kifutott a kapuhoz. Az utcán sűrű nép
               rajzott. Mindenki a kapukba gyülekezett. Izgatottan beszéltek. Egyik irányból négy
               emberből álló csoport futott. Mint a verebek, amelyek egyszerre kaptak fel egy kövér
               morzsát és röptükben rángatják, ez a négy szaladó ember egymás kezéből tépett ki egy
               liliomos Bourbon-zászlót. De sokan eléjök szaladtak s a zászló, mintha megrohant
               élőlény volna, lehullott a csoportosulás közé. Ordítva, diadalmas kiáltásokkal
               szaggatták darabokra. A Rue Montholon szemközti házának padlásablakán ugyanekkor
               dugtak ki egy nagy háromszínű zászlót, piros-fehér-kéket. Közben folyton hallatszott
               a távoli dörej, most már tisztábban: sortűz fegyverropogása volt az. Egy másik házon
               már két trikolór lógott.</p>
            <p>- A barrikádokra! - kiáltotta egy kövér, izzadó ember.</p>
            <p>Elkezdett futni, mindjárt tizenöten is futottak utána. Ugyanekkor az utca másik vége
               felől erős csörtetés indult meg s a következő pillanatban egy szakasz sorkatona
               rohant el a házak között futólépésben. Egyenruhájukról meg lehetett őket ismerni: a
               „ligne” katonái voltak. Az utcára kicsődültek egy része sikoltozva menekült be a
               kapukon, de voltak, akik kint maradtak és lázas dühvel ordítottak:</p>
            <p>- Le a királlyal!</p>
            <p>- Éljen a szabadság!</p>
            <p>- Éljen a Charte!</p>
            <p>De a katonák nem hederítettek a sértő kiáltásokra. Csörömpölve ügettek tovább
               valamilyen ismeretlen cél felé. A kapuk egy pillanat alatt ismét benépesültek.
               Távolról a fegyverropogás folyton hallatszott. A ház belsejéből az anya ijedt
               sikoltozása érkezett a kapuhoz, majd ő maga is. Sírva rimánkodott fiának, hogy jöjjön
               be. Az megfogta anyja karját, hogy megnyugtassa, de feszülten figyelt a távolba.
               Megint emberek szaladtak a keresztutca felől:</p>
            <p>- A boulevardok meg vannak szállva!</p>
            <p>- A Tuileriáknál lőttek, sok ember meghalt.</p>
            <p>Nem lehetett tudni, mi történt valójában. Talán vér öntötte el egész Párist, talán
               csak valami tüntető csetepaté volt az egész. Az utcai csődület folyton nőtt. S
               megdöbbentő gyorsasággal hirtelen ordítani, sikoltozni, menekülni kezdett mindenki:
               ahonnan előbb a ligne katonái futottak, ugyanonnan vágtató lovascsapat rohant elő.
               Franci nem vette észre, hogyan, de egyszer csak belül volt a kapun, amelyet
               becsaptak. Kunt siketítő lármával vágtattak a lovasok. Két pisztolylövés hallatszott.
               Mellette idegen emberek álltak, akiket sohasem látott azelőtt. Egy hang közvetlen
               mellette kiáltotta:</p>
            <p>- Elmentek! Akinek veteránjelvénye van, tűzze ki!</p>
            <p>A kapu kinyilt. Néhány ember elkezdett rohanni a lovasok után. Közvetlen előttük egy
               ingujjas, véres ember most kelt fel a földről. Liszt mama sikoltozott és erőszakkal
               húzta fiát a lakás felé. A véres ember feltápászkodott és bejött hozzájuk.
               Megismerték: Verrier volt, a nyergesmester, akinek tőlük az ötödik házban volt az
               üzlete.</p>
            <p>- Meglőttek a gazemberek, a karomat érte a golyó! Nem tudnák bekötözni?</p>
            <p>A kaput megint becsapták, ismét vágtató lovasok közeledtek. Anya és fia bevezették a
               nyergest a lakásba. Ahogy levetette ingét s ott állt tövig meztelenül, kitűnt, hogy
               nincs nagyobb baja, a golyó csak horzsolta. Liszt mama vizet hozott és vásznat.</p>
            <p>- Mi van itt, - kérdezte tőle Franci szenvedélyesen - mi van itt?</p>
            <p>- Egy lovas gárdista rámlőtt, mert nem tudtam idejében beugrani a kapu alá! Pedig nem
               is csináltam semmit.</p>
            <p>- Igen, de kint mi van? A városban? Az országban?</p>
            <p>- Az van, moszjő, hogy a maga arisztokrata barátainak most melegök lesz. Éppen eleget
               disznólkodtak. Ennek most vége. Most egy kicsit megtanítjuk a grófokat. Amit az
               utóbbi időben ezek csináltak, azt már nem lehetett tűrni.</p>
            <p>- Mit csináltak?</p>
            <p>- Mit csináltak? Hát ön nem olvas ujságot? Nem tudja az ordonnanceokat? Uram, hát hol
               él ön? Micsoda francia ön?</p>
            <p>- Én nem vagyok francia, magyar vagyok.</p>
            <p>- De szeme csak van és füle! A király felrúgta a Charte-ot, uram, amelyre
               megesküdött. Megtiltotta a lapokat, már két napja nem kapom az ujságot. Feloszlatta a
               kamarát és eltörölte a választójogot. Hát ezért hoztuk vissza a Bourbonokat? Nem adok
               egy lyukas sout a Károly trónjáért, uram! Úgy kell neki, miért hagyta garázdálkodni a
               grófokat. Most itt a szabadság. A gróf urak pusztulnak a pokolba. Tudja, uram, mi az
               a szabadság? Én tudom! Én még láttam a guillotinet dolgozni a Grêve-téren, mikor
               kisgyerek voltam! Hát most szorulnak a gróf urak! Köszönöm madame!</p>
            <p>Ez Lisztnének szólt, aki közben átkötötte a nyerges karját. Verrier mester már rohant
               is kifelé. Franci utána akart rohanni, de anyja belekapaszkodott.</p>
            <p>- Nem engedlek! Inkább meghalok, de az utcára nem engedlek.</p>
            <p>Azonban mégis elengedte fiát a meglepetéstől. Az utcáról harsogó ének hallatszott be
               és a boldogság zúduló zsivaja. A következő pillanatban Franci már hanyatthomlok
               rohant a kapuhoz. Anyja utána. A kapu megint nyitva állott. Az utca tele volt
               sorkatonákkal. Sűrű tömeg vette őket körül. Sokan a Marseillaiset énekelték. Rengeteg
               embernek háromszínű kokárda volt a kalapjánál. Megmagyarázhatatlannak tetszett,
               honnan vettek elő ilyen hirtelen ennyi zászlót és kokárdát. A nép ölelgette és
               éljenezte a katonákat.</p>
            <p>- Vive la ligne!</p>
            <p>Messze a katonák mögött ordítozás kezdődött és szekérzörgés. A szekerek számára utat
               nyitottak. Kokárdás diákok ugrottak le a szekerekről.</p>
            <p>- Fegyverek! - kiáltott valaki.</p>
            <p>- Éljen! Kifosztottak egy fegyverraktárt.</p>
            <p>- A barrikádokra! Ti is, testvérek, katonák! Le a grófokkal! Éljen a szabadság!</p>
            <p>Az emberek kapkodták a fegyvereket. A katonaság sötét, fenyegető tömegben megindult,
               elvegyülve a fegyvert kapott polgársággal. Asszonyokat is lehetett látni, fegyverrel
               a kezükben. Valami leírhatatlan lelkesedés rázta, vitte, ordíttatta az embereket, a
               Marseillaise teljes erővel hangzott s nem lehetett hallani, szólnak-e még a távolban
               a fegyverek. De ekkor valami olyan dörgés ütődött a falakba, amely az éneken is
               túltett.</p>
            <p>- Ágyú! - kiáltottak többen.</p>
            <p>Lisztné rábámult fiára a kapuban.</p>
            <p>- Franci, az Isten szerelmére, mi van veled? Gyere be azonnal!</p>
            <p>Belekapaszkodott a karjába, húzta, vonszolta befelé. A fiatalembert mintha
               kicserélték volna. Arca lángolt, szemébe tündöklő földi kifejezés költözött, karja,
               válla reszketett. Az anya rettegő aggodalommal nézte.</p>
            <p>- Franci, ha most itthon nem maradsz, ha egy lépést teszel ki a házból, esküszöm az
               Istenre, hogy öngyilkos leszek. Most menj, ha tudsz.</p>
            <p>A fiú mosolygott. Gyerekesen, jókedvűen, humorosan mosolygott, mint hosszú hónapok
               óta nem. Hanyatt dőlt a díványon és pipára gyújtott. Odakintről tompán, alig
               sejthetően, ágyúszó hallatszott. Ő a mennyezetet nézte és képzelete, mint egy
               túlfokozott színházi előadás, vadul dolgozott. Folyton Saint-Cricq grófot látta maga
               előtt, amint szekéren viszik és köröskörül hangos tömeg gúnyolja. Mögötte másik
               kocsin viszik D’Artigaux grófot, aki kezét tördeli és zokog gyávaságában. Ő pedig
               valami emelvényen áll s mikor ezek ketten odaérve, térdre borulnak előtte, ő
               nagylelkűen, megvetően int: eresszétek el ezeket a nyomorult férgeket. Nemes arcéle
               elfordul, szőke haja lobog a szellőben.</p>
            <p>- Anyám, hiába van forradalom, én enni akarok. Van itthon bor?</p>
            <p>Az anya csodálkozva, aggódva hozta a bort. Ő töltött magának s a poharat azonnal
               leöntötte. Feltűnően vidám volt és izgatott. Tett-vett, körülnézett, aztán váratlanul
               leült a zongorához. Gondolat nélkül szalasztotta rajta ujjait, majd hatalmas, dörgő
               akkordokat vert rajta. Erős ütemben. A zongorán zenei gondolat formálódott ki: a
               Marseillaise. Eljátszotta háromszor egymásután. Aztán megint tűnődve improvizált s
               egyszerre elkezdte játszani azt a huszita dalt, amelyet Uhrantól hallott két héttel
               ezelőtt, a forradalom négyszáz év előtti dalát. Protestáns dal? Nem baj. Legfeljebb
               Saint-Cricq grófnak nem tetszik. Zenének nagyon szép, tehát a jó Isten szereti. Csak
               azért is még hozzá a német korált: „Erős várunk nékünk az Isten!” Ezt is eljátszotta
               háromszor. Akkor megint a Marseillaisere tért vissza. Anyja látta, hogy jókedvűen
               zongorázik, kinézett gyorsan hírekért.</p>
            <p>- Képzeld, - rontott be fiához izgatottan, - a katonák a lázadókkal tartanak. A
               forradalom mindenütt győz.</p>
            <p>Fia mosolyogva bólintott és tovább zongorázott. Összevissza rögtönzött a három dallam
               figuráiból mindenféle meneteket. Egyre jobban belemerült. A három motivumot keverte,
               rakosgatta, szélesítette. A zongora dörgött keze alatt, a falak, a házak, az utcák,
               az országok vele harsogtak. A zongoraszéken megdicsőülten ült egy fiatalember és úgy
               verte a hangokat, hogy a zongorát félteni lehetett tőle. Így játszott éjfélig. Anyja
               szótlanul ételt tett oda neki a zongorára, ő a fejét rázta és nem nyúlt hozzá.
               Éjfélkor hirtelen ceruzát és kottapapírt vett elő. Félkézzel játszott szakadozottan,
               félkézzel írt.</p>
            <p>- Mit csinálsz, fiam? - kérdezte anyja boldog, de bátortalan csodálkozással.</p>
            <p>- Forradalmi szimfóniát! - kiáltotta szenvedélyesen.</p>
            <p>Dolgozott hajnali négy óráig. Akkor elnyomta az álom. Boldogtalanul, kínzottan
               nyitotta ki szemét, mint szokta. De pár pillanat mulva élénkség és öröm ült ki az
               arcára. Anyja már újságokat tudott neki mondani: a forradalom győzött. Csak a Louvre
               és a Champs Élysées közötti térség van még a királyhoz hű maradt csapatok birtokában.
               Ott barrikádok vannak, a harc folyik. A katonáknak azonban sem élelmök, sem lőporuk.
               Különben egész Páris a forradalomé.</p>
            <p>Franci gyorsan végzett a reggeli imával és azonnal leült a zongorához dolgozni.
               Órákról ezen a napon beszélni sem lehetett. Dolgozott késő estig, enni is alig adott
               elég időt magának. Harmadnap is dolgozott. Délutánra befejezte a szerzeményt. Akkor
               azonnal elkezdte tisztázni.</p>
            <p>Negyednap reggel jött a hír, hogy az utolsó csapatok is elestek, a barrikádok népe
               tökéletes győzelmet aratott. A város a forradalomé, az arisztokraták uralmának vége.
               Az öreg Lafayette átvette a szervezést.</p>
            <p>Délután készen volt a forradalmi szimfónia. Egyelőre csak a zongorakivonat. Az utolsó
               ütemeket másolta, mikor meghallotta, hogy Biagioli köszönt be a lakásba. Az utcai
               életveszedelem elmultával eljött érdeklődni, nem esett-e Lisztéknek valami
               bajuk.</p>
            <p>- Mi van Francival? - kérdezte.</p>
            <p>Franci a zongoránál elmosolyodott és kíváncsian hallgatódzott, hogy meghallja anyja
               válaszát.</p>
            <p>- Nem lehet ráismerni. Három nap óta friss és jókedvű. Éjjel-nappal komponál.</p>
            <p>- Ne mondja. Mi történt vele?</p>
            <p>- Én magam sem értem. Az ágyú gyógyította meg.</p>
            
         </div>
         <div type="chapter">
            <head>10.</head>
            <p>Sok esztendő telt el a júliusi forradalom után. Aki akkor siheder volt, az most
               harminckét éves érett férfi gyanánt járta a világot. Szívében egy nagy, kéjes,
               viharos, majd elhalványult s végre teljesen megromlott szerelem kiábrándító
               emlékével.</p>
            <p>Ha utazásai közben visszanézett eddigi életére, olyan sikereket tudott glédába
               állítani emlékei között, amilyenekkel a történelem kezdete óta művész még sohasem
               dicsekedhetett. Ő volt a világ lehíresebb művésze. Dőlt az ölébe a pénz. Az egész
               földkerekség az ő tapsaitól hangzott. És pályája útját csábító női mosolyok
               szegélyezték. Laprunarède grófné, Plater grófné, az újra feltalált Unger Karolin,
               George Sand, Camilla Pleyel, Charlotte Hagn, Kalergis grófné, Szolnczevné, Lola
               Montez és a többiek véghetetlen sorában Marié d’Agoult grófné, akivel hosszú évekig
               élt együtt, s aki három gyermeket szült neki.</p>
            <p>A nők, a nők... Számtalanszor felidézte magában haldokló apjának utolsó szavait, aki
               féltette a nőktől. Akkor értetlenül bámult ezen a megjegyzésen, ma megértette, azóta
               elporladt apja élesen látó és emberismerő bölcsességét. De mit csináljon? Úgy
               született, hogy csókra vágyjék és hogy a csók keresetlenül kínálkozzék számára.
               Önmaga mivoltából nem léphetett ki.</p>
            <p>És ebben a tépelődésben, ösztönei és érzései között való tanácstalan, világtalan
               botorkálásban feltűnődött egy hajdani arc a tisztaság sugárzó fényével: Saint-Cricq
               grófnő. Akinek emléke most elemi erővel rázta meg, mert utazása odavitte, ahol Liline
               lakott. Francia vidéki városok után Spanyolországba kellett utaznia s így került Pau
               városába. D’Artigaux grófék birtoka ott volt Pau mellett. Ezt ő nem tudta. De a paui
               hangversenyen a hallgatók első sorában meglátott egy arcot és azt hitte, hogy a
               villám sújtott belé. A Liline arca volt, tizenhat év alatt alig változott valamit.
               Rettenetes erőfeszítés kellett hozzá, hogy leküzdje felindulását és zongorázni
               tudjon. Mikor aztán a távozók tolongásában ott állt vele szemtől-szemben, ajka
               reszketett és alig tudott szólni. Csak tartotta kezében a finom, fehér kezet és
               nézett az imádott szép arcba.</p>
            <p>- Nem tudom elhinni... azt hiszem, hogy álmodom...</p>
            <p>- Én is, Franci... nekem is olyan...</p>
            <p>Hallgattak, minduntalan szólni akartak, de tengerként áradó érzéseik nem kaphattak
               szóra.</p>
            <p>- Hogy van? - csak ezt mondhatták mindketten, nem feleltek, nézték egymást.</p>
            <p>Nagynehezen végre beszélgetni kezdtek. Liline egyedül jött be a hangversenyre, férje
               hosszabb vadászkirándulásra ment, a grófné egy szomszéd birtokos házaspárhoz
               csatlakozott. Megbeszélték, hogy Franci másnap kilátogat a D’Artigaux-kastélyba.</p>
            <p>Alig aludt valamit, azt is csak úgy szenderegve, minduntalan visszatérve az ébrenlét
               gondolatai közé az álomképek gomolygásából. Sokkal korábban felkelt, mint tervezte,
               tétlenül lézengett az utcákon a navarrai uralkodók emlékei között, míg az indulás
               kitűzött ideje elérkezett. Rázós hegyi úton vitte végre a kocsi a pirenéi bércek
               között. Aztán elétűnt a kastély s a bejáratnál a szívdobogtató női alak.</p>
            <p>Mikor ott ültek egymással szemközt, megint csak szótlanul szemlélték egymást,
               végtelen meghatottságban. És egyszerre kezdtek el sírni mindaketten. Bőségesen és
               mélyen ömlött mindkettőjükből a zokogás, de mindössze kezök szorította egymást. Nem
               borultak össze, a testi érintkezéstől való szigorú tartózkodás még most is erősen élt
               bennök.</p>
            <p>Mikor felszárították könnyeiket, végre megindult a beszélgetés árja. Mohón kapkodták
               egymás szavait, alig tudtak rendet teremteni a társalgásban. Előbb Liline mondta el
               élete folyását. Az nagyon szomorú volt. Mindjárt házassága elején született egy
               kisleánya, aki, mióta élt, folyton beteg volt. Csípőjének és térdeinek izületeit
               támadta meg valami betegség, az orvosok gyógyíthatatlannak tartják. Vitte már
               mindenféle fürdőkbe, próbáltak húszféle gyógymódot, minden hiába, a béna kislány
               állapota nem javult. Különben csendes, eseménytelen házaséletet él, férje jó ember.
               Visszavonultan töltik éveiket ebben a kastélyban; ha kimozdultak, az csak a beteg
               kislány miatt történt.</p>
            <p>Liline be is vezette a vendéget a beteg gyermekhez. Csenevész, finom arcú, sápadt
               leányka volt, tágra nyílt szemmel bámulta a világhírű embert, akiről anyja nyilván
               sokat beszélt neki. Franci néhány vidám szóval felélénkítette, nevettek mindhárman.
               De mikor homlokon csókolta a kis beteget és kijöttek a nyomasztó, orvosságszavú
               szobából, mindketten megint könnyekre fakadtak.</p>
            <p>Aztán Francira került a sor. Elmondta a maga történetét, fájdalmas és rút végű
               regényét Marieval. Nem szépített semmit, inkább sajátmagát vádolta. Hosszú volt az
               elbeszélés, múltak az órák. S mikor Franci befejezte a gyónást, oly hosszú idő után
               az elsőt, mély csend következett.</p>
            <p>- Gondolt rám néha? - kérdezte aztán halkan, gyáván.</p>
            <p>- Én szüntelenül magára gondolok, Franci. Tizenhat éve nem volt egyetlen nap, hogy ne
               imádkoztam volna magáért. Még aznap is, mikor a gyermekem született. Az a szerelem,
               amelyet maga iránt éreztem, most is él. De ismeretlen magasságba emelkedett és semmi
               földi nincs benne többé. Most már a valláshoz hasonlít. Ez segített nekem annyi
               szenvedésen átvergődni. Ha már nagyon kellene lázadoznom, magára gondolok és meg
               tudok nyugodni Isten akaratában. És maga? Jutottam néha eszébe?</p>
            <p>- Egész őszintén felelek. Mikor egyesítettem az életemet D’Agoult grófné életével és
               nagyon feltettem magamban, hogy egy leszek vele és hű leszek hozzá, akkor igyekeztem
               nem gondolni magára. Eszembe jutott, de elnyomtam a gondolatot. Később volt idő,
               mikor könnyű kalandok, szív nélkül való csókok között megint csak nem akartam magára
               gondolni, mert úgy éreztem, hogy ezzel megsértem az emlékét. De mostanában annál
               jobban fölidéztem magamban. Elmondhatatlan kincs nekem a maga emléke, Liline. Ez az
               egyetlen tiszta pont az életemben. Nincs a lelkemben már semmi, ami ellen ne
               vétkeztem volna. Anyámhoz voltam már gyengédtelen és igazságtalan. A gyerekeimmel
               voltam türelmetlen és nyers, ha nagyon idegessé tettek. Még a művészetem ellen is
               vétkeztem, mert például egyszer megzenésítettem egy berlini színésznő versét, nem a
               vers, hanem a nő miatt. Maga az egyetlen, aki ellen nem vétkeztem soha. A maga emléke
               bennem hófehér, mennyei és szeplőtlen, mint az imádság. És ilyen is marad, amíg
               élek.</p>
            <p>Ketten voltak, senki nem zavarta őket. De egyiköknek sem jutott eszébe, hogy a földi
               szerelem törvényei szerint egymáséi lehetnének. Életök és sorsuk mártiromságának
               szent tisztasága lebegett felettök. Most már elhallgattak néha beszélgetés közben, de
               a csend a boldogság liliomcsendje volt: szerelemmel tudták egymás testetlen
               jelenlétét. Később Franci leült a zongorához is. Eljátszotta azt a reggeli imát;
               amelyet gyermekeinek komponált.</p>
            <p>Ott volt kora délelőttől alkonyatig. Mikor végre felszedelőzködött, Liline
               elhatározta, hogy egy darabig elkíséri gyalog. A hintó üresen poroszkált az úton, ők
               ketten mendegéltek mögötte. A hegyi tájak friss és messzi csendje borult az alkony
               közeledő homályára, amelyben baktattak. Pau felől ekkor megszólalt az Angelus
               harangszava, a szellő hol gyengítve, hol erősítve játszott vele. Ők megálltak.
               Keresztet vetett mindakettő. De Liline imádság helyett egyebet mondott.</p>
            <p>- Ígérjük meg egymásnak, Franci, hogy valahányszor az esti harangszót halljuk
               életünkben, egymásra fogunk gondolni.</p>
            <p>Franci szótlanul kezet nyújtott. Ezzel a kézszorítással búcsúztak is.</p>
            <p>- Vajjon látjuk még valaha egymást az életben? - kérdezte Franci.</p>
            <p>- Nem fontos, - mondta Liline komolyan, - én úgyis magával maradok utolsó
               lehelletemig. Maga keressen majd valakit, jót, szelídet, kedveset, vegye el
               feleségül, dolgozzék egy nyugalmas otthonban és legyen boldog.</p>
            <p>- Boldog? Akkor lettem volna boldog, ha maga mellett élhettem volna. Maga az egyetlen
               emberi lény, akit magammal egynek tudtam volna érezni. Maga nélkül társtalan
               magányosságra vagyok ítélve örökkön-örökké.</p>
            <p>- Tudom, Franci. Isten így rendelte, hajtsuk meg a fejünket. Most menjen és ne nézzen
               vissza.</p>
            <p>Franci kezet csókolt. Sírt. Lilineből megint kitört a zokogás. A hintó, amelynek
               kocsisa nem figyelt rájuk, közben jó előre haladt. Franci a sírástól nem tudott
               kiáltani utána, tehát futni kezdett. Nem nézett vissza. Mikor már a kocsihoz ért,
               akkor sem. Csak maga elé képzelte a homályban alig kivehető karcsú alakot, magát a
               boldogságot, amelyet a sors megmutatott neki, hogy megtagadásával annál fájóbb sebet
               üssön.</p>
            <p>A kis vidéki szállónak nem volt zongorája. De azért késő éjjel, gyertyafény mellett
               leült komponálni. Herwegh verseivel sokat foglalkozott mostanában, többet
               megzenésített belőlük. Most, szokása szerint lapozgatván a kötetben lefekvéskor, nem
               tudott odafigyelni és éppen le akarta tenni a könyvet, mikor egy strófán megakadt a
               szeme. Átfutotta, majd elolvasta mégegyszer. Aztán hálókabátot kapott magára és leült
               az asztal mellé. Dúdolgatva rótta a kottafejeket.</p>
            <p>Úgy múljak el, miként a nap leszáll,</p>
            <p> Miként az alkony napja indul szépen, -</p>
            <p> Ó nem érzett, könnyű, szelíd halál, -</p>
            <p> Elvérezni az öröklét ölében.</p>
            <p>Csak úgy vázlatosan odavetette a dallamot és harmóniáit, aztán visszafeküdt. Elfújta
               a gyertyát és a sötétben képzeletben elkezdett zongorázni. A jobbkézzel „sotto voce”
               vette a dallamot, a balkézzel „dolcissimo staccato” hintette el a feldarabolt
               harmóniák részeit. Képzeletben pompásan játszott, a szerzemény és az előadás felett
               való megelégedett öröm s a fájdalmas dal szomorú mosolyával aludt el.</p>
            
         </div>
         <div type="chapter">
            <head>11.</head>
            <p>A weimari Altenburgban egy hatvan esztendős öregúr üldögélt. Hosszú fehér haja a
               vállát verte. A nagy küzdő volt ez, a modern zene titánja, a Wagner-apostol, az egész
               világ számára a zongora félistene. És most már reverendát hordott.</p>
            <p>Most nyitotta fel a napi postát. Rengeteg levél érkezett hozzá a világ minden
               tájáról. A nyitott ablakon a májusi napfény ragyogott be. Az asztal másik oldalán ült
               barátnője, Sayz-Wittgenstein hercegnő, leánynevén Carolyne. Életének harmadik
               Karolinja.</p>
            <p>Egymásután bontotta fel és dobta félre a temérdek levelet. Minden második levél
               rajongó vallomást tartalmazott. De most egy gyászjelentés következett. Kinyitotta. És
               dermedten pillantott a névre. Gróf D’Artigauxné született Saint-Cricq Caroline grófnő
               meghalt.</p>
            <p>- Mi az? - nézett fel a hercegné.</p>
            <p>Az öreg abbé szótlanul nyújtotta át neki a gyászjelentést. A hercegné
               felsikoltott.</p>
            <p>- Szent Isten! Tudtam, hogy valami ilyen hír jön. Menyasszonyi fátyollal
               álmodtam.</p>
            <p>- Kérem, most ne tegyen idegessé a babonáival.</p>
            <p>A hercegné sértődötten elhallgatott. Az abbé csak pár másodpercig várt. Aztán
               bocsánatkérően érintette meg a hercegné kezét.</p>
            <p>- Ne haragudjék. De ez a hír nagyon lesújtott. Hiszen maga tudja, ki volt nekem ez a
               nő. Mindent elmondtam róla. Azt merném mondani, hogy az isteni malaszt legtisztább
               megnyilvánulása ő volt a földön. A világ semmi öröme nem tudott felérni hozzá. Az ő
               lelkéhez csak az volt méltó, amit most megkapott: a végtelenség.</p>
            <p>Felállott. Szeme nedves volt.</p>
            <p>- Hova megy? - kérdezte a hercegné.</p>
            <p>- Templomba megyek. Hálát adni Istennek.</p>
            <p>- Hálát adni??</p>
            <p>- Igen. Hogy annyi szerelmem között megajándékozott egyszer egy hófehérrel is.</p>
            <p>A hercegné ellenségesen vetette fel a fejét. De ő nem gondolt most a hercegnével.
               Szótlanul ment kifelé. És ahogy lehaladt a lépcsőn és átsétált a lombos udvaron, egy
               hajdani gyermekleány tiszta tekintetű, édes arcát idézte maga elé. S azt gondolta
               magában, hogy ő, a jelenkor leghíresebb szerelmese, sohasem szeretett igazán senki
               mást, csak azt a hajdani leányt, akit meg sem csókolt soha.</p>
            <p> Vége.</p>
            
         </div>
      </body>
  </text>
</TEI>