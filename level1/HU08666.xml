<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU08666" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Hágár a pusztában</title>
				<author>
					<persName>
						<surname>Dánielné Lengyel</surname>
						<forename>Laura</forename>
					</persName>
				   <date from="1874" to="1954">1874-1954</date>
				   <idno type="VIAF">25652215</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">37293</measure>
				<measure unit="pages">88</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Hágár a pusztában</title>
				   <date>2010-09-14</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/08600/08666/"/>
					<respStmt>
						<resp>Original Electronic Edition</resp>
					   <name>Rónyainé Varga Tünde</name>
					   <name>Fábián György</name>
					</respStmt>
					<bibl type="printSource">
					   <title>Hágár a pusztában</title>
						<author>Dánielné Lengyel Laura</author>
						<pubPlace>Budapest</pubPlace>
					   <publisher>Singer és Wolfner</publisher>
					   <date>1940</date>
					   <ref target="https://mek.oszk.hu/08600/08666/"/>
					</bibl>
				</bibl>
				<bibl type="firstEdition">
				   <title>Hágár a pusztában</title>
				   <author>Dánielné Lengyel Laura</author>
					<date>1940</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-11-01"/>
		</revisionDesc>
	</teiHeader>
	<text>
		<body>        
         <p>Sándor, Miklós és János testvéreimnek</p>      
         <div type="chapter">
            <head>I. FEJEZET.</head>
            <p>Átsné a nagy kerek asztal mellett festett.</p>
            <p>Az asztal közepén ovális tálcán almák. Pármen, batul, törökbálint, rozzsal-érő, bőr-,
               citrom- és jonatán. Átsné most a jonatánt festi. A városi polgári iskola
               természetrajz óráihoz kellenek szemléltető ábrák. Még a héten készen akar lenni
               munkájával.</p>
            <p>Míg a jonatán almát pirosította, dúdolt. Átsné állandóan dúdolt munkaközben és mindig
               ugyanazt a nótát. Többnyire csak zümmögte az édeskés melódiát, de néha a
               biedermeieres szöveget is lehetett hallani:</p>
            <p>Szabad - s pirulva hallgatott,</p>
            <p> De senkisem kopogtatott.</p>
            <p> Csupán a szíve dobogott,</p>
            <p> Mint kalitban madár szokott.</p>
            <p>Apró kis lépések, valaki a kilincsen kaparászik. Átsné hátra sem fordítja a fejét,
               csak modelljeire, az almákra vet aggódó pillantást. Aztán gondolatban már fel is
               áldozza a bőralmát, részint, mert már lefestette, részint, mert sem fia, Dénes, sem
               leánya, Hilda nem szereti a bőralmát.</p>
            <p>- Ágaskodj egy kicsit, Vera, - kiált ki Átsné és mélyebbre keveri palettáján a piros
               színt. - Multkor is elérted a kilincset. No...</p>
            <p>Csakugyan sikerült. A madárcsontú, vékony fekete gyerek ott áll a küszöbön. Átsné egy
               pillanatra hátrafordul, aztán tovább dolgozik.</p>
            <p>- Na, mi az Vera? Hogy vagy?</p>
            <p>Vera, bár még csak öt esztendős, tisztában van azzal, hogy a kérdés csak amolyan
               szónoki figura. Akármelyik lakásba nyit be a házban, mindenütt megkérdezik: hogy
               vagy? de felelnie nem kell a kérdésre. Úgyis tudják, hogy Vera jól van. Nem is
               engednék meg, hogy rosszul legyen.</p>
            <p>Apja, anyja egész nap nincsenek otthon s így Vera a háromemeletes Baross-utcai háznak
               mindegyik lakásában otthonra talált.</p>
            <p>Vera apja, Faragó Ödön két évvel ezelőtt még biztosítási ügynök volt. A Bonaparte
               Napoleon energiáját megkívánó munka mellett szívbillentyűtágulást kapott és most
               sorsjegyekkel keresi fel a feleket. Ez jóval reálisabb és szebb jövővel biztató
               pálya. Ki biztosít ma? - szokta kifejteni világszemléletét Faragó úr. Hiszen csak
               tudná az ember, mi ellen biztosítson? Régente ott volt a tűz, a víz, az aszály, a
               mennykő, villámcsapás és mindenféle baleset. De ki tudná a mai életben felsorolni,
               előrelátni és kivédeni a katasztrófákat, melyek a halandó életútjain álnokul
               leselkednek? Ezek a katasztrófák olyan súlyosak és mennyiségük számokban ki sem
               fejezhető, - legokosabb, ha az ember nem törődik velük.</p>
            <p>És Faragó úr anekdótákkal próbálja enyhíteni helyzetét.</p>
            <p>- Schwarztól megkérdezik, hány gyereke van?</p>
            <p>- Kilenc, - feleli.</p>
            <p>- No, szegény barátom, magának is teméntelen gondja, baja lehet.</p>
            <p>- Akár meg is őrülhetnék bele, - mondja Schwarz - de áldott jó természetem van és
               egyáltalában nem törődöm velük. Talán ez az egyetlen helyes álláspont az élettel
               szemben is. Nem kell törődni vele.</p>
            <p>- De a sorsjegy - magyarázta ügyfeleinek Faragó Ödön - itt még van eshetőség.
               Egyetlen realitás a mai időkben: a főnyeremény.</p>
            <p>Így gondolkozott Faragó Ödön, de lehet, hogy mint az élet annyi sok más dolgában,
               ebben is csalódott.</p>
            <p>Faragóné hatvanpengős fizetése volt az egyetlen szilárd pont a kis család
               háztartásában. A fiatalasszony, mielőtt reggel félnyolckor elindult a szerelőirodába,
               leveleket kopogtatni, kitakarította lakását, sőt eleinte Verát is megmosdatta,
               megfésülte, különböző színű óriási máslikat kötött feje búbjára. A házmesternénél,
               Dorzsáknénál megrendelte a kisleány ebédjét. Aztán, mikor látta, hogy másként is
               mehetnek az ügyek, lassan-lassan átengedte Vera öltöztetését, fésülését a
               Baross-utcai ház lakóinak. Nem tudatosan, nem is szándékosan, csak életösztönből
               könnyített magán.</p>
            <p>Így, hogy a lakók vették gondozásba a kisleányt, Faragóné egy negyedórával tovább
               maradhatott ágyban. A gyermek Dorzsákné ebédjétől gyomormérgezést kapott s amint
               felgyógyult, a Baross-utcai ház lakói vállalták az ebédeltetést, felosztották maguk
               között a napokat és a fiatal asszony néha púdert, rúzst és kölnit vásárolhatott.</p>
            <p>Vera életének színvonala határozottan emelkedett, amióta «a ház gyermeke» lett. Nem
               beszélve arról, hogy szülőitől csokoládé és tölcsérfagylalt alakjában kapott vissza
               sok mindent abból, mibe eddig ebédkosztja került. Vera otthon volt mindegyik
               lakásban. Dorneréknél, a nyugalmazott számtanácsoséknál, Skrovinánénál, a csinos
               elvált asszonynál, kihez hetente kétszer egy kegyelmes úr jár vacsorázni. Lénárd
               doktoréknál, a Molnár és Társa Tavaszmező-utcai cipőkereskedés főnökénél,
               Malináéknál, a droguista üzlet tulajdonosának családjánál és a ház egyetlen
               albérlőjénél, Fényes Eszter színinövendéknél. Sőt még Hóbinkáék is elvitték magukkal
               Jávor-utcai villájukba.</p>
            <p>Hóbinkáék ugyan már tavaly kiköltöztek Baross-utcai lakásukból, minthogy a Krajcáros
               Ká‑Pé Divatház olyan jól ment, hogy a Városligetbe, kerti villába hurcolkodtak.
               Hóbinkáék azonban tovább is állták Verával szemben a kötelezettséget és a kisleány
               minden héten egyszer kitűnő ebédet kapott náluk. Gyakran jött haza kisebb-nagyobb
               csomagokkal, melyekben Hóbinka Ági ócska, kinőtt fehérneműi szerénykedtek.</p>
            <p>Vera ezidőben még Pláton szellemi világában élve, az elvont, ideális javakat többre
               becsülte az élet gyakorlati adományainál. A Jávor-utcai villa korántsem lelkesítette
               úgy, mintha leszaladhatott a házmesternéhez, Dorzsák nénihez, vagy felmehetett
               Átsék lakásába, a harmadik emeletre. Dorzsák néninél ugyanis, mint Vera mondta:
               mindig történt valami. Hol a padláskulcs, hol a mosókonyha használata körül
               keletkeztek bonyolult viták. Néha a cselédek öntötték ki szívük titkait, máskor meg
               a végrehajtó és hivatalos kísérője keresett egy-egy lakót, aki felett «megnehezült az
               idők viharos járása», legtöbbször Dorzsákné kiabált fel a gangon hancúrozó
               gyerekekre, vagy a szabálytalanul poroló, tüzes vasalót himbálgató könnyelmű
               személyzetre. Zajlott az élet. Ismeretes az elmélet, mely szerint a pillanat,
               melyben nincs történés, elveszett. Vera nem szerette az elvesztegetett
               pillanatokat.</p>
            <p>Átséknál még sokkal nagyobb gyönyörűség várta Verát; ott találkozott a Csizmás
               Kandúrral.</p>
            <p>Ezt az ismerkedést, mely nem volt sem erkölcsös, sem veszedelem nélkül való, Áts
               Ferencné közvetítette.</p>
            <p>A Csizmás Kandúr történetét minden látogatás alkalmával újra meg újra el kellett
               mondania. Pedig nem állíthatnánk, hogy a kisleányt a mese újszerűsége kapta meg.
               Olyan kitünően ismerte a történést, hogyha Átsné egy-két szót másképpen mondott a
               szokottnál, azonnal közbevágott és kijavította. Nem tűrte a hagyományoktól való
               eltérést. Sőt még az úgynevezett költői szabadság ellen is fölemelte tiltakozó
               szavát. Vera, bár ezidőben még hírét sem hallotta Arany Jánosnak, tisztelte az epikai
               hitelt és a Csizmás Kandurt csakis őseredeti, hamisítatlan formájában fogadta el.</p>
            <p>A felnőttek csak mesélnek és éppen úgy nincs sejtelmük arról, milyen magvakat vetnek
               el meséjükkel a gyermek lelkében, mintahogy még álmukban - a hétmérföldes csizmában
               vágtató fantázia segítségével - sem tudják elképzelni, milyen cselekedetre buzdít
               egy-egy néma sóhajtásuk, félbemaradt gesztusuk, hirtelen kiejtett szavuk?</p>
            <p>Átsné hatvanadik esztendejéhez közeledett, de nem is sejtette, hogy Vera
               életre-halálra szerelmes a csirkefogók ősapjába, a szédelgők mesterébe, a zseniális
               kalandorba: a Csizmás Kandúrba.</p>
            <p>Hogy csillog a szeme, mikor a Csizmás Kandúr félrevezet mindenkit, saját birtoka
               gyanánt mutatja be az idegen földeket, kastélyokat, pénzre, hírnévre, hatalomra tesz
               szert és végezetül - történhetik-e halandóval ennél jobb, akár Goethe János Farkasnak
               hívják, akár négylábon járó macska? - miniszteri állásba jut. Az ötesztendős kis nő
               ragyogó szeme ezt mondja: ez ám a legény. Mindenkit felültet, mindenkit megcsal,
               mindenkin diadalmaskodik.</p>
            <p>Ha Átsné nem szenteli teljes figyelmét modelljének, a jonatán almának, ha csak egy
               pillantást vet most Verára, megismerheti azt, kihez neki - bár véletlenül asszonynak
               született - soha, semmi köze nem volt. A gátlásokat nem ismerő nőt, kit a férfihoz
               mindig annak ereje, sikere, lelkiismeretlensége, körülményeken való felülkerekedése
               vezet. Vera lelkesedve, szinte mámorosan fordítja fejét a festésközben szórakozottan
               mesélő Átsné felé:</p>
            <p>- Tessék ezt még egyszer elmondani. Ez olyan nagyon szép... Minden a Csizmás
               Kandúré... Ez a föld is, ez a ház is... A szomszédok, meg a király, meg a főemberek
               mindent elhittek neki... És minden gazdagság az övé lett... A Csizmás Kandúré...</p>
            <p>Átsné egy pillanatig abbahagyja a festést és úgy nézi a gyermeket, mintha egészen új,
               ismeretlen arcot látna maga előtt. Mintha most értené meg, mi történik? Ez a kisleány
               itt, előtte, egy csirkefogónak adta oda magát...</p>
            <p>Hát persze ez csak futó gondolat.</p>
            <p>Átsné elmosolyodik és mikor Vera megkérdi, mit nevet, megsímogatja a kisleány
               haját:</p>
            <p>- A Csizmás Kandúron nevettem.</p>
            <p>- Már megint a Csizmás Kandúr... Kezedet csókolom, anyus.</p>
            <p>Szőke, feltűnően magas, egyenes, szinte merevtartású leány nyit be az ajtón. Szürkés
               kék szeme, lágyvonalú, puha szája, meg a kiálló arccsontok szlávos jellegűek.</p>
            <p>Átsné hátradugja kezét és homlokát nyújtja csókra.</p>
            <p>- Szervusz, Hilda. Csupa festék vagyok...</p>
            <p>- Látom. Megint sokat dolgoztál.</p>
            <p>- Holnap készen leszek.</p>
            <p>- Nem vagy nagyon fáradt?</p>
            <p>- Dehogyis. Miért kérded?</p>
            <p>- Zoltán és Jenő feljön feketére.</p>
            <p>- No és aztán?... Én úgyse feketézem.</p>
            <p>- Megint olyan korán itt akarsz hagyni bennünket?</p>
            <p>- Megszoktam mostanában. Mindig korán fekszem.</p>
            <p>- Pedig a fiúk imádnak. Jenő is, Zoltán is...</p>
            <p>- Tudom, én is nagyon szeretem őket. De most a kezem... nézd csak, csupa festék,
               maszat...</p>
            <p>Átsné a fürdőszoba felé ment és onnét beszélt vissza:</p>
            <p>- Mást nem hívtál?</p>
            <p>- Dénes is hazajön feketére.</p>
            <p>- Hát akkor...</p>
            <p>Átsné még mindig a fürdőszobában volt, hallani lehetett a víz csobogását.</p>
            <p>Hilda fölemelte hangját.</p>
            <p>- Tudod, kis öreg, féltékeny vagyok rád. A fiúk mind rajonganak érted. Azt mondják,
               halvány másolatod sem lehetek. Zoltán ma poétikus hangulatában arról szavalt, hogy
               mint a föld a naptól, én is tőled kapok fényt és ragyogást. Na, mit szólsz hozzá?...
               De engem is ékesszólóvá tett a féltékenység és megmondtam neki: akkor tulajdonképpen,
               miért nem udvarol neked?</p>
            <p>Átsné kijött a fürdőszobából és tiszta, hűvös kezével megpaskolta Hilda arcát. Éppen
               válláig ért leányának. Mindakét gyermeke apjuk óriás alakját örökölte.</p>
            <p>Vera úgy érezte, elhanyagolják, odasomfordált hozzájuk és ösztönös féltékenységgel
               közéjük állt.</p>
            <p>- Na, mi az? - Hilda lenézett a gyermekre s aktatáskájából papírzacskót vett ki. A
               papírzacskóban mézeskalács-szív volt.</p>
            <p>- Nézd csak, Vera, ezt Zoltán bácsi küldi neked. - Aztán anyjához fordult: - Óbudán
               búcsú van. Ott kóboroltunk egy kicsit Zoltánnal. Nagyon mulatságos...</p>
            <p>Vera átvette a mézesszívet. A szív közepén papír, rajta nagy rózsaszín betűk:</p>
            <p>- Olvasd csak, Vera.</p>
            <p>Verát, a ház «kollektív gyermekét» Hilda tanította meg olvasni. Átsné haragudott. A
               gyerek még öt éves sincs.</p>
            <p>- Tanár vagy, pedagógus, - veszekedett leányával - tudhatnád, hogy ez a korai
               tanulás...</p>
            <p>De Vera olyan könnyen, gyorsan és kedvvel tanult. Hilda pedig büszke az
               eredményre.</p>
            <p>- Csak olvasd szépen, - biztatta Verát. És Vera betűzte a rózsaszín írást.</p>
            <p>Szép vagy lányka, mint pipacs,</p>
            <p> Ajkad édes, mint eper,</p>
            <p> Szavad, mint a bőrdudáé,</p>
            <p> Hol feléleszt, hol lever.</p>
            <p>- Zoltán bácsi... - és a kisleány magához szorította a szívet. - Zoltán bácsi olyan
               szép és olyan okos... mint a Csizmás Kandúr.</p>
            <p>Mozdulatából, hangjából világosan meg lehet érteni, hogy nemcsak a nagylelkű
               ajándékot, a mézesszívet, hanem a költemény szerzőségét is Zoltán bácsinak
               tulajdonítja.</p>
            <p>Hilda nevetett, Átsné levette a tálról a bőralmát és odanyújtotta Verának.</p>
            <p>Csengettek. A csínos Skrovináné cselédje szólt be és ebédelni hívta a kislányt. Ma
               Skrovináné lakása az ebédsoros.</p>
            <p>A kollektív gyerek elköszönt és ment a mindenessel ebédelni. A mézeskalács szívet még
               mindig ott tartotta a maga eleven szívéhez szorítva.</p>
            <p>Hilda egy pillanatig utána nézett, aztán segített anyjának az állványt meg a festéket
               elrakni. Közben a pármenalmára mutatott.</p>
            <p>- Ezt már szabad?...</p>
            <p>- Hogyne. Készen vagyok vele.</p>
            <p>Hilda az almába harapott. Átsné rászólt:</p>
            <p>- Legalább mosd meg, ha hámozatlanul eszed.</p>
            <p>Hilda nem törődve anyja figyelmeztetésével, tovább evett és tovább beszélt:</p>
            <p>- A professzornál is voltam.</p>
            <p>- Szentpálynál?</p>
            <p>Hilda bólintott. Az almával tüneményes gyorsasággal végzett. Ragyogó, fogpaszta
               hírdetésre alkalmas fogsorának a gyümölcs csak pillanatnyi munkát adott.</p>
            <p>- A professzor megszólított, mikor a szemináriumi könyvtárba mentem. Azt kérdezte,
               lenne-e kedvem egy évre Amerikába menni? Megkapnám jövőre az ösztöndíjat, ha
               benyújtom a kérvényt. Azt hiszem, a jóakaraton kívül egy kis - vagy nagy adag önzés
               is vezeti az öreget. Adatszerzésre akar felhasználni.</p>
            <p>- Mit mondtál Szentpálynak?</p>
            <p>Átsné furcsa, ideges szívdobogással várta leánya válaszát.</p>
            <p>Hilda nagy szürkéskék szeme csodálkozva nézett anyjára. Nem volt ebben a szempárban
               sem titkolódzás, sem kibúvás. A gyermek szeme - mikor még semmiféle állásfoglalása
               nincs az élettel szemben és minden felvetett kérdés magában hordja számára a
               feleletet - lehet ilyen nyílt, fenntartásnélküli.</p>
            <p>- Dehát mit felelhettem volna? Hiszen nem hagyhatom most itt Zoltánt, a vizsgája
               előtt.</p>
            <p>S egy percnyi hallgatás után még hozzátette:</p>
            <p>- Persze, ha nem így volna?... Anyus, nem vagy büszke a lányodra? Húszéves koromban
               francia ösztöndíjam volt, most meg - tiszteletreméltó nagykorúságom után - ha úgy
               akarnám, amerikai ösztöndíjat kaphatnék. Hát most nem akarom. Talán majd később...
               Együtt Zoltánnal, az volna aztán a főnyeremény.</p>
            <p>Átsné bólintott.</p>
            <p>- Igen... igen...</p>
            <p>Egy kis felszabadult mosoly suhant át arcán. Ha Hilda azt mondja: nem hagyhatom el,
               talán együtt megyünk ki, akkor biztosan minden rendeződött köztük. És az ő mostani
               állandó izgatottságának csak felborzolt, elnyűtt idegzetében van a magyarázata.</p>
            <p>- Hát... hát... - és azért mégis valami bizonytalanság érzett a hangjában - mikor vág
               neki Zoltán a szakvizsgának?</p>
            <p>Hilda elpirult, mint a lusta diák, akit kötelessége teljesítésére sürgetnek.
               Megszégyenítésnek érezte, hogy anyja a vőlegénye vizsgáját sürgeti. Aztán, mint aki
               más vágányra akarja tolni a beszélgetést, azt mondta:</p>
            <p>- Tudod, hogy Szentpály professzor rólad is beszélt?</p>
            <p>- Rólam?</p>
            <p>- Igen. Az öreg azt mondta: csak mostanában hallottam, hogy a maga édesanyja Dorner
               Mária, aki «Hágár a pusztában»-t festette. Hát tudja fiam, az a Hágár becsületes,
               derék munka volt. Én akkoriban mint fiatalember művészeti kritikákat írtam a
               napilapoknak. Ma már úgy gondolok vissza ezekre az írásművekre, mint régi,
               romantikus, ifjúkori bűnökre, melyeket részint szégyel az ember, részint nagyon
               sajnálná, ha meg nem történtek volna. Az én ifjúkori művészi ítéleteim?!... De amit
               Hágárról írtam, azt állom. Véletlenül tudtam meg, hogy Hágárt a maga édesanyja
               festette. Adja át neki kézszorításomat.</p>
            <p>Hilda átölelte, megcsókolta anyját. Átsné nevetve védekezett.</p>
            <p>- Professzorod csak kézszorításról beszélt.</p>
            <p>- Igen, mert ő is, mint a többi felületes ítéletű ember, a lexikon adatai szerint
               igazodik. Született... hát itt már persze csak kézcsók vagy szorítás dukál. De ha
               személyesen ismerne, éppenúgy beléd szeretne, mint Zoltán, Jenő, vagy a többiek.</p>
            <p>Hilda gyorsan beszélt, mindenféle kérdés ellen előzetesen védekezve. Csak éppen arra
               nem gondolt, hogy ő olyan erős lelki-közösségben él anyjával: nincs nekik szükségük
               kimondott szavakra... Átsné hallgat és a más vágányra való menekülésből kitalál
               mindent, amit Hilda nem mert és nem akart elmondani. Kitalálja, hogy a professzor még
               azt is megkérdezte: «Na, mit csinált aztán Hágár után az édesanyja?»</p>
            <p>Hiszen Hágárt a pusztában három évtizeddel ezelőtt festette. Mit csinált, mit
               dolgozott harminc esztendő óta Dorner Mária?</p>
            <p>Mit is csinált Hágár óta?... Átsné mostanában, hogy a hatvanadik évébe fordult,
               gyakran találkozott ezzel a kérdéssel. Nem idegen bántotta meg vele. Úgy éjszakánként
               jött szembe a támadás. Átsné egy ideig némán félrefordította fejét, aztán egyszercsak
               összeszedte magát, gőgösen vállatvont és lenézően felelt az éjszakának: Mit
               csináltam?... Lakást, ebédet, ruhát, tandíjat, orvosságot festettem. Hágár a
               pusztában?... Azt mondták, úgy írták, nem rossz kép... Hát aztán? Ha jól tudom, élt
               egy Leonardo, egy Rembrandt, egy Millet nevű festő is. Mit szóltak azoknak a
               képeihez, ha az enyém nem volt rossz? És tudod mit? Én, mikor csíkos zebrákat,
               nagyorrú elefántokat, csattogószájú tigriseket, hosszúnyakú zsiráfokat,
               különbözőfajtájú almákat, körtéket, szilvákat festek az iskolák számára szemléltető
               ábrának, hát különb embernek érzem magam, mint a te Rembrandtod és társai. Igen,
               igen, nem vagyok bolond, nincs lázam. Az én szemléltető ábráim három emberéletnek
               adtak talajt, gyökeret, levegőt. Hágár a pusztában?!... Hát aztán?... Az uramat
               gyógyíttatni, ápoltatni tudtam, utolsó napjáig tartottam benne a hitet, hogy itt
               marad az életben, melyet olyan nagyon szeretett, melyhez olyan érthetetlenül
               ragaszkodott. Hágár a pusztában?... A gyermekeim nem éheztek és nem fáztak. A
               krumpli-főzelék, melyet elébük tudtam tenni, igenis többet jelentett nekem, mint a
               Mona Lisa mosolya, vagy Rembrandt Sauljának szeme, ahogy a lábánál hárfázó Dávidot
               nézi, mikor viaskodik, hogy magához ölelje, vagy keresztülszúrja a hárfázó fiút? Hová
               lett, amit tehetségnek hittem magamban?... Elveszett?... Bánom is én. Három emberi
               élet volt hozzám kötve, azokat nem hagytam elmerülni. Az ember több mindennél, mert
               az emberben benne van minden. Elébb volt az ember, aztán formálódott ki belőle
               művészet, meg alkotás. Hágár a pusztában?... Bánom is én.</p>
            <p>Így viaskodott a sötét, egyre rosszabbodó éjszakákon. Minden éjjel újra meg újra
               eltemette Hágárt. Honnét tudott megint előjönni? És mit akar még mindig tőle, három
               évtized után?</p>
            <p>Miért bukkan fel most újra leánya elhallgatott szavaiban, majd másról való
               beszédében? Mirevaló mindez? Mikor most, Istennek hála, bőven van megrendelése a
               fővárostól és ha a gyümölcsökkel készen lesz, azonnal hozzáfoghat a kalászosok
               ábráihoz.</p>
            <p>Mennyivel jobb, tisztább és becsületesebb munka ez, mint körúti műkereskedőknek
               öt-tíz pengőkért tájképeket festeni, aztán a kis vulkánfibertáskában szemérmesen,
               szégyenkezve elszállítani a «műalkotást» Feuerstein úrhoz és hallgatni sopánkodását:
               Nem megy, nagyságos asszonyom, sehogy sem megy... Igazán fáj a szívem, mert sem a
               munka minőségében, sem műgondban, sem a pontos szállításban nincs hiány. És mégis
               kénytelen vagyok a nagyobb képeknél egy-egy pengőt, a kisebbeknél ötven fillért
               levonni. Új munka?... Csak azért, mert olyan nagy tisztelője vagyok a nagyságos
               asszonynak. És most csak felét fizethetem ki a képeknek, másik felét a jövő héten.
               Remélem, nincs kifogása ellene?</p>
            <p>Átsnénak soha nem volt kifogása semmi ellen, amin változtatni nem tudott. Volt egy
               kedves verse, régi kurucok dúdolták bujdosás közben. Átsné gyakran elmondta, de csak
               úgy hangtalanul, magában: «Farkas esz meg? Medve esz meg? Mindegy nékem, hogy ki esz
               meg?»...</p>
            <p>Hát most már nincs kiszolgáltatva Feuerstein úrnak. Ha néha dolgozik neki, karácsony,
               születésnapok előtt, az már nem kényszerűség. Az már csak, mint ahogy mondani
               szokta, zsiványkaland, rablókirándulás egy kis aprópénzért. A várostól állandóan kap
               megrendelést. Nem is igen érti, hogyan jutott hozzá? Csakúgy jött. Sorsának kedvező
               fordulatain az ember nem szokott annyit elmélkedni, mint a kedvezőtleneken.</p>
            <p>Mennyit beszéltek, keseregtek, vádaskodtak a munkanélküliség problémáján, míg csak
               Hilda Szentpály professzor jóvoltából be nem került az Egyetemi Könyvtárba. Mióta
               Hilda állami tisztviselő százhúsz pengő mamutfizetéssel, a munkanélküliség problémája
               olyan távoli valami lett, mint a japáni földrengés, az indiai pestis, kínai éhinség.
               Mindez beleszámítódik a világ dolgaiba és nem zavarja az ember egyéni ügyeit. Az
               emberi szolidaritást a maga egészében és igazában csak egy Isten tudta átérezni a
               keresztfán.</p>
            <p>* * *</p>
            <p>Mikor Vida Zoltán a házhoz kezdett járni, megint mindennapossá vált az, amit a
               fiatalság problémájának hívnak. Vida Zoltán tudott legszínesebben beszélni «a
               rettenetes vajudási görcsökről, melyek Európa testét rázzák, melyek között az új
               világ nem tud megszületni». Még több efajta frappáns, színes képet is mondott, többek
               között úgy láttatta a mai nemzedéket, mint Petőfi menekülő lovasát: «Háta mögött
               farkas, feje fölött holló»... És amíg hallgatták, elfelejtették, - még a józan,
               logikus Hilda is elfelejtette - hogy Vida Zoltánnak már évek óta esedékes lenne a
               szakvizsgája és hogy a régi, boldog világban sem szokta a kultuszminiszter vagy
               Budapest polgármestere állással kínálgatni azokat, kik tanári oklevelüket nem
               szerezték meg.</p>
            <p>Átsnénak az utóbbi időkben álmatlan éjszakáin eszébe jut a többi mellett ez is, de
               nem beszél róla. Kivel beszélne? A fia, Dénes? Átsné elmosolyodik, aztán legyint. Nem
               lenézően, csak mert ismeri a fiát. Lehet azzal megtárgyalni valamit? Éppen olyan
               kevéssé, mint a kis Verával, ha az a valami véletlenül nem a Csizmás Kandúr.</p>
            <p>És mióta Dénes megházasodott?... Azóta mintha még gyerekesebb, még felelőtlenebb
               lenne.</p>
            <p>Hildával beszéljen? Van-e nagyobb kegyetlenség a világon, mint megmondani valamit,
               amit az illető úgyis tud, de nem képes rajta változtatni?</p>
            <p>Hilda szereti ezt az embert, vállalni akarja olyannak, amilyen.</p>
            <p>Az asszony, akit nem a szerelem tett asszonnyá és anyává, semmit nem akar erősebben,
               minthogy leánya megismerje, ami előtte bezárt világ maradt. Átsné irtózott tőle,
               hogy Hildának is keserves robot legyen az, amit az élet legerősebb átérzésének
               mondanak. Hogy Hilda is gyermeket adjon egy férfinak, akit szeret, becsül, tisztel,
               de aki soha nem bírta mámorba borítani. Vajjon milyen lehet az? Még öregkorában is
               fájdalmas, emésztő kíváncsisággal találgatta, milyen lehet az, mikor az asszonyi
               odaadás nem robot, kötelesség és gyöngédség. Sohasem gondolt annyit szerelemnélküli
               életére, mint amióta Vida Zoltán a házukhoz kezdett járni. Átsné nézte leánya arcát,
               szemét, mosolyát, amikor Vida belépett a szobába és tisztában volt azzal, hogy mit
               jelent ez az ember Hilda számára. A többi?... Amit nap-nap után egyre jobban kell
               látnia, ami még erősebben megvilágosodik előtte álmatlan éjszakáin?... Átsné
               erőszakkal elfordítja a fejét. A szerelem csodáira gondol, Hilda erős, egészséges
               lelkére, acélos akaratára, mélységes, vallásos becsületességére és arra, hogy...</p>
            <p>Arra hogy ez mind hiábavaló, tartalmatlan fecsegés. Hilda szereti ezt az embert és
               Átsné, hatvanadik esztendejébe fordulva értette meg világosan, mit jelent az ő
               fajtája számára a szerelem.</p>
            
         </div>
         <div type="chapter">
            <head>II. FEJEZET.</head>
            <p>Hilda estefelé kiszedte a kis meisseni csészéket a vitrinből és gondosan letörölte. A
               vitrinnek egyik oldalán ki volt törve az üveglapja, Átsné a jövő hónapra ígérte, hogy
               rendbehozatja, majd ha a gyümölcsfélék ábráit leszállítja a városi ügyosztálynak és a
               kalászosok megrendelését is átveszi. Addig a por szabadon lephette be a vitrinbe
               rakott meisseni csészéket, kis tányérokat, sőt a régi herendi szivartartót is.</p>
            <p>Hilda az esti feketéhez készítette elő a «szép porcellánt».</p>
            <p>Így hívta már gyerekkorában ezt a fínom, vékony, kecsesformájú holmit. Átsné olykor a
               vitrin tetején álló nagy, aranysasos órára néz. Hilda elkapja anyja tekintetét.
               Furcsa, ideges türelmetlenség látszik anyja szemében, mint mostanában esténkint
               mindig. Szeretne már bezárkózni a szobájába.</p>
            <p>Milyen különös, azelőtt szívesen maradt fent velük, néha éjfélig is. A fiúk
               szerették, kedveskedve, gyöngéd hódolattal vették körül. Különböző korú nemzedékek
               érintkezése bizonyos színészi munkát igényel. Ahol ezzel a színészi munkával nem
               tudják vagy nem akarják az emberek fárasztani magukat, ott rianás keletkezik, mely az
               egyik partot a másiktól elválasztja s élesen, szinte ellenségesen áll egymással
               szemben a két párt: a két nemzedék. Aki értelmes és jóhiszemű köztük, az tudja, hogy
               hiába minden iparkodás, igyekezet, az ellentét nem az emberek akaratában,
               szándékában, elhatározásában van, hanem a dolgok és az idők adottságában.</p>
            <p>És akad mégis valaki, van úgy, hogy az öregek, van úgy, hogy a fiatalok nemzedékéből,
               aki hídat tud verni a rianás felett. Ezek közé a ritka kivételek közé tartozik Áts
               Ferencné.</p>
            <p>De hát miért menekül mostanában tőlünk? - és Hilda anyjára néz. Nem lehet az ilyet
               megkérdezni. Soha nem lehet megkérdezni azt, amit az ember igazán szeretne
               tudni.</p>
            <p>- Kezüket csókolom.</p>
            <p>Szombath Jenő köszönés után azonnal segített Hildának és együtt rakták fel a
               csészéket, kis kanalakat, cukortartót az asztalra. Átsné odaszólt a
               fiatalembernek:</p>
            <p>- Olvastam a tegnapi színházi estéről szóló cikkét. Mintha csak ott lettem volna.</p>
            <p>- Anyustól ez a legnagyobb dícséret, - nevetett Hilda. - Azt szokta mondani: nem
               vagyok kíváncsi arra, hogy a színi kritikus milyen okos ember és hány könyvet
               olvasott, azt akarom tudni, mi történt a színházban?</p>
            <p>Átsné indult feketekávét főzni, de még visszafordult.</p>
            <p>- Ne higyjen Hildának. Ha rólam van szó, Pascal gondolatait, Rochefoucauld maximáit,
               Shaw szellemességét mind nekem szokta ajándékozni. És ráadásul még saját elméjének
               szülötteit is.</p>
            <p>Behúzta az ajtót. Szombath leült az íróasztal mellé, a nagy karosszékbe.</p>
            <p>- Hilda, tegnap este, amíg Solness építőmestert néztem, eszembe jutott valami.</p>
            <p>- Amit nem írt bele kritikájába?</p>
            <p>- Úgy van. Nem írtam bele, mert az édesanyja akkor nem olvasná el többé cikkeimet.
               Arra gondoltam, miért nem lett maga színésznő? Sohasem akart színésznő lenni?</p>
            <p>- Soha. És ebben már benne is van a felelet. Ha lett volna tehetségem, biztosan
               akartam volna.</p>
            <p>- Pedig nem hiszem, hogy csalódnék. Maga eszményi Wangel Hilda lenne. Nini, hiszen
               magát is Hildának hívják... Maga is felküldené azt a szédülős fejű építőmestert, azt
               a Solnesst a toronytetőre.</p>
            <p>A leány tekintete elkomolyodott.</p>
            <p>- Téved, kedves Jenő. Az én fajtám senkit sem küld. Mi magunk megyünk, ha úgy fordul
               sorsunk.</p>
            <p>Csengettek. Hilda bátyja, Dénes jött Vida Zoltánnal. A leány eléjük ment és Szombath
               nem tudta levenni róla tekintetét.</p>
            <p>Hilda ott állt Zoltán mellett, akinek éppen válláig ért. Szombath valami fojtó
               keserűséget érzett. Mindég kellemetlen egy vézna, alacsony, cingár kis embernek
               efajta óriások között lenni. Hilda is magasabb volt nála egy fél fejjel, de neki
               megbocsátotta.</p>
            <p>Hanem ez a két fiú... Dénes meg Zoltán... Mintha egy más fajtából kerültek volna ide,
               melléje.</p>
            <p>Keserűségén hamar erőt vett a dacos furcsa elégtétel. Ezek az árboc-emberek?... Vida
               Zoltán?... Benső vállvonogatással végzett vele. Lehetetlen, hogy ez az ostobaság
               sokáig tartson. Persze, amíg itt van, tűrni kell, de Hilda, a logikus, tiszta, biztos
               ítéletű ember?... Ej, mit... Majd vége lesz.</p>
            <p>De hát mi köze a szerelemnek az értelemhez? És Szombath Jenő lelkét megint elöntötte
               a keserűség. Volt-e valaha olyan szerelmes, akinek akár a legkiválóbb filozófus meg
               tudná magyarázni, hogy minden embernek kétféle értéke van. Egy szubjektív, mellyel mi
               ruházzuk fel és egy objektív, amely a személy súlya. Ez a két értékelés viaskodik
               egymással, fojtogatja egymást és életünk azon fordul meg, hogy a döntő pillanatban le
               tudjuk-e mérni az igazságot? Ostobaság...</p>
            <p>- Sült gesztenyét hoztam, - mondta Dénes és kirántott zsebéből egy ormótlan
               csomagot.</p>
            <p>- Tönkreteszed a kabátodat. - Hilda átvette a csomagot, letakarta a gesztenyét, hogy
               ki ne hüljön.</p>
            <p>- Hilda, vigyázz, ott kell még lenni tíz pengőnek.</p>
            <p>- Micsoda? A gesztenye között?</p>
            <p>- Nem között. Mellette. Ott... Itt kell valahol lennie...</p>
            <p>És lázas izgalommal keresgéltek mindnyájan.</p>
            <p>A «Gyöngysor» fogpaszta-gyártól kaptam tizenöt pengőt, - Dénes hangja észrevehetően
               remegett. - Egy plakátrajzra kaptam. Öt pengőt a trafikban váltottam, cigarettát
               vettem, meg két füzetet, aztán a gesztenyésnél vásároltam... Itt kell lenni a
               tízpengősnek egy darabban...</p>
            <p>Izgatott hajsza. Dénes arca dúlt, ami nem is csoda, a makacsul és álnokul bujdosó tíz
               pengőből három pengő nyolcvan fillérnek az lett volna rendeltetése, hogy a kemény,
               hivatalos kezektől lezárt villany-órát újra kinyissa. Dénes pár nap óta a
               karácsonyfáról megmaradt apró kis gyertyák szelíd, meghitt fényénél vetkőzött és
               öltözködött. A gyertyákban nem esett nagy kár, mert Dénes, mióta felesége hazautazott
               Túrkevére, éppen csak aludni járt lakására.</p>
            <p>Dénes a vékony kis pislákoló gyertyák világítása mellett határozta el, hogy Lenkét,
               ha Túrkevéről visszatér, káprázatos villanyfényességgel fogja várni a családi
               fészekben, a hatodik emeleti műteremlakásban. «Szándéktól tettig messze van az út»...
               De a «Gyöngysor-fogpaszta» tiszteletdíja átvágtatott az úton, - legalább is Dénes úgy
               gondolta.</p>
            <p>A villanyszámla kifizetése után megmaradandó tőkéjét Dénes az élet biztosabb,
               reálisabb és gyakorlatibb berendezésére szánta. Kilenc pengő, hetvennyolc fillér nem
               túlontúl nagy összeg erre a célra, ám az ember nem kezdheti rögtön milliókkal. Ha
               Dénesnek milliói lennének, nem volna szüksége gyakorlati, reális és biztos
               rendszerességre. Nincs olyan kis összeg, mellyel új, szilárdgyökerű életet ne lehetne
               kezdeni. Így olvassuk ezt az amerikai petróleum, olaj és egyéb királyok irataiban,
               elmefuttatásaiban, a bölcs tanácsok között, melyeket a milliárdos urak a küzdő
               ifjúságnak nyújtanak.</p>
            <p>Áts Dénes lelkét, mivelhogy korának gyermeke volt, sok dologban kikezdte a kétely. De
               a milliárdosok tanácsait mindig hittel és tisztelettel olvasta.</p>
            <p>Az ismeretlenségben bujdosó tízpengős azonban magával vitte mind a villanyóra
               kinyittatásának reményét, mind a közel jövőben megkezdendő rendszeres, gazdaságosan
               beosztott, gyakorlatias alapokon nyugvó életformát. A takarékossághoz - ezt a szegény
               emberek tudják legjobban - pénz kell. Mentől szegényebb az ember, annál több pénz.
               Dénes még a legelejénél sem tartott és máris egy pengőt fektetett bele az új életbe.
               A trafikban a cigaretta mellett egy pengőért még két füzetet is vásárolt, egyet
               feleségének, egyet saját magának. Két füzetet, melybe pontosan be kell írni a
               bevételt és kiadást, neki is, Lenkének is. Végre is látni kell, hogy miként
               állnak?</p>
            <p>Egyelőre úgy álltak, hogy a tíz pengő helyett a pontos könyvvezetés célját szolgáló
               füzetek kerültek elő egy használt villamosjeggyel, három kisszakasszal és egy
               zöldesszínű zálogcédulával egyetemben. A takarékos, rendszeresen beosztott élet
               alapja, a tíz pengő nem volt található sem a forró gesztenyék között, sem a kabát-,
               mellény- vagy nadrágzsebekben. A szőnyeget is felhajtották, a nehéz barna foteleket
               elhúzták, Dénes a könyvszekrény alá bújt, Vida Zoltán pedig, Isten tudja, miféle
               képzettársítás kapcsán kinyitotta a kályhaajtót és a hamu között kezdett
               keresgélni.</p>
            <p>Dénes egy hirtelen, kétségbeesett mozdulattal kikötötte nyakkendőjét és rázogatni
               kezdte. A tízpengősök, ha megkergülnek, a legképtelenebb búvóhelyet választják.</p>
            <p>- Lehetetlen alak vagy, - mondta Hilda a bátyjának. Cseppet sem lepődött meg a
               történteken. Így van ez Dénesnél, így hull, kallódik, vész el nála minden.</p>
            <p>Hilda néha birkózott a gyereknek maradt nagy darab ember teljes rendszertelenségével;
               három esztendővel volt fiatalabb bátyjánál és úgy bánt vele, mint egy öreg, zsémbes
               nagynéni. Mióta Dénes megházasodott, gondjai megszaporodtak. Nemcsak bátyjára, de a
               sógornőjére is vigyáznia kellett.</p>
            <p>Hilda kinyitotta a pénztárcáját. Összes vagyona négy pengő, ötvenhét fillér. Ebből
               három pengőt átnyujtott Dénesnek.</p>
            <p>Dénes gyorsan zsebébe süllyesztette, mert Átsné már jött a feketével. Hilda kitölti a
               kávét, cigarettát kínál, Átsné bólint és a belső szoba felé indul.</p>
            <p>- Hát már itthagy bennünket? - kérdi Vida Zoltán és feláll. Csak a görög atlétáknak
               volt ilyen alakjuk és a kemény, tömör arcél mellett ilyen bájos mosolyuk. Átsné is
               mosolyog. Ebben a percben eltűnnek a riasztó aggodalmak, melyek, ha erre az emberre
               meg leányára gondol, úgy összeszorítják szívét. Nézi a fiatal férfit. Most nem az
               anya nézi, hanem a festő. Micsoda gyönyörű, díszpéldány ember áll itt előtte. Hátha
               csak elnyűtt idegzetének kínzó játéka az aggodalom? A valóság, az igazság ez: az erő,
               a szépség, a fiatalság.</p>
            <p>Szombath Jenő arca elsötétül, amint Átsnéra pillant. Olyan világosan hallja az
               asszony gondolatait, mintha kimondta volna őket. Ebben a pillanatban gyűlöli Hilda
               anyját.</p>
            <p>Átsné megérzi Szombath tekintetét és szemére árnyék borul. Vége a lelkesedésnek.
               Megint itt vannak a nagy, riasztó kérdőjelek... Bólint és csöndesen mondja:</p>
            <p>- Jóéjszakát kívánok.</p>
            <p>Szombath feláll, látja az asszony szemét, nagyon megsajnálja, kezet csókol kétszer
               egymásután.</p>
            <p>Dénes, ki szokása szerint egy-két pillanatnyi felindulás után teljesen megfeledkezik
               az élet zavaró, kellemetlen momentumairól, már nem is gondol az ismeretlenben bujdosó
               tíz pengőre és jókedvűen kötekedik anyjával:</p>
            <p>- Mostanában valósággal menekülsz tőlünk esténként, anyus. Mi ez? Lenke azt mondja,
               nem is érti... Máskor mindég velünk maradtál. De én megmagyaráztam kedves páromnak,
               hogy unalmasnak találod társaságunkat és ki tudja, titokban milyen érdekes ismerőssel
               találkozol, mikor olyan gyorsan faképnél hagysz bennünket?</p>
            <p>Hilda mintha sápadtabbnak látná anyját a szokottnál, hát tovább folytatja a
               tréfát.</p>
            <p>- Az ám, anyus még a rádiót sem viszi be magához. Csak egyedül, teljes
               magányosságban... Ez gyanús, nagyon gyanús... Igaz, hogy a szobádnak nincs külön
               bejárata...</p>
            <p>Szombath, mintha jóvá akarná tenni az előbbi ellenségeskedést, átveszi a tréfás
               hangot.</p>
            <p>- Nincs külön bejárás?... Mit jelent efajta csekélység egy igazi vállalkozó
               szellemnek? Van kémény, kályhakürtő, padlásablak, meg a többi...</p>
            <p>És gúnyos aláhúzottsággal Vida Zoltán felé fordul:</p>
            <p>- Ennek az óriásnak a tető felemelése sem volna túlontúl nehéz feladat.</p>
            <p>- A nagyságos asszonyért semmi sem lehetetlen - és Vida nagy, lobogó sötét szeme
               gyöngéd, szerető tekintettel simogatja a fehérhajú öregasszonyt.</p>
            <p>Nappali komédiás... gondolja Szombath és keserű lesz a szája íze. Ez a
               legveszedelmesebb fajta. Nem a színpad deszkáin játszik, amikor mindnyájan tudjuk,
               miről van szó, hanem itt, amíg gyanútlanul feketézünk...</p>
            <p>- Most aztán igazán elég volt a hiábavaló fecsegésből, - hallja a hírlapíró Átsné
               hangját. A fehérhajú asszony nevet és búcsút int. A nevetés és integetés furcsán
               zavart, erőltetett, szinte szégyenkező.</p>
            <p>A fiatalság nem vesz észre semmit. Mintahogy nem is sejtik, mennyire igaz bolondos
               tréfájuk és kötődésük.</p>
            <p>Átsné menekül tőlük, amint csak lehet. Mert az utóbbi hetekben minden, de minden este
               eljön hozzá valaki, akit remegő izgalommal, szívettépő félelemmel, gyötrelmes
               kíváncsisággal vár és fogad.</p>
            <p>* * *</p>
            <p>Igen, pár hét óta minden este eljött. Ahogy pamlagán az ágyát elkészítette, már ott
               volt.</p>
            <p>Azelőtt Átsné sokáig olvasott. Esztendők óta semminek sem örült úgy, mint a
               zavartalan ágyban-olvasásnak. Most, amint lefeküdt, gyorsan lecsavarta a
               villanyt.</p>
            <p>Már itt áll a pamlag előtt. Az asszony szíve zihálva lüktet, aztán mintha megállna
               dobogása. Csupa testté vált félelem és csupa várakozás. Keze tiltóan emelkedik fel és
               ugyanakkor beljebb húzódik a pamlagon, hogy helyet csináljon annak, aki ma este is
               eljött. A látogató leül a pamlag szélére és Átsné halkan suttogja a sötétben:</p>
            <p>- Itt vagy...</p>
            <p>- Itt vagyok. De miért remegsz? Hallom, hogy a fogaid összeverődnek. Ne félj tőlem,
               semmit se félj. Csak ismerkedni akarok, csak szoktatlak magamhoz. Azt akarom, hogy
               mikor érted jövök, barátodként fogadj.</p>
            <p>- Értem jössz... - ismétli az asszony dadogva és a dermesztő, jeges félelem
               megmerevíti tagjait. - Értem akarsz jönni és viszel magaddal...</p>
            <p>- Még nem viszlek. Mondtam, nincs miért félned tőlem, én nem nyúlok addig hozzád, míg
               meg nem értél az útra.</p>
            <p>Az asszony önkéntelenül beljebb húzódik. Hadd üljön kényelmesebben a vendég, akkor
               talán irgalmasabb lesz hozzá.</p>
            <p>- Ezek a látogatások csak arra valók, hogy segítsek neked, hogy érleljem lelkedet,
               testedet. De nem viszlek addig magammal, míg te is nem akarod. Igazán, egész
               lelkeddel, testeddel nem akarod.</p>
            <p>- Igaz ez?... Igaz?... Nem viszel addig?...</p>
            <p>És az asszony a sötétben is látja, hogy az Idegen mosolyog. Soha ilyen gúnyos,
               szomorú mosolyt. Szemrehányóan felel:</p>
            <p>- Miért kételkedel bennem? Nem emlékszel, hogy hányszor hívtál már engem? Hívtál,
               esengtél utánam. Kérted, követelted, hogy jöjjek, de én tudtam, hogy nem te beszélsz.
               Néha a fájdalmad szólított, máskor a keserűséged kiáltott hozzám, gyakran a haragod
               és még többször a fáradtságod. Én ezt mind nem veszem komolyan. Hiába mondtad,
               bizonygattad: «nem akarom tovább, elég volt már...» Én tudtam, hogy nem te hívsz,
               csak elgyötört lelked, fáradt tested, megkínzott idegeid, megmérgezett érzéseid. Nem
               jöttem. Mert engem nem lehet félrevezetni. Én tudni fogom, mikor beszélsz te magad
               és akkor majd nem búcsúzom tőled, mint most szoktam, hajnalonként. Akkor nem fogok
               egyedül elmenni innét. Megértettél engem? Viszlek, - ha majd hívsz. Én tudom, mikor
               szólsz majd igazán. Hiába próbálod akkor letagadni. Csalhatatlanul megérzem a
               hangodon, hogy nem te tiltakozol, hanem gyávaságod, irtózatod az ismeretlentől. Nem
               fogok vele törődni. Velem jössz. Addig beszélgessünk. Most rajtad a sor.
               Hallgatlak.</p>
            <p>Így volt ez néhány hét óta minden este...</p>
            <p>Átsné behúnyt szemmel, mozdulatlanul fekszik, a pamlag szélén ott ül a látogató.
               Beszélgetnek. Néha már világosodni kezd, mikor befejezik a beszélgetést. Néha az
               Idegen már éjfél előtt eltűnik.</p>
            <p>Átsné nagyot sóhajt. Mintha félelmetes nyomás szakadt volna fel szívéről, mikor az
               Idegen alakja lassan szétfolyik, eltűnik. Remegő borzalommal és mégis vágyakozva
               kérdi:</p>
            <p>- Eljössz holnap? Újra eljössz?</p>
            <p>- Most már minden este el fogok jönni hozzád, - felel csöndesen a látogató - amíg
               csak egyszer kérő, hívó szavad nem hallom. És akkor majd együtt megyünk.
               Jóéjszakát...</p>
            <p>Mikor a látogató a «jóéjszakát» kimondta, Átsné már mélyen, nyugodtan aludt. Így
               aludt reggelig. Az utóbbi hetekben nappalai csak arra valók voltak, hogy az éjszakát
               és titokzatos látogatóját várja.</p>
            <p>* * *</p>
            <p>- Itt a tíz pengő! Megkerült, - kiált fel Dénes. - Igaz jószág nem vész el.</p>
            <p>Zsebkendőjével, mikor meg akarta törölni homlokát, kirántotta a bujkálót.</p>
            <p>- Hol a pénztárcád? - szól rá szigorúan Hilda. - Legalább most tedd el.</p>
            <p>Dénes szótfogadott. Aztán fölemelt fejjel, önérzetes mozdulattal kivette az imént
               kapott három pengőt a tárcájából és visszaadta húgának; olyan mozdulattal, mintha
               ajándékot nyujtana át.</p>
            <p>Szombath Jenő pedig folytatta előadását, melyet Dénes ujjongása egy pillanatra
               félbeszakított.</p>
            <p>- Igen... Az emberek hétfőn mindig elszántan, keményen és harcrakészen ébrednek.</p>
            <p>- Hétfőn? - kérdezi Dénes tájékozatlanul.</p>
            <p>- Igen. Hétfőn. A hivatalnok ilyenkor állít be főnökéhez előlegkérés irányában.
               Hétfőn születnek meg a kivihetetlen bátor, vakmerő, színes tervek. Hétfőn határozza
               el őnagysága, hogy ezentúl jó gazdasszony, gondos anya, hűséges feleség lesz, nem
               léháskodja el életét, vagy fordítva: szakít a buta nyárspolgári megkötöttségekkel, a
               beléje erőszakolt gátlásokkal, mert hiszen csak egyszer él az ember... Hétfőn reggel
               új nevelési rendszert akarunk bevezetni a gyerekekkel és a cselédekkel szemben, még
               az utcaseprő is bizonyos lendülettel emeli fel seprőjét.</p>
            <p>- Éppen hétfőn? - szól közbe Hilda.</p>
            <p>- Igen. Hétfőn. Mert a vasárnapi pihenő alatt nagymennyiségű energia gyült össze
               bennünk és ez hétfőn robban ki. Nem, ez így nem mehet tovább! Körülnézünk az utcán...
               Mennyi jólöltözött, önérzetes ember. Miért hogy csak mi járunk kopottan, meghajolva,
               tétova léptekkel, leesett vállal?... Autók robognak el mellettünk. Kik ülnek benne?
               Ismerjük őket. Különbek, mint mi? Szó sincs róla. Egyikük sem méltó arra, hogy...
               különben mindegy, hogy mire méltók. A fő az, hogy elrobognak, mi pedig itt állunk az
               utcán, tantuszt szorongatva a markunkban, hogy ha jön a villamos, felpattanjunk. Az
               üzletek?... A kereskedők bizonyára azért, hogy lelkünket keserítsék, vasárnap nem
               húzzák le a redőnyöket sőt, este káprázatos fénnyel kivilágítják a kirakatokat és mi
               láthatjuk, mennyi szép, finom, elegáns holmi van a világon, amit csak kívülről
               bámulhatunk. Persze, jó volna ilyenkor az öreg Sokratésre gondolni, ki Athen piacán
               meglátva a sok selymet, drágakövet, illatszereket, inycsiklandozó nyalánkságokat, így
               szólt: «Mennyi sok dolog van a világon, amire nekem nincsen szükségem.» Sokratéssel
               ellentétben, nekünk élénk hiányossági érzésünk támad. És arra gondolunk, hogy
               mindezt, amit látunk, elszánt akarattal, lendületes bátorsággal, törhetetlen
               energiával meg lehet szerezni. Merthogy vannak emberek, akik meg tudták szerezni. Ez
               a vasárnapi pihenő alatt összegyült energia határoztatja el velem, hogy igenis hétfőn
               rendbeszedem könyveimet, kézirataimat. Hogy az íróasztalomon garmadában felgyült
               levelekre válaszolni fogok. Hogy kikeresem adóívemet és ezentúl pontosan fizetem a
               tízpengő részletet, melyet hátralékomra sok kérés, könyörgés, protekció után
               engedélyeztek. Hétfőn szentül megfogadom, hogy elmegyek kondolálni és gratulálni,
               esküvőre, temetésre. Elmegyek minden egyleti gyűlésre, bankettre, ahova meghívnak.
               Végre is nem szabad teljesen kikapcsolódnom az életből. Nem akarom, hogyha valaki
               találkozik velem, azt mondja: - Nini, ez még él?... Hiszen, mikor a koszorújára
               gyüjtöttek, egy pengőmbe került. Nyájasan fogok beszélgetni jóbarátaimmal és harcias
               leszek az ellenségeimmel.</p>
            <p>Szombath Jenő megállt egy pillanatra, de korántsem azért, hogy másnak adja a szót,
               hanem, hogy kiszusszantsa magát, aztán folytatta:</p>
            <p>- Hétfőn reggel határozzák el az ifjú szerelmesek, hogy a jövő héten véglegesen és
               visszavonhatatlanul szakítanak, mert ennek már úgysincs semmi értelme... Vagy pont
               ellenkezőleg: örökre egybekötik sorsukat, hiszen akik igazán szeretik egymást, úgyis
               keresztül vergődnek a nagy oceánon. Hétfőn reggel mindnyájan, öregek, fiatalok azzal
               ébredünk fel, hogy elég volt! Itt az idő, megváltjuk magunkat és megváltjuk a
               világot. Estélig azonban megkapván a szükséges számú pofonokat, kedden már
               visszatérünk a rendes kerékvágásba. A hétfőn kapott nagyszámú pofonok után világosság
               kezd derengeni agyunkban: a világnak semmi szüksége sincs arra, hogy minden héten
               megváltsák. Nem is bírná el a világ. Így aztán tovább folyik a rendes élet, a rendes
               mindennapi napszámosmunka, míg vasárnap megint felgyülemlik a sok energia és elölről
               kezdődik a színjáték.</p>
            <p>- Úgy? - kérdezte halkan Hilda. - És a siker emberei, akik a napfényes oldalon
               járnak, akik nemcsak kirakatokon keresztül nézik a szép, ízléses holmikat, pompás
               falatokat. Hát ezek nem kaptak, vagy nem kapnak elegendő pofonokat az élettől?</p>
            <p>- Dehogynem. Csakhogy ezeket semmiféle pofozás el nem kergetheti a színpadról.
               Ezeknek állandóan hétfő van. Mondja csak, Hilda, hallott már maga valaha valamit egy
               Korzikában született Bonaparte nevű emberről? Hát látja, ez a Bonaparte nevű ember,
               úgy vetette rá magát a rémült Európára, mint - ezt a maga kedvelt történetírójából
               idézem - egy királytigris a bambán bégető birkanyájra. Pedig megkapta a maga
               pofonjait már az iskolában, ahol idegen származásáért lenézték, alacsonysorsú
               szegénységéért megvetették, rossz francia beszédjéért kicsúfolták. Megkapta pofonjait
               az ancien régime-től, mely észre sem vette, a forradalomtól, mely tiszti rangjától
               megfosztotta, Robespierretől, ki elfogatta és majdnem lefejeztette, Thermidortól,
               mely egyszerűen keresztülgázolt rajta, a konventtől, melynek hiába kínálgatta magát,
               hadseregétől, melynek tisztjei köszönni sem akartak a reájuk erőszakolt tábornoknak,
               a törvényhozó két kamarától, mely majdnem főbelövette, a saját testvéreitől, kik
               hatalma teljességében alkudoztak reá, hogy kinek adhatják el előnyösebben? Megkapta a
               pofonokat híveitől, akiket ő tett hercegekké, marsallokká, akik, ha igazi régi
               arisztokraták voltak, lenézték a kondottieri-parvenüt, ha pedig vele egyenrangú
               születésűek, vagy egészen alulról valók, akkor nem értették, hogy miért a kalandor
               kondottieri és miért nem ők?... Megkapta a kellő számú pofonokat mindakét
               feleségétől, kik megcsalták, eladták, nevetségessé tették. Nos hát ez a korzikai, ez
               a Bonaparte az állandó pofozás közben és alatt Napoleon lett. Minden pofon erősebbé,
               keményebbé, elszántabbá, világosabban látóvá tette. Mikor tiszti rangjától
               megfosztják, borkereskedést akar nyitni és ha megteszi, bizonyára ő lett volna Európa
               legelső borpancsolója és hamisítója. Mikor a konvent nem akar róla tudni, arra
               gondol, hogy a szultánnak ajánlja fel kardját. S ha közben ki nem békül a konventtel
               és csakugyan Konstantinápolyba megy, ki tudja, az izlam nem seper-e mégegyszer végig
               Európán? Mindegy az, hogy mint történt, hogyan történt? A siker embere mindig felül
               marad, mert ő örökös hétfőben él.</p>
            <p>- Míg csak Szent Ilonára nem jut, - vágott közbe gúnyosan Vida, akit bántott, hogy
               Hilda olyan nagy figyelemmel hallgatja a vézna kis embert.</p>
            <p>Szombath végignézett rajta.</p>
            <p>- Mindnyájan Szent Ilonára kerülünk, csak a hétfő embere közben körülnézett a
               nagyvilágban s módja, ereje szerint, úgyahogy birtokába vette. A hétfő embere...</p>
            <p>Felállt, búcsúzkodni kezdett. Hilda elgondolkozva nézett maga elé, aztán
               elmosolyodott. Vida Zoltán lopva megsímogatta a karját.</p>
            
         </div>
         <div type="chapter">
            <head>III. FEJEZET.</head>
            <p>- Lenke holnap érkezik, - mondta Dénes.</p>
            <p>Halkan beszélt és Hilda arca elborult. Tudta, hogy Dénesnek megint pénz kell és
               jelenleg nála is harminckettedike volt.</p>
            <p>«Anyust nem szabad izgatni» és Dénes egy félesztendő óta soha nem tudatott anyjával
               semmiféle vészhírt. A háziúr felszólításai - szerencsére mint ügyvéd és humánus ember
               a felszólításokért nem számított semmit - éppen úgy nem kerültek Átsné szeme elé,
               mint a székesfőváros hivatalos közegének, a gáz- és villanyszámlára írt sorai:
               «Negyedszer kerestem Áts urat. Kérem a pénzt a házfelügyelőnél hagyni!!!»</p>
            <p>Dénes ezeket a veszedelmeket csak húgával közölte és nem tehet róla, hogy Átsnénak
               különös tehetsége van mindenféle aggasztó, fájdalmas, veszedelmes dolog megsejtésére
               és megérzésére. Megérezné ő a kedvezőket is, de ilyesmire nemcsak Átsék családjában,
               hanem általában az emberi életben ritkán adatik alkalom.</p>
            <p>- Lenke holnap érkezik, - ismételte Dénes halkan, de olyan furcsa, vésztjósló hangon,
               ahogyan a régi, ötfelvonásos drámákban tudatta a meghitt jóbarát a fogollyal, hogy
               halálos ítéletét aláírták és kivégzése a kora hajnali órákban fog megtörténni.</p>
            <p>De a dráma hőse - bármilyen szorgalmasan veregeti is fejét a falba - tudja, hogy
               mielőtt a hóhér bárdja lecsap, futár érkezik kegyelemmel és ő a vesztőhelyről
               egyenesen esküvőre megy hű menyasszonyával. Dénes is - bár teljesen «béborult az élet
               vidám álorcája», mert egyszerre érkezett meg a háziúr-ügyvéd felszólítása és a
               székesfőváros hites emberének cédulája, hogy ő nem lopta a lábát - tudata alatt
               sejtette, hogyha Hildának kiönti a szívét, majd csak rendeződnek a dolgok. Eddig is
               rendeződtek. Éppen ezért Dénes, mikor szükségesnek érezte, kiöntötte szívét.</p>
            <p>«Anyust izgatni» már akkor sem volt tanácsos, mikor Dénes egy délben azzal lepte meg
               Hildát: - tudod, kisöreg, hogy feleségül vettem Lenkét?... Hilda hajókötél idegzete
               sem állta megrázkódtatás nélkül a hírt. Nem mintha Lenke ellen lett volna kifogása.
               Sőt...</p>
            <p>Lenke ellen nem igen lehetett kifogása senki emberfiának. Fínom, törékeny szépsége, a
               félig gyermekes, félig bódult, álmodó révedezés, mellyel a világ bonyodalmai között
               járt-kelt, szinte kihívta a rokonszenvet és védelmet. Hogy is kerülhetett ki az a
               prerafaelista festmény Túrkevéről? - elmélkedett néha Hilda. Hogy tud itt a mi
               világunkban élni? Boldogulni?</p>
            <p>Aztán leintette magát. Lenke élt ugyan, de a boldogulás?... A festőakadémián a
               közepesek közé sem sorozták... Aztán, hogy Dénes felesége lett... Szegényke...
               Boldogulásnak elég gyönge dolog.</p>
            <p>Átsné egyszer azt mondta, mikor Lenke furcsán ívelt száját nézte: nem hiszem, hogy
               ezzel a szájjal táplálkozni lehet. Botticelli képein vannak ilyen gyermekes és érzéki
               szájak. Sírásra, nevetésre, csókra, imádkozásra való. Enni, ilyen szájjal?...</p>
            <p>Pedig Lenke evett, mégpedig igen jó étvággyal. Ez a törékeny, fínomvonalú test tele
               volt életkedvvel, örömvággyal.</p>
            <p>És éppen Déneshez ment feleségül... Hilda ezen sokszor eltűnődött. Jancsi és Juliska
               véletlenül nem testvérek, hanem szerelmesek. Kézenfogva bolyonganak az erdőben,
               melyet életnek hívnak. Szöknek, bujdosnak a gonosz mostoha elől, kinek olyan sokféle
               a neve. Dénes és Lenke számára egyaránt félelmetes, akár megfontolásnak, akár
               előrelátásnak, akár beosztásnak, akár rendszerességnek hívják a gonosz mostohát.
               Szöknek előle, maguk se tudják, hová. Talán amerre a borsószemek vezetnek - mivelhogy
               Átsnét izgatni nem szabad - hát Hildához.</p>
            <p>Hilda egy kis benső vállvonogatással fogadta a szerepet, melyet Jancsi és Juliska,
               furcsa házaséletükben neki juttattak. Vállalta a szerepet, mert szerette bátyját és
               Lenkét is jó indulattal nézte. Nem volt ugyan elragadtatva a gyámi hivatástól, de
               tudta, nincs módjában kitérni előle. Úri és nemes lélek létére nem nézte le
               túlságosan azt, aki rászorult. Hilda huszonöt éves korában már tisztában volt azzal,
               hogy az embernek nincs joga kevélykedni erejével és nincs oka szégyenkezni gyöngesége
               miatt. Erő, gyöngeség... Emberi természetünk adottságaiból fakad mindakettő.</p>
            <p>Hildának, az erős, egészséges, kiegyensúlyozott léleknek olyan egyszerűek voltak az
               életproblémái egészen addig, míg egyszer csak órája nem ütött.</p>
            <p>De mikor már nemcsak az óra ütött, hanem a harangok is teljes erejükkel zúgtak,
               Hilda, a szerelmes Hilda, még mindig igyekezett megértő, Jancsiért és Juliskáért
               felelősséget vállaló ember lenni. Most, mikor Dénes felesége érkezését jelentette,
               csak azért komorodott el, mert tudta, hogy a hitvesi viszontlátás anyagi terheit neki
               kell viselnie. És nem volt miből viselnie.</p>
            <p>- Lenke a reggeli személlyel érkezik, tíz órakor, valamit csinálnunk kell.</p>
            <p>Dénes így mondta: «csinálnunk». Hilda legyintett. Ez a többesszám csak amolyan «façon
               de parler». Dénes, ami tőle telt, már megcsinálta. Most eljött Hildához bejelenteni,
               hogy pénz kell.</p>
            <p>Hilda nem nyúlt a pénztárcája után, takarékos ember létére még mozdulatban sem
               szerette a feleslegest és reménytelent.</p>
            <p>Lehajtotta fejét és gondolkozott, hogy mit lehetne csinálni? Dénes meg akarta
               mutatni, hogy ő nem aféle haszontalan ember, aki húgára hárítja a terheket. Melléje
               könyökölt az asztalra és segített neki töprengeni.</p>
            <p>Közben vaskos íráscsomóra tévedt tekintete, mely Hilda előtt feküdt az asztalon: A
               címe: «Szimbolisták a belga költészetben».</p>
            <p>- Szakvizsgai dolgozat vagy disszertáció? - kérdezte felvillanyozva. Nem az
               villanyozta fel, hogy Hilda lassú észjárású, hanyag, vagy egyszerűen csak jó anyagi
               körülmények között élő egyetemi hallgatók számára készít dolgozatokat. Ez a kevéssé
               erkölcsös tény se le, se fel nem hangolta kedélyét. A pillanat nem is volt alkalmas
               arra, hogy erkölcsi problémákkal töltse az időt. Dénes egyszerűen arra gondolt, hogy
               a szimbolistákra lehetne valami előleget kapni.</p>
            <p>Dénes ártatlan megjegyzésének azonban váratlan hatása támadt.</p>
            <p>Hilda vérvörös arccal fordított egyet a papír címlapján és olyan felindulással,
               amilyet Dénes talán még soha életében nem látott rajta, mondta:</p>
            <p>- Tudod jól, hogy mióta állást kaptam, nem folytatom tovább ezt a zsiványmesterséget.
               Éppen elegem volt már belőle! Különben sem szeretem, ha az írásaim között turkálnak.
               Törődj inkább a magad dolgával!</p>
            <p>Dénes nem haragudott a goromba rendreutasítás miatt. Hallgatott és nagyon sajnálta
               Hildát. Szerette volna megpofozni magát ügyetlenségéért.</p>
            <p>Merthogy az ember sohasem forgatja elég gyorsan az eldugni való papírlapot. Dénes a
               belga szimbolisták alatt - éppen mikor húga el akarta rejteni - egy nevet olvasott
               el. Már teljesen készen volt a dolgozat, úgylátszik, gépeltetni akarják vinni.</p>
            <p>No, szegény kis öreg, - gondolta Dénes és olyan részvéttel nézett húgára, hogy egy
               pillanatig megfeledkezett a holnap berobogó személyvonatról, az ügyvéd-háziúr
               felszólító leveléről, a székesfőváros számlájáról. A jó fiú szíve megtelt részvéttel.
               Rákönyökölt a papírcsomóra, hogy annál jobban el legyen takarva a cím is, a név is.
               És magában halkan mondta: Szegény kis öreg... Hát ezért bizony nem kap pénzt. Ez
               aztán igazán erkölcstelenség: ingyen csinálja.</p>
            <p>És mert minden felelőtlensége mellett is jólelkű gyermek volt, hát nagy búsan
               hozzátette: És ha csak semmit se kapna?... De mennyit fog még ráfizetni?</p>
            <p>Felállt és indult. Részvétnél, együttérzésnél, gyöngédségnél egyebet nem tudott ő
               soha sem adni hozzátartozóinak, de ezt aztán nem sajnálta tőlük.</p>
            <p>Most már Hilda is összeszedte magát. Megbánta előbbi kitörését, melynek hamis
               voltával éppenúgy tisztában volt, mint a bátyja. Nem mintha erkölcsösnek és
               helyénvalónak találta volna valaha is, hogy idegen, tudatlan, hanyag, silányképességű
               emberek számára és nevében dolgozatokat gyárt, félrevezeti professzorait és segít
               diplomaszerzésben embereknek, akik semmiképpen nem valók oda, ahová készülnek. De
               valahogy elfogadta a dolgot. Ez az élet adottságával járó megalkuvás. És nem tartotta
               megalázóbbnak, mint azt, hogy anyja öt-tíz pengőkért tájképeket, csendéleteket
               festeget Feuerstein úrnak, a körúti műkereskedőnek.</p>
            <p>De amikor professzora állást szerzett számára a könyvtárban, megfogadta, hogy nem
               teszi többet. A kenyér, akármilyen kicsi és száraz, megvan. És nincs már meg a
               mindenre választadó mentség: élni kell. Ha nem lehet úgy, ahogy akarnánk és
               szeretnénk; élünk, ahogyan lehet, ahogyan hagyják.</p>
            <p>Az egyetemen jól ismerték nevét és gyakran felkeresték francia-angol szakosok, de
               mióta a könyvtárhoz került, nem vállalt efajta munkát. Kollégáját, Pogány Mártát
               ajánlotta. Az délutánonként a Róth-gyerekeket tanítja és sétáltatja, annak még
               szabad csalni.</p>
            <p>- Na, szervusz, Hilda. - Dénes búcsúzott és igyekezett, hogy még tekintete se
               tévedjen az iratcsomóra, melyet Hilda szeretett volna láthatatlanná tenni.</p>
            <p>- Várj csak, - mondta csöndesen a fiatal leány. Haragja, felháborodása teljesen
               elmúlt már és Dénes tapintata segített enyhíteni a rajtakapottság érzésén. Most már
               mindenképpen azon volt, mint húzhatná ki bátyját a csávából.</p>
            <p>- Várj csak - és a fiú vállára tette kezét. - Hóbinkánétól kikérem egy hónapra a
               leckepénzt. Gyere le velem a trafikba, telefonálunk nekik.</p>
            <p>- Köszönöm, Hilda, te olyan jó vagy. És biztosan tudom, hogy a jövő hónapban, de
               legfeljebb hat hét múlva visszaadhatok mindent.</p>
            <p>Hilda elég gyakran hallott efajta kijelentéseket ahhoz, hogy ne hassanak rá az
               újdonság megdöbbentő erejével. Értéke szerint vette és becsülte őket s míg a trafik
               felé mentek, azon gondolkozott, miért nem tud Dénes boldogulni? Modern plakátjai,
               reklámtervei ügyesek, ötletesek, eredetiek. Szorgalmas is a maga módján, ki tehet
               róla, hogy ez a mód nem megfelelő.</p>
            <p>A trafik-beszélgetés meghozta az eredményt. Hóbinkáné beleegyezett az előleg
               folyósításába. Tegnap este társaságban voltak és Ági úgy beszélt angolul, mint a
               «vízfolyás».</p>
            <p>Pedig Hilda nagy aggodalommal telefonált. Hetek óta nem volt Áginál órát adni. A
               professzora annyi munkával halmozta el, hogy meg kellett kérnie Hóbinkánét, pár
               hétre fogadja el helyetteséül kollégáját, Pogány Márta dr-t. Mihelyst készen lesz a
               professzorától rábízott munkával, visszaveszi Ágit. Hóbinkáné beleegyezett és most az
               előleget is folyósítja, igazán derék emberek...</p>
            <p>Hilda, ahogy kijött a trafikból, bátyjához fordult.</p>
            <p>- Azt mondtam Hóbinkánénak, meg vagyok hűlve és te vállaltad, hogy felmégy hozzá a
               pénzért. Negyven pengő. Elég lesz egyelőre?...</p>
            <p>Elég volt egyelőre. Dénes egyéni szeretetreméltósága lefegyverezte az embereket. -
               Legalább a jószándékot lássuk, Áts úr, - mondta a háziúr-ügyvéd és kissé ijedten
               tette hozzá - de ne csak szavakkal, kérem. Hiszen, Áts úr olyan tehetséges ember. Ha
               azt a kis tabáni képét felküldi, Isten neki, várok még két hétig...</p>
            <p>Vajjon miért nem boldogul ez a szegény Dénes - törte a fejét még odahaza is Hilda -
               miért nem bír pontosan elkészülni egyetlen munkájával sem? A különböző fogpaszta-,
               melltartó-, cipőkenőcs-, gummisarokgyáraktól mindig ugyanazt hallja: Áts úr elkésett
               a reklámképpel, nem vehetjük át. És aztán jön a könyörgés, melyet jó hosszú időre
               hagynak nyúlni, végül nagylelkűen vállára ütnek a leszerelt, elgyötört idegzetű
               embernek: Na, legyen, Áts úr. Most az egyszer átvesszük, de csak huszonöt százalék
               levonással. Dénes boldog, hogy a kialkudott összeg háromnegyed részét megkapja és
               becsületszavát adja, mind a nagylelkű megrendelőnek, mind önmagának, hogy soha
               többé... Inkább öngyilkos lesz, semhogy mégegyszer elkéssen. Aztán kezdődik a cirkusz
               előlről. Mit is mondott Rudyard Kipling? «Ahogy volt kezdetben, úgy lesz
               mindörökké.»</p>
            <p>Dénes sohasem tudja, hány óra, még azokban a nagyon, ritka esetekben sem, amikor az
               időtmérő jószág zsebében van. Mert vagy elfelejtette felhúzni, vagy túlhúzta. De
               különben is, az óra annyira megszokta, otthonának tekinti a zálogházat, hogy néha már
               magától is besétál. Ez Lenke mondása, aki megértéssel, vagy ami annál is több,
               humorral nézi és figyeli férjét. Néha egy kis enyhe káröröm is van figyelő állásában,
               de soha semmi sincs a felnőttek nagyképűségéből, elképedéséből, szörnyűködéséből vagy
               megrovásából. Lenke a gyermek jókedvű kajánságával áll és nézi, micsoda bajokba,
               bonyodalmakba, esetleg veszedelmekbe keveredett újra gyermektársa? Majd kivágja
               magát. A gyermekek bölcsen tudják, hogy nincs komoly baj, gond, veszedelem,
               felelősség, míg önként magunkra nem vesszük annak terhét. A felnőttek csak azért
               vergődnek, szenvednek, gyötrődnek, viaskodnak, robotolnak, izzadnak, lótnak-futnak,
               mert vállalják mindezt a sok hiábavalóságot. Nem kell vállalni és akkor nincs.
               Persze, előfordulhatnak megakadások, furcsa hálóba keveredések, érthetetlen
               elsiklások, de az ember egy kis kaján vállvonogatással hagyja őket és majd elmúlik
               minden magától. Fő az, hogy nem szabad vállalni soha semmit. Így gondolkozott Juliska
               Jancsijáról, sajátmagáról és az egész életről. Aztán ment tovább az erdőben, ahol az
               elhullatott borsószemek mindig segítettek valahogy megtalálni a kifelé vezető
               utat.</p>
            <p>Hilda egyszer anyjának is előhozta a Dénes-problémát. Átsné elkomorodott és nem
               válaszolt. Aztán hónapok mulva, mikor ájulása után szívtrombózissal a klinikán
               feküdt, ágya szélére ültette Hildát és halkan mondta:</p>
            <p>- Mindennek én vagyok az oka. Dénes dolgának is...</p>
            <p>Hilda tudta, hogy anyjában betegesen túlteng a felelősségérzés. Néha nem is tréfásan,
               hanem haragosan vetette szemére, hogy ez nem egyéb, mint gigantikus, beteges gőg.
               «Azt hiszed, mindent el tudsz intézni, rendezni és ha valami nem megy, gyötröd magad.
               Hát ki vagy te tulajdonképpen? Áts Ferencné, vagy a mennyekben trónoló Gondviselés?
               Légy egy kicsit szerényebb, anyuskám.»</p>
            <p>De ott a klinikán nem lehetett vitatkozni anyjával. Az orvosok megmondták: mindent
               végighallgatni, soha nem ellenkezni. És Hilda hallgatta anyja halk szavait:</p>
            <p>- Te egyszer Dénesről beszéltél nekem, hogy miért jut folyton kátyúba az élete? Miért
               jár álomban fényes nappal, miért menekül, szökik riadtan minden elől, ami helytállás,
               kötelességvállalás, rendes beosztottság? Hát én most megmondom neked. Hosszú
               esztendőkön keresztül gyötört, kísértett a gondolat, hogy én egyszer elszököm. Ne
               szólj közbe... Tudom, rettenetes, amit most mondok. Elszököm apátoktól, tőletek, a
               gyerekeimtől, mindattól, amit itt életnek kell elfogadnom. Egy esztendőre elmegyek
               valahová, ahol csak magamban, magamnak vagyok. Aztán majd visszajövök. De az az év
               enyém lesz. Nem egy emberért, egy emberhez akartam menekülni, nem is a festéshez...
               Nagy-nagy idegen városra gondoltam, talán Hamburgra, ahol fiatal leány koromban
               jártam... Olyan idős lehettem abban az időben, mint most te, Hilda és akkor, ott a
               kikötőben bolyongva jöttem rá legelőször, hogy egyedül, magányosan csak sok, nagyon
               sok ember között lehetünk. Igen, - tervezgettem - Hamburgba fogok menni. Járkálok a
               kikötőben, búcsúztatom a nagy óceánjárókat, leülök a belső városban egy kávéházban.
               Tudod, még ma is szeretem a kávéházakat, ahol sokan vannak és én senkit sem ismerek.
               Mit csinálok egy évig Hamburgban? Semmit. Élek... mondtam magamban, magamnak. Nem
               tartozom senkihez és hozzám sem tartozik senki. Nem érdekel, ki miért szomorú, hová
               sóhajt, mire vágyik, mit remél, kiben-miben csalódott? Magam iránt sem fogok
               érdeklődni. Leülök a folyó partjára és nézem, hogyan folyik a víz? Egy esztendő mulva
               aztán megint visszajövök és megint vállalok, fogadok, viselek mindent. Mondd csak,
               Hilda, neked nem voltak ilyen álmaid?</p>
            <p>Hilda a fejét rázta. Ő soha még álmában, képzeletében sem akart elszökni semmi
               elől.</p>
            <p>- Persze, a helyemen maradtam, ahogy rendes, tisztességes asszonyhoz illik. De látod,
               Hilda, én tudom, Dénes ezeknek a nyugtalan, szabadulást, szökést kereső óráknak a
               gyermeke. Büntetlenül nem lehet dezertálni, megszökni a kötelesség elől, még
               álomban sem. Az én álmom az oka, hogy a fiam ilyen lett - amilyen. Erre kell
               gondolnod, Hilda, mindig, ha bajba kerül. Én miattam jutott oda. Rajtam segítesz,
               amikor mellé állasz. Érted te ezt, Hilda?</p>
            <p>Hilda bólintott és felelet helyett megcsókolta anyja kezét.</p>
            <p>Többet soha nem beszéltek erről.</p>
            <p>Átsné kijött a klinikáról, azt mondták, egészséges. Csak vigyázni, csak kímélni...
               Nem szabad izgatni, különben minden rendben van.</p>
            <p>* * *</p>
            <p>Mikor Hilda visszajött a trafikból, megint elővette a szimbolistákat. Az első
               oldalon, a cím alatt, ott van Vida Zoltán neve. Holnap viheti gépeltetni.</p>
            <p>Még egyszer át akarta nézni a dolgozatot, de valahogy összefolytak előtte a betűk. A
               sok kínos vitatkozásra gondolt. Zoltán fel volt háborodva, mikor lassan, óvatosan,
               tapintatosan kezdte, hogy egyben-másban segítségére lehetne, akár szakdolgozatában,
               akár disszertációjában. «Mit gondolsz rólam, ki vagyok én, hogy ezt
               elfogadjam?...»</p>
            <p>Hilda lépésről-lépésre vette be a várat. Hiszen ő csak a nyersanyagot adná s azt már
               régen gyüjti. Ez igaz is volt. Hosszabb lélegzetű munkát akart írni erről a témáról.
               Sokat beszélt róla Vidának és ő ajánlotta, hogy válassza disszertációja tárgyának.
               Azt, hogy ő könyvet akart írni a belga szimbolista költőkről, nem említette. Csak úgy
               odavetette, hogy jegyzetei vannak és Zoltán, akinek sokkal jobb a stílusa, mint neki,
               feldolgozhatná, megírhatná. Éppen alkalmas doktori értekezésnek. - «Szóval, azt
               akarod mondani: halandzsázó ember vagyok? Nem tudok adatokat gyüjteni, nem vagyok
               képes alapos munkára?» - Hilda még szelídebben kifejtette, csak azt szeretné: Zoltán
               ne vesztegesse az idejét, inkább írja meg a nagy szociológiai munkát, amelyet már
               évek óta tervez.</p>
            <p>A férfi egy kicsit megenyhült, de azért fejét rázta: - «Nem, nem, ez mégse megy. Nem
               fogadhatom el»... - Hosszú rábeszélés, kérés, Vida Zoltán végre beleegyezik. Hilda
               átadja neki az adatokat. Aztán egy-két tiltakozó jelenet és a leány megírja az egész
               disszertációt. Egy utolsó ellentmondás: «tulajdonképpen gazság, hogy elfogadom
               tőled». És ezzel a kijelentéssel az ügy Vida részéről rendeződött is. Mert vannak
               emberek, akik ha elmondják: tudom, alávalóságot cselekszem és csirkefogó vagyok, azt
               hiszik, ezzel mindent jóvátettek.</p>
            <p>Hilda nézi a disszertációt. Ami kellemetlen érzés van a lelkében, legyűri. Mindig
               kelletlen, idegesítő érzés a nő számára, ha a férfinak adnia kell, ahelyett, hogy
               kapna tőle. Nem kicsinyesség ez, nem alacsonylelkűség, hanem valami ősi, átöröklött
               atavizmus. Világfelfordulás, gondolat, szemlélet, érzés-átértékelés közepette
               megmaradt az ősi ösztön: a nő tudatosan, vagy ösztönösen, gondozóját, védelmezőjét
               keresi a férfiban és megbomlik az egyensúly, ha másként fordul a dolog. Okos, nemes
               érzésű nő igyekszik a megbomlott egyensúlyt helyreállítani, de lelke mélyén érzi,
               nincs rendjén, hogy adni kell, mikor kapnia kellene.</p>
            <p>Tulajdonképpen közös ügy, - mondja most magában Hilda - amikor neki dolgozom, saját
               boldogulásomért harcolok. Zoltán el van keseredve, könyvét még nem tudta megírni és
               harmincadik esztendejében sem tanári diplomája, sem doktorátusa. Dehát szerencsétlen
               családi körülményei... Rettenetes az, ha valakinek lelkileg idegen emberek között
               kell felnőnie és élnie... A családja...</p>
            <p>Zoltánnak, ha említette őket, mindig keserű volt a hangja. A család voltaképpen apja,
               a kúnszállási jómódú pallér. Testvérnénje Drezdában van férjnél és nagyon ritkán jön
               haza. Az apámmal nem lehet sokáig kibírni, - mondta Zoltán. - Az anyám sírba szökött
               előle. Engem lelkemben akart megfojtani. Nem vádolom, nem is haragszom rá. Vannak
               szülők, akik azt hiszik, hogy, mert életet adtak gyerekeiknek - életet, melyet senki
               nem kért tőlük - joguk van a gyermek testére-lelkére láncot verni. Egyáltalában, nem
               tartod te különösnek, Hilda, hogy az asszony felszabadításáért is évezredeken át
               kellett harcolni. Mikor lesz már szabad ember a gyermek?</p>
            <p>Hildát most nem érdekelték az elméletek. Zoltánhoz akart közeljutni. Ismerni akarta
               az embereket, akik között ez az élet - melyet immár teljesen összeforrottnak érzett
               a magáéval - eltelt. Fárasztotta az elvont okoskodás. De azért belement a
               beszélgetésbe.</p>
            <p>- Nézd, fiam, azt hiszem, semmivel nem élnek annyira vissza, mint a szabadság szóval.
               Ha van szabadság, akkor egyén, osztály, faj nem kaphatja meg, csak akkor, amikor
               megérett rá. Mert abban a pillanatban ki is vívja, ami neki jár. Szabadságot senki
               nem kérhet és senki nem ajándékozhat, - feltéve ha egyáltalában nem kiméra az egész
               fogalom. Különben édesapád...</p>
            <p>- Azért fordult el tőlem, mert nem tudtam a kispolgári világfelfogásba
               belenyomorodni. Évek óta nem is beszél velem.</p>
            <p>- Talán mégis megpróbálhatnád megértetni vele?...</p>
            <p>- Semmit sem tehetek. - És a fiatalember arcára sötét árnyékok ereszkedtek. - Végre
               is nem kérhetek bocsánatot a világszemléletemért, lelki magatartásomért.</p>
            <p>Hilda szeme elborult. Nem értette, miért bántja a Vida-családban dúló háború, de
               elhatározta, hogy többé nem szól bele a dologba, mert Zoltán most még hozzátette:</p>
            <p>- Az apám gazdag ember. Én pedig itt vergődöm, kínlódom és még anyai örökségemet sem
               kértem ki tőle. Bent van a cégben. Valami kis kamatot kapok utána, annyit, hogy nem
               kell éheznem és nem kell eladnom magam napszámos munkára.</p>
            <p>Hilda nem hozza elő többet az ügyet. Tehetetlenné teszi a tudat, hogy Zoltán apja
               gazdag ember. Ő, a menyasszony nem beszélhet most már a dologról. Hilda egészséges
               természetű, nem szeret megváltozhatatlan dolgokon töprengeni. Elégtétellel gondol
               arra, hogy Zoltán az utóbbi időben nem tiltakozik, nem is vitatkozik, sőt sürgeti a
               disszertációt. Ha ledoktorált, közelebb jutunk az esküvőhöz, - gondolja Hilda. Hiszen
               a vizsga után tüstént utána lehet nézni, hogy Zoltán is könyvtárba jusson. Hilda
               Szentpály professzorra gondol... Mindig egyengette az útját... Ha elmondja neki, hogy
               vőlegényéről van szó, házasságáról, életükről... Eddig mindig tudott Szentpályval
               beszélni. Aztán az is lehet, hogy Zoltán pár hónap alatt elkészíti szociológiai
               munkáját. Akkor már lesz mire hivatkozni... Mostanában nagyon szorgalmasan
               dolgozik. A vizsga-iszony - a furcsa betegség, mely, úgy mondják, kivétel nélkül
               mindenkit leteper, aki nem készült el idejében - mintha elmúlt volna. Erősen
               hozzálátott a tanuláshoz és a könyvén is állandóan dolgozik. Nemrégen jelentette be,
               hogy ezentúl csak kétszer jön hetente, a többi estén otthon marad és a könyvét
               írja.</p>
            <p>Hilda most megszámolta a disszertáció lapjait és eszébe jutott az olcsó gépírónő a
               Hernád-utcában, akit ajánlottak. A gépírónő nem ismeri sem őt, sem az írását. Le
               fogja gépeltetni a disszertációt és Zoltánt a teljesen kész munkával lepi meg.</p>
            <p>* * *</p>
            <p>Azon az éjszakán mondta Átsné az Idegennek:</p>
            <p>- ... Úgy ígérted, nem viszel addig magaddal, míg akaratomnak teljes erejével melléd
               nem állok. De higyjél nekem... Talán nem is egészen tőlem függ, nem az én akaratomon
               múlik majd. Nem egészen rajtam áll, mikor kell elmennem.</p>
            <p>Várt egy pillanatig, hátha az Idegen mond majd valamit, de mert az hallgatott, hát
               folytatta:</p>
            <p>- Tudod, mikor láttalak téged először? Ott a klinikán. Most, hogy pár héttel ezelőtt
               megkezdted esti látogatásodat, rögtön rád ismertem. Te vagy. Ott a klinikán...
               Emlékszel, mikor a búvárruhát reám adták... Kiterjesztett szárnyakkal álltál a mély
               víz felett és néztél, figyeltél, míg engem a búvárruhában leeresztenek.</p>
            <p>Éreztem, mint szállok lefelé a mélységbe. A parton, mielőtt elbocsátottak, alaposan
               kioktattak, hogyan kell majd jelt adnom, hogy megint a víz színére, régi világomba
               visszakerülhessek? Aláhúzott markirozott figyelemmel hallgattam a szakszerű
               magyarázatokat és vigyázok... nagyon vigyázok...</p>
            <p>Hátha még a búvársisakon keresztül is meglátják a mosolyt, mely arról beszél, csak
               legyek egyszer már lenn, csak már egyszer lent legyek...</p>
            <p>Lassan, nagyon lassan szálltam le a mélyvízbe és nem gondoltam sem a nagyfogú
               halakra, sem a százkarú polipokra, sem a mérges óriás pókokra. Ezeket a régi jó
               ismerőseimet mind fenthagytam, fent a földi világomban. Ha ott szét nem téptek, fel
               nem faltak, meg nem mérgeztek, miért kelljen félnem itt a nagyvízben, ahol
               kezdődik...</p>
            <p>Mi is kezdődik?... Hová is igyekszem?...</p>
            <p>Igen, igen, tudom már. A nyugodalom, a béke, a csend, a tengerfenék felé. Csak ne
               olyan lassan mennék... Hosszú az út, olyan sokáig tart... Pedig már jó volna nagyot
               nyújtózni, karomat mellemen keresztbefonva, behúnyt szemmel a tenger fenekén pihenni.
               De miért olyan körülményes a dolog? Mi a baj? Azok ott a parton, akik a kötelet
               tartják, nem akarnak ereszteni, vagy én nem iparkodom, teljes, egész erőmből? Vajjon
               ki lehet az oka?</p>
            <p>Csak le, le a mélységbe... Le a tengerfenékre, ahol végre békében ki fogok nyújtózni.
               Nem kell állandóan en garde állni, el lehet magam ereszteni. Karomat mellemen
               összefonva, szememet lehúnyva, immár mindegy - mert nem tudok róla - van-e még valaki
               a parton, aki visszavárna? Valaki, aki várja tőlem a jeladást, hogy vissza akarok
               menni, fel, a víz színére. Megint csak mosolygok. Titokban akkor is mosolyogtam,
               amikor a búvárruhát rámadták és a mélységbe leeresztettek.</p>
            <p>De jó is, hogy ezt a mosolyt, a dezentor mosolyát ott fenn meg nem látták.</p>
            <p>Persze, azok ott a parton nem tudhatják, hogy úgy nézek rájuk vissza, mint a
               börtönből kiszabadult fogoly... Jelt adni? Visszamenni? Megint kiállni, felelősséget
               vállalni, kötelességek elől szökni, jónak lenni, kegyetlenkedni, feláldozni magunkat
               és gyötörni másokat ezzel az áldozattal?... Aki egyszer eljutott a tengerfenékre, aki
               ettől már mind szabad...</p>
            <p>Csakhogy még mindig nem jutottam le. Mi tart még vissza, attól, hogy csendesen,
               mozdulatlanul pihenhessek? Azoknak erős akarata, akik fennállnak a parton és
               visszavárnak, visszahúznak a felszínre? Vagy az én vágyam, kívánságom, még nem elég
               biztos, nem elég határozott?</p>
            <p>Csak imbolygok a vízben és nem tudok lejutni a mélybe.</p>
            <p>Te ott lebegtél felettünk a magasban, kiterjesztett szárnyakkal. Néztél és figyeltél.
               Néztél engem, hogy igazán akarom-e? És figyelted azokat, akik a kötelet tartják, nem
               eresztik-e el fáradtságból, gondatlanságból, könnyelműségből, úgy, ahogy az ember el
               szokta ejteni azt, ami már igazán nem tartozik hozzá, amire - akire - már nincs
               szüksége.</p>
            <p>Itt, a búvárruhában, egyaránt távol a földi világtól és a végtelen mélységtől, csak a
               Te arcodat figyeltem és egyszerre megértettem mindent.</p>
            <p>Ők ott a parton tőlem várják a jelt, én pedig arra gondolok, tartanak-e még? Elég
               erősen? Tartanak-e? Kívánnak-e?</p>
            <p>Megértem, hogy a búvárruha csak próba. Próba nekik is, nekem is. Azoknak a parton,
               hogy kellek még nekik? Szükségük van még reám? És nekem, hogy őszintén akarom-e a
               menekülést? Mert a végső távozáshoz két erő kell. Az egyik, amelyik elbocsát, a
               másik, amelyik menni akar.</p>
            <p>Búvárruhát adtak reám és ott lebegtem a földi világ és a tengerfenék között.</p>
            <p>Néztem az arcodat, láttam, amint figyelsz, ítéletet tartasz felettem és a parton
               állók felett. Aztán láttam, hogy megemeled karodat, és a következő pillanatban már
               fent vagyok a víz felszínén, - a klinikai ágyon.</p>
            <p>- Édes jó asszonyom, - mondja az orvos - (fiatal ember és úgy simogatja az arcomat,
               mint az apa a gyermekét) - akar a tavaszi Olimpiászra mint futó- vagy úszóbajnok
               jelentkezni? Ilyen erős, pompás szívvel, a nemzet ellen elkövetett bűn, ha itthon
               marad. Biztos a győzelem.</p>
            <p>- Visszahúztak, doktor úr, - nagyon halk, csendes a szavam, de biztos és határozott.
               - A parton állók visszahúztak, lehet, hogy talán én sem akartam igazán.</p>
            <p>- Betesszük a lázmérőt - és a fiatal doktor mégegyszer megsimogatja hajamat. Nagyon
               büszke rá, hogy élek. - A hőmérőt betesszük, de akárhogy ugrál is az a rongyos
               higany, csak legyintünk neki. Mához egy hétre elbúcsúzunk egymástól, másnak kell az
               ágya. Nem szabad ám az igazi betegek elől elfoglalni ezt a jó, fínom helyet!
               Elbúcsúzunk. Maga hazamegy a Baross-utcába és nem fog ránk túlságosan haragudni
               azért, mert megkínoztuk.</p>
            
         </div>
         <div type="chapter">
            <head>IV. FEJEZET.</head>
            <p>A professzor kezet ad Hildának, aztán mindjárt három füzetet nyujt át neki.</p>
            <p>- Két szakvizsgai dolgozat és egy disszertáció, - mondta. - Nézze át őket és
               készítsen róluk jegyzeteket. Én magam a jövő héten látok hozzájuk.</p>
            <p>Nagyon el lehet foglalva, gondolta Hilda, még hellyel is csak úgy tessék-lássék kínál
               meg. Örül neki, hogy állva maradok az íróasztala előtt és inkább ő maga is
               feláll.</p>
            <p>Pedig Hilda szívesen maradt ebben a tágas dolgozószobában, amely mintha éppen olyan
               hűvös, komoly tartózkodással állna szemben a belépővel, mint aki itt él és dolgozik.
               Ha igaz, hogy minden élő teremtés légkört teremt maga körül, akkor ez a légkör nagyon
               előkelő, tartózkodó, különvalóságát féltékenyen őriző emberről beszél.</p>
            <p>Hilda aktatáskájába süllyesztette a dolgozatokat. A professzor még mindig ott állt
               vele szemben. Most egy vastag füzetet nyujtott át.</p>
            <p>- Ezt a napokban kaptam. «A belga szimbolisták.» Kész disszertáció. Kérem, nézze
               át.</p>
            <p>Hilda szerette volna megpofozni magát. Már megint a régi veleszületett gyöngeség: a
               hajagyökeréig elpirult.</p>
            <p>Családi örökség, - gondolja dühösen. Anyja is vérvörös lesz, ha kénytelen-kelletlen
               valami hazugságba bonyolódik, ha ferde helyzetbe jut, vagy ha úgy érzi, hogy
               méltatlanságot követett el. Így van ez nála is. Pedig hogy próbálja fegyelmezéssel
               leküzdeni ezt a bosszantó, éretlen gyöngeséget. De hiába.</p>
            <p>Néha-néha bosszankodva beszélt róla anyjának, és aztán együtt rájöttek, hogy sohasem
               a külső világ megszégyenítései, nem az idegenek durvaságai, vagy helyzeti ferdeségek
               kergetik a vért arcukba, mindig csak az önmaguk előtt való belső restelkedés.</p>
            <p>És még hozzá Szentpály professzor most ránéz és csöndesen mondja:</p>
            <p>- Nem, talán hagyjuk. Ezt a dolgozatot soronkívül veszem át.</p>
            <p>Figyelmesen nézi Hilda vérvörös arcát és úgy folytatja:</p>
            <p>- A disszertáció szerzője, Vida Zoltán, a napokban levelet írt nekem. Úgy mondja,
               valami állásügy miatt sürgős szüksége van a doktorátusra. Na, Isten vele, Hilda.</p>
            <p>Megszorította Hilda kezét és mikor a lány már az ajtónál volt, utána szólt:</p>
            <p>- Igaz, gondolkozott azon, amit multkor mondtam? Az ösztöndíjon...?</p>
            <p>Hilda arca már nem piros. Mikor a professzor visszavette a belga szimbolistákat,
               elfehéredett. Ideges nyugtalanság fogta el. Hozzá még mintha Szentpály hangsúlyozta
               volna Vida nevét.</p>
            <p>Képzelődöm, - gondolta magában - az utóbbi időben erősen felborzolódtak az idegeim.
               Pedig eddig semmi bajom sem volt velük és...</p>
            <p>- Üljön le, Hilda, - hallotta most a professzor hangját. - Fáradtnak látszik és még
               nem is felelt a kérdésemre: mi lesz Amerikával?</p>
            <p>Hilda leült az egyik párnázott székre és míg a professzor beszélt, az íróasztal
               felett függő képet nézte. Szőke asszony, fínom, törékeny szépség, Szentpály
               professzor felesége, öt esztendeje egy külföldi ideggyógyintézetben él.</p>
            <p>Egy kicsit Lenkére emlékeztet az arca, - gondolta Hilda. Aztán, mikor megszólal,
               idegenül hangzik minden szava, mintha nem is ő beszélne, mintha egy idegen nő ülne
               itt a széken és ő csak hallgatná.</p>
            <p>- Nagyon köszönöm professzor úr jóindulatát, de nem mehetek ki Amerikába.</p>
            <p>Érezte, hogy valami magyarázatfélével tartozik, hát még hozzátette:</p>
            <p>- Családi körülmények...</p>
            <p>Miért nem mondta meg nyiltan az igazságot: Vida Zoltán menyasszonya vagyok és nem
               akarom egy évre itthagyni vőlegényemet. Miért nem beszélt nyiltan, amikor semmi oka
               nincs a titkolódzásra, különösen nincs Szentpályval szemben, hiszen neki köszönheti,
               hogy életük rendbejött és tőle reméli, hogy tovább is egyengetni fogja útját. Most -
               most éppen itt lenne az ideje, hogy szóljon. Zoltán sürgette az elintézést?... Milyen
               furcsa, neki semmit nem szólt... Talán restelli, hogy azt a disszertációt
               szorgalmazza, amelyet Hilda írt meg helyette?</p>
            <p>Hilda az egyenes, a gyors elintézés híve. És maga sem érti, miért nem beszél most,
               amikor szinte elébe dobódik az alkalom? Egyáltalában milyen különös, hogy erről az
               eljegyzésről senkivel nem beszél. Az egyetemen mindig együtt van Zoltánnal, együtt
               rándulnak ki, weekendeznek. És Hilda, ha a férfiról szó esett, soha ki nem mondta
               ezt a szót: vőlegényem. Sőt a tréfás, gúnyos, jó- vagy rosszakaratú célzások elől
               gyorsan kitért. Még anyjának is csak futólag említette, hogy ha helyet teremtenek
               maguk számára az életben, akkor majd... Ha Átsné az anyák természetes, türelmetlen
               vágyával esküvőt, terminust emlegetett, Hilda kelletlenül elfordította fejét.</p>
            <p>Most is legszívesebben ezt tette volna. De érezte, hogy Szentpálynak valami
               magyarázatfélével tartozik s érezte, a professzor várja a magyarázatot. A várás - a
               sürgető, szinte követelő hangulatú várás - ott remegett a levegőben. És Hilda mégsem
               tudott egyebet mondani, csak mégegyszer ismételte:</p>
            <p>- Igen, családi körülmények...</p>
            <p>- Szóval nem megy.</p>
            <p>Hilda lehajtotta fejét, nem állta Szentpály kérdő, kutató pillantását. De így
               lesütött szemmel is látja az őszülő fejet, a kissé előrebukó vállakat és látja a
               szőke asszony képét a falon: Szentpály beteg feleségéét.</p>
            <p>- Hát akkor viszontlátásra.</p>
            <p>Hilda meghajtotta magát. A professzor már félig elfordulva, íróasztalán keresgélt,
               jegyzetei között.</p>
            <p>Miért is nem mondtam meg neki őszintén? - gondolta Hilda, amíg lefelé ment a csendes
               kis Apostol-utcán. - Ámbár...</p>
            <p>Már lent volt a Rózsadomb alján és két kemény vonás vágódott be szája körül.</p>
            <p>Miért nem mondtam meg?... Mert tulajdonképpen nincs mit mondanom. Miről beszéljek?...
               Erőszakkal másra akart gondolni, önmagában sem mert továbbmenni az úton, érezte,
               ingoványos talajra jutott.</p>
            <p>Tulajdonképpen mit is mondhatott volna Szentpálynak? Azt, amit saját magának sem mer
               elmondani, hogy másfél esztendeje menyasszonya egy harmincéves férfinek, akit nem bír
               rávenni és aki nem bírja rávenni magát arra, hogy vizsgájának nekimenjen...</p>
            <p>De még önmaga előtt is mentegette azt, akit szeret és nyomban megszólalt a másik
               hang, az ellenkórus:</p>
            <p>- Hiszen dolgozik... Szociológiai munkákat tervez, társadalomtudományi cikkeket
               ír...</p>
            <p>És megint előtör a vádoló hang:</p>
            <p>- Szóval, világot boldogít. Akik képtelenek a maguk életét rendbehozni, azok
               szeretnek a másokéval foglalkozni.</p>
            <p>A védő és vádoló kar csak viaskodott tovább, míg Hilda a Margit-hídon átment Pestre.
               Belekerülve a Lipótváros forgatagába, az Apostol-utca úri csendjére, a dolgozószoba
               fínom zárkózottságára gondolt. Maga előtt látta az óriási íróasztalt, a falak mellett
               katonás merevséggel, egymás mellett álló, menyezetig érő könyvespolcokat, a
               fínomszépségű szőke asszony képét a falon és... Aztán megint csak: tudtom nélkül írt
               a professzornak, a disszertáció elintézését sürgeti a...</p>
            <p>Kudalka Nándor Baross-utcai fűszer- és csemegekereskedése előtt Szombath Jenő emelte
               meg előtte a kalapját.</p>
            <p>- Kezét csókolom, Hilda. Min töpreng?...</p>
            <p>- Töprengek? Maga téved, Jenő. Éppen most határoztam el, hogy mihelyt módomban lesz,
               Budára megyek lakni. Talán a Krisztinába. Azt hallom, arra olcsók a lakások.</p>
            <p>* * *</p>
            <p>Hilda még le sem ért az Apostol-utcán a Rózsadomb aljáig, amikor Szentpály professzor
               elővette a belga szimbolistákat és olvasni kezdte.</p>
            <p>Minél tovább olvasta, annál jobban csodálkozott. Egyszerre indulatosan félretolta a
               kéziratot.</p>
            <p>... Hát ez aztán példátlan vakmerőség!</p>
            <p>Fel-alá járkált. Ideges, felháborodott harag vett rajta erőt.</p>
            <p>Megint a füzet után nyúlt és tovább olvasta. Percről-percre erősebb lett a gyanuja,
               míg teljes bizonyossággá nem érlelődött.</p>
            <p>Haragjánál csak felháborodása volt nagyobb és felháborodásánál csak keserűsége
               erősebb.</p>
            <p>* * *</p>
            <p>Átsné teljes felszabadultsággal beszélt az Idegennel. Még mosolygott is, furcsa,
               szomorkás, kedves mosollyal. Arcának megnyúlt, ernyedt vonásai ma szilárdak, tömörek.
               Szürkéskék szeme ragyog. Ha most a tükörbe néz, a Hilda szemét látja magával
               szemben.</p>
            <p>... Akkor volt, mikor a leányom Párizsba készült. Öt esztendővel ezelőtt. Akkor ért
               bennem tudatossá a gondolat, hogy nincs elveszve semmi, minden előlről kezdődik,
               pereg a film visszafelé...</p>
            <p>Csak tudatossá lett, világossá, határozottá, biztossá, mert már azelőtt is sejtettem.
               Amikor Hilda első virágbokrétáját kapta, még egészen kislány volt... Piros rózsák,
               mellette zárt borítékban névjegy. Vajjon melyik fiatal legény küldte?... A házba járó
               fiatalemberek közül melyik a legkedvesebb előttem?... Természetesen azonnal az lett a
               legkedvesebb, akinek neve a zárt borítékból előkerült.</p>
            <p>Az első házibálok...</p>
            <p>Vajjon nem én magam állok a tükör előtt, fekete taft stílruhába vagy fehér
               tüllfelhőbe burkolva? Ez a fehérhajú asszony itt mellettem, aki olyan aggódó
               figyelemmel vizsgálja, hová tűzze a piros selyemrózsát?... Milyen idegesen,
               izgatottan habozik szegény, hogy is leszek hát szebb, csinosabb? Ha vállamra vagy ha
               övembe tűzi a virágot?... Egy pillanatra ránézek. Szegény, őszhajú anyám... Meghajolt
               a háta, leesett a válla, jaj, de rossz öregnek lenni... De... én... én...
               húszesztendős vagyok. Erős, csinos, indulok neki a világnak.</p>
            <p>Átsné félénken nézett fel az Idegenre.</p>
            <p>- Nem nevetsz ki?</p>
            <p>Az Idegen fejét rázta.</p>
            <p>- Tudom, hogy ostobaságot beszélek, de ha te nem bánod... Olyan érdekesen, színesen
               pereg a film... Szerelmes vagyok. Epekedve, ábrándozva, szenvedélyesen, diadalmasan,
               megalázkodva, szentimentálisan, tüzesen, - ahogy tetszik.</p>
            <p>De jön a leányom, nagyot nevet és felvilágosít, hogy nem szeretem egyik ifjú legényt
               sem. Egyik-másik tetszik, de hol van még a szerelem?... Juhhé!... Arra még várunk.
               Húszesztendős vagyok, magasra tartott fejjel járok a világban. Szőke a hajam, mély,
               kékesszürke a szemem. Igen, a szemem mellett még senki sem ment el szó nélkül.
               Mindenki meglátja. Tudok nevetve sírni, tudok könnyek között mosolyogni. Juhhé!...
               Enyém az élet...</p>
            <p>A leányom jóval okosabb, keményebb, józanabb. Én hamar megégetem magam. Olyan kevés a
               gyakorlatom a szerelem furcsa játékaiban. Egy tavasz, melyre örökös ősz jött, egy
               hajnal, melyre rögtön beborult s a borús alkonyatra nem derült többé virradat. Nem
               tanulhattam ki a szerelmi hadjárat fortélyos műveleteit. Megvertek az első csatában.
               Többé nem volt bátorságom, kimenni a harctérre. Lehet, nem is hívtak. De ha hívtak
               volna, nem hallom, nem értem meg. Férjhezmentem, két gyermeket szültem, de asszony
               sohasem voltam. Asszonnyá csak az a férfi teheti a nőt, akinek szerelemből adta oda
               magát.</p>
            <p>- És akkor... - Átsné lesütött szemmel beszélt tovább az Idegenhez - mikor már jóval
               túl voltam az ötvenen, eljött utánam az ifjúságom. Csinos, magas, húszesztendős szőke
               leány vagyok. Színes, elmés, ötletes. Jóképű, ügyes legények vesznek körül és
               elmondják mindazt, amit olyan jól esik hallani. Tanulok, egyetemre járok. Voltam a
               bécsi egyetemen, most készülök ki Párizsba. Mert tizenhét éves koromig egy pohár
               vizet sem tudtam idegen nyelven kérni, most azért is német-angol-francia nyelvszakos
               tanár leszek. Esténkint, ha a tanítványaimtól megszabadulok, olaszul tanulok. Sok
               nyelvet akarok ismerni, az egész világot be fogom utazni. Idegen népek, fajok
               társadalmi viszonyait, irodalmát, kultúráját mind-mind ismerni... A világot magamhoz
               ölelni, magamnak elvenni... Erős vagyok, fiatal vagyok, csak a kezemet kell
               kinyujtani és enyém lesz minden...</p>
            <p>Párizs... Több, mint három évtizeddel ezelőtt folyton róla álmodtam. S most harminc
               esztendő után eljutok hozzá. Ott fogok szembenállni a milói Vénusszal. Lássuk csak,
               hogyan mosolyog Mona Lisa... Húszéves vagyok és ott járok Párizs kövein... Sétálok a
               Champs Elyséesn, a Place de la Concordeon. Elmegyek Napoleon sírjához, a Lajosok
               Versaillesébe, Fontainebleauba, a barbizoni erdőbe. Nincs olyan boldog ember a
               világon, amilyen én vagyok. Húszesztendős koromban az enyém lesz Párizs. Párizs, mely
               után több, mint három évtizede epekedem. A jövő héten indul a leányom
               Franciaországba...</p>
            <p>- Pereg a film visszafelé... Szép, meleg, fínom bundában sétálok az utcán. A bundán
               kis koratavaszi ibolyacsokor. Az ám, bundám is van. Íme, én is az élet
               kiválasztottjai közé tartozom. Van valamim, amire nincs okvetlenül szükségem. De a
               felesleges dolgok néha mindennél szükségesebbek. Milyen jó meleg a bundám... Mennyit
               fáztam kemény teleken át azokban a kopott, olcsó, készenvett kabátokban. De most már
               nem fogok többet fázni. Bundám van. Annál jobban melegít, mert a leányomé. Ő hordja,
               tőlem kapta a születésnapjára.</p>
            <p>Átsné most megállt, összetette kezét és szinte könyörögve mondta az Idegennek:</p>
            <p>- Úgy-e, nem vetsz meg, úgy-e, nem gondolod rólam, milyen közönséges asszony... Szép
               ruha, fínom bunda, ennek ez az élet... De hát látod... Akinek élete soha nem volt
               más, mint elemi szükségletekért való harc, az túlbecsüli a jólét adta örömöket és
               szépségeket. Akit beletört az életbe a munka, a gond, a másokhoz való alkalmazkodás,
               az fájdalmas vággyal nézi az ifjú győzőt, akinek sikerült átjutni az élet naposabb
               oldalára. És ugyan ki az az öreg, összetört asszony, ki itt fekszik a diványon és
               figyeli szívének rendetlen, furcsa lüktetését? Kihasznált, agyondolgozott, elnyűtt,
               immár semmire sem való. De én, én, látod én keresztüllépek rajta és bátran,
               gondtalanul, dalolva megyek fel a hegyoldalon, neki az életnek. Folyton csak előre!
               Felfelé!... Én fiatal vagyok, erős, bátor, egészséges!</p>
            <p>Nem tudta folytatni. Kipirult arca fakó lett, szemének csillogó fénye megtört,
               lélekzete kínosan el-elakadt.</p>
            <p>- Elég volt! - intett az Idegen. - Csend legyen! Pihenj!</p>
            <p>Átsné ijedten engedelmeskedett. Összeszorította száját, lehúnyta szemét. Az Idegen
               alakja beleolvadt az éjszaka sötétjébe.</p>
            
         </div>
         <div type="chapter">
            <head>V. FEJEZET.</head>
            <p>Vera, a ház kollektív gyermeke, Fényes Eszternél, a színiakadémia harmadikosztályú
               növendékénél ebédelt.</p>
            <p>Az ebédet már befejezték, Eszter felállt, hogy kinyissa az ablakot. Hűvös, novemberi
               idő járt és Eszter a kisleány vállára horgolt kendőt terített, aztán jött a rendes:
               «Húnyd be a szemed, nyisd ki a szád.» Mire Vera, mint ilyenkor mindig, azt
               mondta:</p>
            <p>- Tessék csak ideadni a mogyorós csokoládét a kezembe.</p>
            <p>Ennek az ellenzékieskedésnek megvan a mélyenfekvő alapja. Csak tapasztalati úton
               haladhatunk előre az élet bonyodalmai között. Erre az igazságra Vera már ötödik
               esztendejében, Verulami Bacon útmutatása nélkül is rájött. Az ebédutáni meglepetésnek
               szánt csokoládé-bonbon egymagában került a csukottszemű, nyitottszájú Vera nyelvére,
               míg ha kezébe adta Eszter, mindig kettőt adott. Vera bölcsen lemondott a
               meglepetésről.</p>
            <p>Eszter kihajolt az ablakon. A kis szoba udvarra, sőt tűzfalra nyilt, de szerencsére
               üres telek állott a négyemeletes ház mögött és így Eszter messze-messze ellátott a
               negyedikemeleti szoba ablakából, egészen a budai hegyekig.</p>
            <p>Várt néhány percig, míg a paradicsomos káposzta szaga végleg össze nem olvadt a
               novemberi köddel, aztán becsukta az ablakot. Az íróasztal fiókjából könyvet, füzetet
               vett elő, majd a kis polcról egy képeskönyvet nyomott Vera kezébe.</p>
            <p>- Márta néni mindjárt itt lesz és tanulni fogunk, te pedig nézd a képeket.</p>
            <p>Vera mind a két térdét felhúzta a karosszékben, maga elé tette a képeskönyvet. Ez
               mindig így volt kedden, mikor Eszter néninél ebédelt. Ebédután jött a csokoládé, a
               csokoládé után a képeskönyv, a könyv után Márta néni és aztán furcsa, idegenszavú,
               érthetetlen beszélgetés egy darabig. A tanulás. Ez persze unalmas, de mint minden
               kellemetlenségnek, egyszer csak vége szakad és Eszter meg Márta néni már magyarul
               beszélnek.</p>
            <p>A magyar beszéd néha épp oly érthetetlen, mint az idegen, de azért Vera figyel. A
               nagy karosszékben - Eszter egyetlen saját bútordarabja a szokvány hónaposszobában -
               gubbaszkodva, mélyen képeskönyve fölé hajlik. A szavak ott zsonganak, repkednek
               körülötte. Sok-sok szó észrevétlenül, visszhang nélkül vész el, de egy-egy alakot,
               formát nyer, a másik lehull a mélybe, a tudat alá, hogy ott csírát eresszen,
               növekedjék és egyszerre felszínre törjön. A felnőttek beszélgetnek, a gyerekek
               hallgatják. Az úgynevezett érett, kész ember éppen olyan kevéssé sejti, mit épít, mit
               rombol szavával, mint a karosszékben gubbasztó gyermek, nem tudja, hogy mit kap és
               mit veszít?</p>
            <p>Vera szórakozottan forgatja a képeskönyvet.</p>
            <p>Angol meséskönyv. A kezdet kezdetén ebből tanította Márta Esztert. Most már a fínoman
               illusztrált könyv kizárólag Vera lekötésére és fegyelmezésére való. A tanulás alatt
               csendnek kell lenni.</p>
            <p>Verát nem érdeklik a képek. A Csizmás Kandúr nincs köztük. A Csizmás Kandúrt Átsné
               tavaly karácsonykor lerajzolta neki és Vera az ezüstpapírból összegyúrt golyó, a Vida
               Zoltán mézeskalács szíve és egy kis szerecsenbaba mellett őrzi. Vera nem ért a
               képzőművészethez és mégis a mindenkin mulató, mindenkit kigúnyoló, mohó,
               habzsolótekintetű Csizmás Kandúr képét nem adja a tündérek táncáért, az őzikévé
               változott királykisasszonyért, az óriás meg a törpe birkózásáért, melyek mind Eszter
               néni angol meséskönyvében találhatók.</p>
            <p>A kollektív gyermek otthon van minden lakásban és sehol sincs otthon. Tudja, hogyha
               könyvet adnak kezébe, kezdődik az óra és csendben kell lenni. Soha nem lázadozik a
               megegyezés ellen, melyet, ha igazi otthona lenne valahol, minden kínálkozó alkalommal
               felborítana.</p>
            <p>Csak úgy lopva nézi a két fiatal nőt. A kislány annyiszor hallotta különböző
               pótszüleinél, hogy Eszter néni szép leány és szüksége is van rá, hogy szép legyen,
               mert színésznő lesz, Mártának «jó a lába» és szép az alakja, de hát... Itt aztán,
               furcsa, értelmetlen szavak, melyekből Vera csak annyit ért, hogy Márta néni tanít és
               így neki nem is kell szépnek lenni.</p>
            <p>Ha Vera nem egészen jól érti a felnőttek odavetett beszédét, a felnőttek még kevésbbé
               értik őt, mert íme Márta, az angol óra keretében magyarázza Eszternek:</p>
            <p>- Ez a gyerek néha olyan szemtelenül értelmesen néz, mint aki nemcsak tudja, hanem
               jobban tudja a dolgokat. Így hát inkább angolul mondom el neked... Kulcsár Stefi
               állást kapott. Alorvos lett.</p>
            <p>- Hát akkor most már megtarthatják az esküvőt, - mondta Eszter. A szőke, fehérbőrű
               molettségre hajlamos, világoskékszemű nők jóindulata élt benne. Ezt a jóindulatot a
               színiakadémián eltöltött esztendők sem tudták megölni. Őszintén örült, hogy Stefi,
               aki három évvel előtte érettségizett, állást kapott. Hiszen már ötödik esztendeje vár
               vőlegényére, akinek a statisztikánál mindössze százhúsz pengő fizetése van.</p>
            <p>- Most decemberben megtartják az esküvőt, - vetette oda Márta. - Márcsak azért is,
               hogy az emberek ne fecsegjenek. Az öreg Karay őméltósága ezt is tapintatosan
               csinálja, mint a többi disznóságait.</p>
            <p>- Karay?... Az öreg Karay?!...</p>
            <p>Eszter nagy, világoskék szeme tágranyílt.</p>
            <p>Ma is úgy járt-kelt ebben a városban, olyan naiv tájékozatlansággal, mint akkor,
               amikor a gömörmegyei Ajnácskőről felkerült. Írva van, hogy Isten valaha csodát tett
               egy egész nemzedékért: száraz lábbal vitte át őket a Vörös-tengeren. Vannak emberek,
               akik az élet tengerén ma is tiszta, érintetlen lábbal tudnak átgázolni, még ha
               színiiskolában tanulnak is.</p>
            <p>- De hát az öreg Karay engedi?...</p>
            <p>Márta vállat vont.</p>
            <p>- Karaynak sokkal kellemesebb, ha barátnője asszony. Végre is az öreg úr már három
               unokával él rendes, tisztes családi körben. Tudod, nem beszélnék róla, de senki sem
               csinál titkot a dologból. Stefi két esztendőn keresztül lótott-futott, kért,
               könyörgött, sírt, ájuldozott, hogy valahová bejuthasson. Úgy, mint a többi. Nem úgy,
               sokkal nagyobb elszántsággal, dühvel, fortéllyal, mert hiszen Stefi életre, halálra
               szerelmes. Két esztendei szaladgálás állás után, nem éppen idegcsillapító kúra, hát
               még ötéves menyasszonysággal kombinálva. És Károly úgynevezett «becsületes ember»,
               nem akarta nyomorba rántani Stefit. Ez a nyomorba rántás kedvelt kifejezése volt.
               Úton-útfélen használta. Ismétlem, Károly...</p>
            <p>Eszter ideges lett.</p>
            <p>- Hagyj békét Károlynak. Talán ő tehet róla?...</p>
            <p>- Semmiről sem tehet. Ha megfojtasz is, még egyszer kijelentem, hogy Károly
               becsületes ember. De Stefi annyira könnyelmű, hogy esetleg hozzáment volna feleségül
               a hónapos szobába. Vagy talán még az esküvőt is elengedi, csak a hónapos szoba
               legyen meg. Most azonban minden rendbe jött. Nem kell a mélységbe rántani Stefit.
               Stefinek állása van. Alorvos.</p>
            <p>- És Károly tudja, hogy...</p>
            <p>- Mit?</p>
            <p>- Károly tudja?</p>
            <p>- Csak az alorvosi állást tudja. Az ember mindig azt tudja, amit akar. Károly nem
               kíváncsi, mint a megboldogult Ödipus király. Nem fogja az állás születésének titkát
               kutatni. És ha valamilyen vén pásztor előbujik az erdőből és titkokat akar
               leleplezni, visszaküldi a vén embert juhaihoz. Na.</p>
            <p>- És mondd, Márta, nem találod te undorítónak, hogy egy emberrel, akihez semmi
               közünk, aki fizet azért?...</p>
            <p>- Kellemesebb lenne, ha ingyen követelné?</p>
            <p>- És te, Márta, te tudnál?... Elfogadnál egy ilyen életet?</p>
            <p>Márta vállat vont.</p>
            <p>- Lehetetleneket kérdezel. Különben azt hiszem, az öreg Karayt el tudnám fogadni, de
               csakis Károly nélkül.</p>
            <p>- Eladnád magad?</p>
            <p>- Ne légy ostoba. Azt hiszed, így talán a magamé vagyok? Doktori disszertációkat,
               szakvizsgai dolgozatokat gyártok hájfejű egyetemi hallgatóknak, akik az én dolgozatom
               révén állást kapnak. Ugyan kérlek... Így is eladom magam apránként, részletekben,
               csak semmi látszata a vásárnak. Karay legalább úgy fizet, hogy rendbehozza az ember
               életét. A Karay-féle férfiaknak csak hálásak lehetünk, ha reánk téved a tekintetük.
               De annak, akit szeretek, nem bírnék, mert annak nem lehet megbocsátani. Nézd csak ezt
               a gyereket, hogy bámul reánk, mintha minden szót értene, pedig angolul
               beszéltünk.</p>
            <p>- Akkor sem érthetné, ha magyarul beszéltünk volna. Várj csak, főzök feketét. Kijössz
               velem a konyhába?</p>
            <p>A szobát Kudelkáék konyha- és fürdőszobahasználattal adták bérbe. Kudelkáné ilyenkor
               lent ült a fűszer- és csemegekereskedésben. Eszter vizet tett fel a gázrezsóra, Márta
               a konyhaszékre ült.</p>
            <p>A konyha ablaka udvarra nyílt. Magas, szélesvállú, barna férfi ment végig a folyosón.
               Meglátta a két fiatal nőt és lekapta kalapját.</p>
            <p>- Még mindig idejár Átsékhoz? - kérdezte Márta és fejével lefelé intett a harmadik
               emelet saroklakása felé.</p>
            <p>Eszter keze egy pillanatra megállt a kávédarálón.</p>
            <p>- Idejár? - ismételte bámulva. - Hiszen Vida vőlegény. Áts Hilda vőlegénye.</p>
            <p>Tovább forgatta a darálót, míg Márta lassan, elgondolkozva mondta:</p>
            <p>- Ennek az Átsnénak benőhetett volna már a feje lágya. Kérlek, ne nézz így rám, és ne
               gondold megbotránkozva, hogy harminckét esztendőmmel vénkisasszony tempóim vannak s
               merthogy más örömem nem akad, a mások boldogságába gázolok bele; de ez az
               ember...</p>
            <p>- Ismered?... - Eszter egy fehér porcellánkannába töltötte a kávét.</p>
            <p>- Nem, ezzel aztán igazán nem mernék dicsekedni. Egy városból valók vagyunk és együtt
               jártunk az egyetemre. Hát most Áts Hilda vőlegénye?</p>
            <p>- Most?... Mi az, hogy most?</p>
            <p>- Hozd be a feketét. Egészen jól fog esni ezután a viszontlátás után.</p>
            <p>Eszter bevitte a kannát a szobába, két kis csészét szedett elő, az asztalra tette a
               cukortartót, aztán odaintette a karosszékben ülő kisleányt.</p>
            <p>- Te málnaszörpöt kapsz, Vera.</p>
            <p>* * *</p>
            <p>Átsné Dénesékhez ment. Lenke meghűlt, ágyban kell feküdnie egy-két napig. Átsné
               elindult, hogy meglátogassa.</p>
            <p>Vida Zoltán becsengetett Átsék lakásába. Hilda nyitott ajtót. Mindakét kezét
               egyszerre nyujtotta a belépő férfi felé.</p>
            <p>- Zoltán... Jó hír...</p>
            <p>A fiatalember megcsókolta Hilda kezét, egyiket a másik után, aztán levetette
               kabátját, letette kalapját. Bent a szobában megállt és kérdően nézett Hildára.</p>
            <p>- Fáradtnak látszol, - mondta Hilda.</p>
            <p>- Sokat dolgozom. Könyvem nem tartozik a könnyű szülések közé. Tegnap délután hét
               órakor leültem az írógéphez és hajnali háromkor még mindig dolgoztam. Ki vagyok
               szipolyozva.</p>
            <p>Hilda elpirult. Feloldhatatlan szégyenkezést érzett a férfi hazugsága miatt.</p>
            <p>Tegnap délután ő ment fel a beteg Lenkét megnézni és mikor tíz óra tájt hazaindult,
               pár sor írást akart Zoltán házmesterénél hagyni, hogy minél elébb megtudja a jó hírt.
               A házmesterné a levél után nyúlt:</p>
            <p>- Ahogy hazajön, rögtön átadom. Délután hétkor leadta a kulcsot, azóta nem
               láttam.</p>
            <p>- Köszönöm, - mondta Hilda és visszatette táskájába a levelet. - Majd személyesen...
               Ne mondja meg neki, hogy kerestem. Egy kis meglepetés. Jóéjszakát.</p>
            <p>Nagyon elkedvetlenedett, mert hiszen Zoltántól úgy tudta, hogy azokon az estéken,
               mikor nem jön hozzájuk, otthon dolgozik a könyvén. Talán a kedvetlenség hatása alatt
               vette vissza a házmesternétől levelét?... De aztán, mikor kiért az utcára, már
               lehordta magát.</p>
            <p>Igazán ostoba vagyok. Végre is szakmányba nem lehet írni. Hozzáfogott és nem ment.
               Hányszor előfordul ilyesmi énnálam is. A férfi ilyenkor nem tud otthon maradni, mint
               mi, hanem lerohan egy kávéházba és felkeresi barátait, akik sajnálkoznak vagy
               kárörvendeznek... A férfiak társaslények, sem örülni, sem búsulni nem tudnak egyedül.
               Én pedig ostoba vagyok. Ez a levél... Különben jó, hogy visszavettem. Ha majd holnap
               elmondom neki, legalább rögtön látom az örömét. És... és holnap nekem nagyon
               jókedvűnek kell lennem. Minden okom megvan rá.</p>
            <p>Jókedvűnek kell lennem, minden okom megvan rá, - aztán egész éjjel nem hunyta le
               szemét. Talán a nyilt elkeseredésnél és bánatnál is szomorúbb, ha az ember úgy érzi:
               kötelessége a vidámság.</p>
            <p>Most, hogy Zoltán becsöngetett, mindez messze elrepült tőle. Hilda arca, lelke
               ragyog, mert itt van, akit szeret, aki mindenkinél jobban kell neki.</p>
            <p>Mikor Zoltán megcsókolta a kezét és szemébe mosolygott, Hilda arra gondolt: csak ő
               tud így mosolyogni, meleg lesz tőle a lelkem és gyermekké a szívem.</p>
            <p>De amikor a férfi azt mondta, hogy este héttől hajnalig dolgozott, hirtelen
               kibontakozott öleléséből. Miért nem mondja meg Zoltán őszintén, igazán: nem tudtam
               dolgozni. Miért nem mondja: arra már késő volt, hogy hozzátok felszaladjak, vagy nem
               akartam rosszkedvemet odavinni, csavarogtam, kávéházba mentem, boroztam... Mire való
               ez a hazudozás a hajnalig tartó munkáról?</p>
            <p>És Hilda már nem tudja úgy elbeszélni az örvendetes, jó hírt, ahogyan tervezte.
               Hangját nem fűti át az a bensőség, mely az egyszerű jónapot-ot is áldássá változtatja
               és amely nélkül az Angyali Üdvözlet is rideg, száraz híradás.</p>
            <p>- Szentpály professzor ma felhívott telefónon. Könyveket választatott ki velem, aztán
               említette, hogy átnézte dolgozatodat.</p>
            <p>A hang furcsa szárazsága ütötte meg a férfit?... Hirtelen felkapja fejét.</p>
            <p>- Talán azt akarod mondani, hogy a te dolgozatodat?</p>
            <p>Hilda már hallott néha ehhez hasonló keserű kitöréseket. Zoltán, lehet, hogy
               akaratlanul, öntudatlanul, itt, Átséknál keresett elégtételt élete
               sikertelenségéért. Egy ház, ahol ő fontos, ahol ő a legfontosabb. Ahol számontartják
               jó és rossz kedvét, hálás hódolattal fogadják melegségét. Ahol szinte bocsánatot
               kérnek tőle azért, mert az életben lemaradt.</p>
            <p>De ma Hildának nem volt kedve sem bocsánatkérésre, sem hódolatra. Kemény, furcsa,
               eddig nem ismert kegyetlenség kerítette hatalmába. Össze kellett szorítania a száját,
               hogy ki ne mondja, amire gondol:</p>
            <p>- A sikertelenség nem érdem, csak állapot.</p>
            <p>De várt egy pillanatig, aztán nyugodtan, kimérten beszélt.</p>
            <p>- Megkérdeztem a professzort, hogy tetszett-e a dolgozatod? Azt felelte: «A
               disszertáció jó». Biztosan hivatni fog.</p>
            <p>Csend volt.</p>
            <p>Hilda valahogy messze elnéz a férfi feje fölött. Arca sápadt és ujjai, amint a szék
               támláját fogják, remegnek.</p>
            <p>Zoltán felállt és kezét a leány hajára tette:</p>
            <p>- Komisz, alávaló fráter vagyok, mi?</p>
            <p>Hilda lehajtotta a fejét. A nagy, csontos férfikéz ott pihent haján. A kora novemberi
               este homálya leszállt a szobára. A férfi alakja szinte óriássá nőtt ebben a
               homályban. Válla akár egy akrobatáé. Arca csupa erő és határozottság. Szája vonala
               bájos és mégis szinte félelmetesen elszánt. Hilda felnéz erre a kemény, határozott
               férfire, a megtestesült férfiasság szobrára és mint aki mindenkinél jobban tudja,
               hogyan is áll tulajdonképpen a dolog, halkan, édes, odaadó, a mindent értő, mindent
               megbocsátó asszonyi, anyai szeretet hangján mondja:</p>
            <p>- Kisfiam, meglátod, minden jó lesz, ne félj semmit, semmitől se félj, édes, drága,
               kicsi fiam...</p>
            <p>* * *</p>
            <p>Este, alig oltotta le Átsné a villanyt, már megérkezett a rendes esti látogató:</p>
            <p>- Igen, igen... - az Idegenre néz, aki ott ül a pamlag szélén és mozdulatlanul
               hallgatja. Úgy hallgatja, mintha bele lenne kapcsolva nappali életébe is, tudna
               mindenről, amit távollétében gondolt, érzett. Nem kell magyarázgatni, folytathatja
               nappali vívódását, az Idegen mozdulatlanul hallgat, figyel. - Igen, igen, bizony
               nehéz volt. Nem panaszkodom, de látod, az embernek akármilyen sokáig hallgat,
               egyszer beszélnie kell. Az élet, melynek keretei között vergődtem, csak úgy
               rámszakadt. Kitörni belőle?... Ehhez erő, bátorság, vagy lelkiismeretlenség kell...
               Egy párszor, mintha felvillanásszerűen láttam volna az igazit, mintha keresztezte
               volna utamat, - aztán eltünt.</p>
            <p>- Gyermekkoromból csak Jóvér Julcsa, a szoboszlói kis parasztleány tartozik hozzám.
               Julcsa, aki Jancsi gulyás történetével megismertetett.</p>
            <p>- Hatodik évemben jártam. Fekete ruhát hordtam, mert apámat, anyámat ebben az
               esztendőben vesztettem el. Egy özvegy tanítóné nagynéném vett magához, békességes
               időket töltöttem el nála, - egyáltalában nem törődött velem.</p>
            <p>- Közömbös fáradtsága volt-e az oka? Azonfelül, hogy semmiben nélkülözni nem
               engedett, jóformán rám sem nézett. Vagy talán rájött, hogy a legtöbb, amit ember
               emberért, főképpen gyermekért tehet, az, ha békében hagyja? Különben nagyon el volt
               foglalva, az iskolán kívül még német-, francia- és zongoraórákat adott. Abban az
               időben a tanítók és nevelők mind polihisztorok voltak, vagy legalább is annak
               tartották őket.</p>
            <p>- Én rendesen Jóvér Julcsával ültem a konyhában és ha jól viseltem magam, megengedte,
               hogy tányért vagy evőeszközt törülgessek. Ha rossz voltam, ugyanazt a munkát
               büntetésképpen kellett megcsinálnom. Csak később jöttem rá, hogy Julcsa bölcsesége
               hasonlatos a sorséhoz, melyben az ajándék és a szenvedés néha megtévesztésig
               egyforma.</p>
            <p>- Jóvér Julcsához Jancsi gulyás története kötött. A szoboszlói szolgálónak ez volt
               kedvelt éneke és én, ha egész nap hallom, akkor se tudok vele betelni.</p>
            <p>Szépen legel Marossyné gulyája</p>
            <p> Arra sétál a kisasszony magában...</p>
            <p>- Csak sokkal később jöttem rá, hogy a kisasszony nem ok nélkül sétált a gulya felé.
               Azt is idők multán értettem meg, hogy a kisasszony szerelme, a türelmetlen,
               követelődző érzések közé tartozott, mert ahogy Julcsa dalolta:</p>
            <p>Még messzíről odaszól a gulyásnak:</p>
            <p> Szívem, Jancsi, terítsd le a subádat...</p>
            <p>- Jancsi azonban, ha viszonozta is a kisasszony érzelmeit, jóval óvatosabb természetű
               lehetett, mert az felelte:</p>
            <p>Nem terítem én most le a subámat,</p>
            <p> Itt a tilos, béhajtják a gulyámat...</p>
            <p>- A kisasszony - mint a szerelmes természetű fiatal nők általában - optimista
               világszemléletű. Határozottan, sőt fölényesen vágja oda az aggodalmaskodó
               Jancsinak:</p>
            <p>Már te azzal, szívem Jancsi, ne gondolj,</p>
            <p> Kiváltja azt édesanyám, ha mondom...</p>
            <p>- Özvegy Marossyné azonban így beszél:</p>
            <p>Lányom, lányom, lányomnak se mondjalak,</p>
            <p> Hogy én téged egy gulyásnak adjalak...</p>
            <p>- Mit felelhetne erre egyebet egy szerelmesszívű leány?</p>
            <p>Nem bánom én, édesanyám, tagadj meg,</p>
            <p> Az én szívem a gulyásért hasad meg...</p>
            <p>- Eddig tartott az idill. És látod, - Átsné egészen az Idegen felé fordult - ma is
               jól emlékszem, mikor idáig jutott Julcsa, egy kis szünetet tartott, csak azután
               folytatta, de egészen másforma hangon. Ahogy én most, egy félszázad távlatából vissza
               tudom idézni, Julcsa tökéletesen tragikai aláfestéssel énekelte a vers utolsó
               strófáját:</p>
            <p>Még a búza ki se hányta a fejét.</p>
            <p> Már a madár mind elvitte a szemét.</p>
            <p> Az erdőben azt a nagy fát kivágták</p>
            <p> Amelyikre Jancsi gulyást akasztják.</p>
            <p>- Ez a nóta végigkísért egész gyermekkoromon. Sok-sok esztendőn keresztül, a világ
               minden problémája között, legjobban Jancsi gulyás problémája izgatott.</p>
            <p>- És soha senkitől meg nem mertem kérdezni: miért is akasztották fel Jancsi
               gulyást?</p>
            <p>- De a Jancsi problémájától többé nem bírtam elszakadni. Felakasztották? Miért? Most,
               öreg koromban is folyton találgatom. Azért, mert nem akarta leteríteni subáját? Vagy,
               mert mégis engedett a kisasszony sürgető kívánságának és leterítette? Mert nagyon is
               ragaszkodott ahhoz, amit kötelességének hitt és tartott? Túlontúl lelkiismeretesen
               őrizte a gulyát, vagy otthagyta, amit reábíztak, ami életének rendeltetése volt és a
               gulya tilosba tévedt? Túlontúl sok örömet ajándékozott a tüzesvérű Marossy
               kisasszonynak, vagy még több bánatot szerzett özvegy Marossyné lelkének? A
               lemondásáért bűnhődött, vagy azért, mert kitört a korlátok közül, ahová sorsa
               állította? Ma sem tudok Jancsi sorsába belenyugodni. Miért kellett elpusztulnia?</p>
            <p>Az Idegenre nézett, hosszan, kérdően, kutatóan.</p>
            <p>- Te talán tudod?</p>
            <p>És mert az Idegen nem felelt, halkan, alázatosan folytatta:</p>
            <p>- Biztosan tudod. Hiszen te minden kérdőjelre felelhetsz. Te vagy megoldása
               kérdőjeleinknek. Te magad. De lehet, hogy most nekem erre még nem válaszolhatsz.
               Egyszer majd megmondod... Hogy miért kellett Jancsi gulyásnak elpusztulnia?</p>
            <p>Az Idegen megsímogatta az asszony homlokát és Átsné mély álomba merült.</p>
            
         </div>
         <div type="chapter">
            <head>VI. FEJEZET.</head>
            <p>Dénes, amikor meglátta anyját, úgy szaladt elébe, mint kisfiú korában szokta. Közben
               Átsné duzzadt aktatáskájára pislogott. Meglepetés lesz benne. Anyja nem jön anélkül.
               Most, amióta a Lenke fekszik, mindennap felnéz hozzájuk, de sohasem érkezik üres
               kézzel.</p>
            <p>Átsné is úgy mosolygott, mint húsz esztendővel ezelőtt, mikor az ura rászólt:</p>
            <p>- Megbocsáthatatlanul gyönge vagy ezzel a kamasszal. Kíváncsi vagyok, mi lesz belőle,
               ha majd felnő?</p>
            <p>- Hát egyszerűen nem nőtt fel, - gondolja Átsné. - Legalább is a lelkében nem.
               Különben pontosan száznyolcvanhat centiméter. - A fiúnak le kell hajolnia, hogy az
               anyja meg tudja csókolni homlokát.</p>
            <p>Az aktatáskából szőlő, sütemény, fonott kalács kerül elő. Átsné Lenke ágyához megy,
               átöleli a kék pizsamában fekvő fiatal asszonyt, Lenke szakasztott mása Botticelli
               éneklő angyalának.</p>
            <p>- Drága vagy, anyu, köszönjük szépen. Na, gyere, Dénes, ha jól viseled magad, te is
               kapsz belőle.</p>
            <p>- Dénesnek külön hoztam valamit. - És Átsné levelet vesz ki a táskájából. - Itt
               van.</p>
            <p>Dénes kipirult arccal olvassa, hogy Szemes tanácsnok kisfiát akarja megfestetni és
               kéri a művész urat, szíveskedjék őt felkeresni.</p>
            <p>- Már mindent elintéztem vele, illetve a feleségével, - mondja Átsné. - A kép
               karácsonyra kell, meglepetésül a nagyszülőknek. Százötven pengőt fizetnek. Ötvenet
               kapsz, amikor hozzáfogsz a munkához.</p>
            <p>Dénes átöleli anyját.</p>
            <p>- Édes, drága, kicsi anyus... Hogy jutottál ehhez a főnyereményhez?</p>
            <p>Átsné nem mondja meg, hogy a tanácsnok őt akarta megbízni az arckép megfestésével, de
               addig beszélt, kért, könyörgött, hogy végre is elhozta a megrendelést fiának.
               Dénesnek azonban így adja be a dolgot:</p>
            <p>- Az ügyosztályon látták néhány rajzodat és a tanácsnok megkérdezte, van-e kedved az
               arcképhez? Elmentem hozzájuk, megnéztem a kisfiút. Csinos, fínomarcú gyerek. Az
               asszony meg kedves, úri teremtés. Remélem, nem haragszol, hogy a nevedben elfogadtam
               az ajánlatot?</p>
            <p>Nem. Dénes nem haragszik. Sőt, Átsné figyelmeztetésére nagyobb, kisebb és
               középbecsületszavát is leköti a pontosságra. Odaül Lenke mellé és míg Botticelli
               éneklő angyala nekilát a habos fánknak, lelkesedve mondja:</p>
            <p>- Holnap megrendeled az acélkék kosztümöt, kis öreg. Holnapra meggyógyulsz és
               felkelsz. Együtt megyünk kosztümöt venni. Érted?</p>
            <p>Közben a szöllő után nyúl, de Átsné kikapja kezéből, nem szabad mosatlanul gyümölcsöt
               enni. Átsné keresi a szöllőmosót. Tudja, hogy a régit eltörte a takarítónő, de a mult
               héten hozott egy újat ajándékba, meglepetésül.</p>
            <p>A meglepetés jelenleg a fürdőszobában van, az üvegpolcon, fogkefét tartanak
               benne.</p>
            <p>Átsné kimegy a konyhába, megmossa a szöllőt és Dénes elé teszi. Nézi a fia lelkes,
               barna szemét, puha száját, az elrajzolt, kissé krumpliszerű, de kedves orrt, aztán
               Lenke szavát hallja:</p>
            <p>- Anyus biztosan tudni fogja...</p>
            <p>- Mit? - kérdi Átsné.</p>
            <p>- Hogyha Bombayba megérkezünk, hogyan és mikor mehetünk tovább Alexandria felé? Sem
               Dénes, sem én nem bírunk a menetrendből kiokosodni.</p>
            <p>- Pedig mióta kínlódunk vele, - teszi hozzá Dénes és már hozza a vastag nemzetközi
               menetrendet.</p>
            <p>Átsnét nem lepi meg a dolog. Tudja, hogy fia szenvedélyesen vásárol menetrendeket.
               Amint egy újabb kiadású útmutató megjelenik, azonnal megszerzi, akár utolsó garasának
               árán is. Drága mulatság, mert Dénes nem elégszik meg az egyszerű, közönséges
               kiadványokkal. Csak olyan könyvben hajlandó búvárkodni, amelyben valamennyi hajó-,
               vasút-, autóbusz-, repülő- és léghajójárat iránya, csatlakozása és keresztezése benne
               van. Ha az életet tréfának, játéknak tekintette, képzelete munkáit, az álmokat mindig
               komolyan vette. Itt nem tűrt semmiféle pontatlanságot, hanyagságot, felületességet.
               Komolyan álmodott, mint a gyermek, akinek számára a játék az egyetlen valódi és
               biztos dolog.</p>
            <p>Átsné figyelmesen kezdte tanulmányozni az elébetett vastag könyvet. Azt mondták róla,
               kitűnően tud emberekkel bánni. Pedig nem «bánt» velük. Egyszerűen elfogadta őket
               olyanoknak, amilyenek. Dénes fantazmagóriái... Átsné vállat vont. Minden él, igaz és
               reális, amiben az ember hisz. És minden elpusztul, semmivé válik, árnyékként a ködbe
               merül abban a pillanatban, amelyben az ember elvonja hitét tőle. Az Olympus istenei
               is halálra voltak ítélve, mikor elfordultak tőlük.</p>
            <p>Dénes élete csonka lenne az útitervek készítése nélkül. Átsné tisztában van vele,
               hogy fia igazi, komoly aggodalmat áll ki, ha nem leli meg számára az Indiából
               Egyptomba vezető gyors és közvetlen összeköttetést.</p>
            <p>Így hát belemélyed a menetrendbe. Nagy gyakorlattal forgatja. Dénes utazási
               szenvedélye kiskora óta tart. Még nem volt egészen nyolc esztendős s már fantasztikus
               útiterveket kellett készíteni számára. Átsné akkor is éppen olyan lelkiismeretesen
               csinálta, mint most. Nincs nagy és nincs kicsiny, - mondja Spinoza - csak a mi,
               végtelenséget nem bíró agyunk bontja fel a dolgokat. Nincs komoly és komolytalan cél,
               vágy és kívánság, csak ember van, - néha nyolc, máskor huszonnyolc éves, ki vágya,
               kívánsága után eped vagy tör; aki ezekért sóhajt vagy harcol; vérmérsékletének és
               benső adottságának módszerével.</p>
            <p>Lenke már a negyedik darab süteményt fogyasztja, Dénes a kalácsot és a szöllőt
               kebelezi, mikor Átsné megszólal:</p>
            <p>- Itt látok valamit... Hajó kedden és pénteken délelőtt érkezik Bombayba és szombaton
               délután repülő indul Egyiptom felé.</p>
            <p>Dénes, kaláccsal szájában, az asztalhoz rohan, a könyvbe könyököl és diadalmasan int
               Lenke felé.</p>
            <p>- Na látod, nincs semmi baj. Új kosztümöt kapsz, öreg és megvan a csatlakozás.
               Tudtam, hogy anyus megleli.</p>
            <p>Lehet, hogy Lenke színészkedik, amikor olyan lelkendező örömet mutat. Lehet, hogy az
               indiai-egyiptomi csatlakozást nem is tartja olyan időszerűnek, mert hiszen a
               Turkevére való utazás is komoly gondokat okoz és rendesen csak Hilda segítségével
               oldható meg. De ha öröme pusztán színészkedés is, ki venné rossznéven?...</p>
            <p>Tapasztalt és értelmes emberek mondják, hogy az asszony mindég komédiát játszik. A jó
               asszony is, a rossz is. Csakhogy mindegyik másféleképpen, más célra. A férfiak ostoba
               ötlete, hogy szeretik meglepni asszonyaikat, mindég furcsa bonyodalmakat idéz elő.
               Nem szabad az asszonyt meglepni. Grizeldiszt éppen olyan kevéssé, mint Messalinát. A
               váratlanul betoppanó férj mindig tilosban találja párját. Lehet, hogy az asszony
               padlót kefél, mert suttyomban elbocsátotta a takarítónőt és annak béréből új cipőt
               akar venni férjének, de az is lehet, hogy ellenkezőleg... Grizeldisz, Messalina...
               Asszonyhoz soha nem szabad váratlanul belépni. És nem szabad színészkedését
               tehertétel gyanánt felróni. Sokkal többet játszik az asszony a férfi érdekében és a
               férfi örömére, mint saját hasznára.</p>
            <p>Lenke gyönyörű, nagy, kitágult szeme csupa rajongás, mellyel a reménybeli utazást
               üdvözli. Közben papírszalvétában törölgeti fínom, vékony ujjait és mikor az üres
               tálcára néz, restelkedve mondja:</p>
            <p>- Nini, hiszen mindent megettünk és anyust meg se kínáltuk.</p>
            <p>- Ez már igazán disznóság, - fakad ki Dénes és elvörösödik. - Hogy erről
               elfeledkeztünk... De mindennek ez a rothadt Bombay meg Alexandria az oka. Te, Lenke,
               van egy kis tej meg kávé a kamrában?</p>
            <p>- Nem, nem, - védekezik Átsné - ne legyetek gyerekek. Hiszen nektek hoztam, nekem
               csak rendes, beosztott időben szabad enni. Az orvos szigorúan megparancsolta. És,
               úgy-e, Dénes, megígéred, pontos leszel a képpel? Karácsonyi ajándék, nem lehet
               elkésni vele.</p>
            <p>- De anyus... - Dénes maga az eleven szemrehányás.</p>
            <p>- Én majd vigyázok rá, - veti fel fejét büszkén Lenke. - Anyus nyugodt lehet. Semmi
               baj nem lesz.</p>
            <p>Átsné búcsúzik, magukra hagyja Jancsit meg Juliskát. Nagyon boldog, hogy ezt a munkát
               kibeszélte, kikönyörögte, kisírta Dénesnek. És mosolyog, mert most jut eszébe,
               milyen szégyenkezve, bűntudatosan nézett össze Dénes Lenkével...</p>
            <p>Hogy amíg ő számukra az Indiából Egyiptomba vezető utat kereste, mindent megettek
               előle.</p>
            <p>Jó gyerekek, - állapítja meg magában - ha eszükbe jut, készek minden áldozatra. Mit
               tehetnek róla szegények, ha nem jut eszükbe.</p>
            <p>Nem akarattal teszi, útálja az összehasonlításokat, - az embereket úgy kell
               elfogadni, ahogyan vannak, nem a másokkal való viszonylatban - mégis Hildára kell
               gondolnia.</p>
            <p>Leányára, aki soha nem indult fantasztikus, képzeletbeli utazásokra, de nem
               feledkezett meg arról, aki ott élt mellette.</p>
            <p>Én vagyok az oka, mondja magában Átsné, míg hazafelé tart. Dénes azután született,
               hogy én a hamburgi szökés tervével viaskodtam. Az én kósza, szökevény álmaim élnek
               tovább benne. Szegény fiú, ő igazán nem tehet róla, hogy én valaha szökni akartam,
               menekülni attól, ami nekem adatott, ami reám méretett, - az életemtől.</p>
            <p>Megállt egy pillanatra, nagyot dobbant a szíve, önkéntelenül rászorította kezét.</p>
            <p>- Az életem?... Hazug és buta szó... A valóság az, hogy soha, soha, egy pillanatra én
               ezt az életet a magaménak el nem fogadtam... Szökni?... Még nagyobb hazugság... Csak
               attól lehet szökni, ami a mienk, ami hozzánk tartozik. Az élet, amely nekem
               rendeltetett vagy rám méretett?... Viseltem, de nem volt az enyém.</p>
            <p>Már nem vert olyan furcsán, zakatolva szíve, sápadt arcába visszatért a vér. Már
               tudott tárgyilagosan látni és ítélni.</p>
            <p>De lehet, egy pár félbenmaradt álomfoszlány mégis hozzám tartozik. Talán...
               Lehet...</p>
            <p>* * *</p>
            <p>Aztán pár nap mulva, este...</p>
            <p>Az Idegen már bent van nála és Átsné hallja, amint a szomszéd szobában beszélnek.</p>
            <p>Az ajtón átszűrődnek a szavak. Eleinte csak egyenkint, később azok ott kint
               elfelejtkeznek magukról, vagy azt hiszik, már alszik és hangosabbak lesznek. A
               szavakból mondatok válnak.</p>
            <p>Hilda beszél.</p>
            <p>- Anyusnak nagyon kellemetlen volna, ha lekésnél, Szemes tanácsnok útján jut az
               olvasókönyvek illusztrálásához. Ezt az arcképet is vele akarták lefestetni, de anyus
               neked adta...</p>
            <p>Dénes kérdez valamit, amit nem lehet érteni. Átsné csak leánya válaszát hallja.</p>
            <p>- A tanácsnokné mondta... Angol tanfolyamot szeretne velem rendeztetni. Akkor mondta.
               Anyusnál akarták a kisfiú arcképét megrendelni.</p>
            <p>Dénes most már őszintén álmélkodik. Őszintén, fenntartás nélkül és hangosan.</p>
            <p>- Anyusnál?... Mit gondolnak ezek az emberek?... Látszik, sejtelmük sincs róla, mi a
               festés? Hogy tudna anyuska ilyesmit megcsinálni?</p>
            <p>Igazán semmi sértő szándék nincs a fiú szavában. Dénes szíve tele van szeretettel.
               Sokkal gyöngédebb anyjához, mint Hilda. Csak éppen nem érti, hogy anyja munkájának
               bármi köze lehetne ahhoz, amit festésnek hívnak.</p>
            <p>És Átsné olyan szörnyű, gyötrelmes, megalázó, soha ki nem engesztelhető, fel nem
               oldható fájdalmat érez, mintha fia megütötte volna.</p>
            <p>- Dénes! - hallja most leányának felcsattanó, rendreutasító, kemény hangját.</p>
            <p>- No de, fiacskám, hát miért haragszol? Csak nem gondolod, hogy én anyust... hogy én
               bármivel bántani akarnám?... Inkább a nyelvemet harapnám le. De hát látod, kis öreg,
               a festés, vagy amit én annak hívok, komoly munka és...</p>
            <p>- Buta vagy, fogd be a szád!</p>
            <p>- De Hilda, ez már igazán...</p>
            <p>- Anyus festette Hágárt a pusztában! - És Hilda hangja remeg a felindulástól.</p>
            <p>- Nana, hiszen tudom én, csak...</p>
            <p>- Ugyan hallgass már, - szól rá Lenke idegesen.</p>
            <p>Botticelli éneklő angyala nem igen szokott a családi viszályokba belekeveredni.
               Részint, mert nem érdekelték, részint, mert békességes, jóindulatú teremtés létére
               kerülte a felesleges izgalmakat. Most azonban nem is értelmével, hanem ösztönével
               fogta fel, hogy Dénes valami hallatlan, vérlázító igazságtalanságot követ el és
               szívvel-lélekkel Hilda mellé állt.</p>
            <p>Dénest azonban nem lehet útjáról eltéríteni, álmain kívül nem is érdekli más
               komolyan, mint a művészet, - ez is az álmaihoz tartozik.</p>
            <p>- Hágár a pusztában?... Anyuska lánykorában festette. Hova lett a kép? Jó volna
               valami fényképet vagy reprodukciót keríteni róla. Gondolod, Hilda, hogy ez a Hágár
               rendes, komoly munka?</p>
            <p>- Az. - Hilda hangja még keményebb, rendreutasítóbb. - Szentpály professzor mondta.
               Aztán nekünk sohasem szabad elfelejtenünk, hogy anyus a festéssel nevelt, tartott
               bennünket. Képeinek értékelése nem mireánk tartozik. Mi csak arra gondolhatunk: ezek
               a képek adtak nekünk kenyeret, otthont, levegőt, életet és...</p>
            <p>Csöngettek. Szombath Jenő jött fel feketére. Átsné az Idegen felé nyujtotta
               kezét.</p>
            <p>- Ha most azt mondanám neked, veled akarok menni... Ha azt mondanám, vigyél magaddal,
               vigyél, hiszen már úgyis halott vagyok.</p>
            <p>Az Idegen csendesen rázta a fejét.</p>
            <p>- Ez még nem az igazi. Ez még nem a te pusztulásod, csak a kapocs pattant el, mely
               lelkedet fiadéval összekötötte.</p>
            <p>- Hilda védelme... Hallottad?... Ez még jobban fáj... Elviselhetetlenül fáj...</p>
            <p>- El fogod viselni.</p>
            <p>- Miért nem viszel?... Hiszen hívlak.</p>
            <p>- Nem te hívsz, csak a megaláztatásod. Magadtól adtad oda azt, amit alkotóerőnek
               hittél. Felemelt fejjel, panasz nélkül adtad, most itt vonaglasz előttem, mert senki
               nem sejti, mit áldoztál fel? Azok tudják, azok értik legkevésbbé, kikért az áldozatot
               hoztad. Mi volt a tied? Mit dobtál oda?... Honnét tudnák? Hiszen ők már csak a
               kifosztott koldusasszonyt ismerik.</p>
            <p>- Nem viszel magaddal?...</p>
            <p>- Nem. Ez még nem te vagy. Ez csak a fájdalmad, a megaláztatásod.</p>
            <p>Átsné egyedül maradt. Most nem aludt el, mint máskor az Idegen távozása után.
               Kitágult szemmel bámult bele a sötétségbe.</p>
            <p>Hátha nekik van igazuk?... Hátha, amit adtam, áldoztam, nem is volt áldozat, mert nem
               is volt igazi érték?... Nem vagyok én egyébre való, mint arra, amit vállaltam, amit
               csináltam: napszámos munkára. Ha egyébre való vagyok, akkor Hágár nem állna egyedül,
               magában, messze idegenben. Akkor elmegyek Hamburgba, legalább egy esztendőre...
               Kiravaszkodok, kikönyörgök, kierőszakolok, kikegyetlenkedek magamnak egy évet... Nem
               tettem meg. Nem tudtam megtenni... Azt kaptam, ami megillet. Azok odaát mindig tudták
               - és most már én is tudom.</p>
            <p>És megint hallja Hilda iménti védelmét: Nekünk sohasem szabad elfelejteni, hogy
               anyánk ezzel a festéssel tartott el bennünket... Képeinek értékelése nem mi reánk
               tartozik...</p>
            <p>Hol is olvastam? Átsné kissé felemelkedik, összehúzza szemöldökét, megerőlteti magát,
               hogy eszébe jusson az író neve. Lear király után nem lett volna szabad több tragédiát
               írni. Ebben minden benne van, ami emberre mérethetett. Így mondta az író. Ki is volt?
               Mindegy.</p>
            <p>Lear király - viaskodott tovább magában - minden szülő sorsa. Mert mi a legjobb, ami
               velünk történhetik? Hogy van egy Cordéliánk. És Cordélia még nagyobb csapást mér a
               boldogtalan apára, mint a másik kettő. Ő méri a legnagyobb csapást, mert Lear őt
               szereti legjobban. Hilda megvédett engem. Megvédett, amikor bántottak... És a védelme
               mindennél jobban fájt. Hilda... Cordélia... Aludni. Ha lehetne... Ha bírnék.
               Aludni.</p>
            <p>* * *</p>
            <p>Dénes és Lenke együtt mentek el Szombath Jenővel. Dénes gyakran fennhangon
               gondolkozott. Gátlásokat soha nem ismert, ami foglalkoztatta, kitört belőle:</p>
            <p>- Ez a Vida... Mostanában alig látjuk. Mi van vele?</p>
            <p>- Hildától úgy hallottam, valami tudományos munkán dolgozik, - felelt Lenke és férje
               karjába kapaszkodik a lépcsőn, mert a Botticelli angyal erősen rövidlátó.</p>
            <p>- Ma este Hóbinkáékkal láttam a premieren, - vetette oda Szombath.</p>
            <p>Nem ok nélkül beszélt, már régen várta az alkalmat. Sokkal jobban szerette Hildát és
               sokkal értelmesebb ember, semhogy azt hinné: apró és nagyobb gonoszkodások,
               rossznyelvűségek, visszamondások, hírhozások segíthetnek. A Vida-ügyet kelevénynek
               tartotta, mentül hamarabb fakad fel, annál jobb. A műtétet nem lehet siettetni, be
               kell várni az érési folyamatot.</p>
            <p>Úgy érezte, legjobb szövetséges maga Vida Zoltán. Utána járt a dolgoknak. Szépen,
               felgöngyölítve ott feküdt előtte Vida élete. Ha Hilda ezt a mocskosságot
               meglátja?...</p>
            <p>Aztán fejét rázta. Az a kérdés, hogyan látja meg? Ilyesmit nem lehet megmutatni, az
               ilyesmit saját szemünkkel kell észrevenni. Ami ott kint idegenben, mással történt?...
               A szerelmes, mindig benső vállvonogatással tér felette napirendre. Nem érdekli, nem
               tartozik rá. Az a másik Vida Zoltán volt, - mondaná Hilda, ha ilyesmiről beszélhetne
               vele. - Az enyém az, aki itt mellettem formálódott ki, aki nekem adta magát. A
               szerelmesek gondolkozásmódja ebben teljesen egyforma. Nincs különbség a szolgálóleány
               és a kormányzógyűrűvel doktorrá avatott tanárnő között. Mari a mindenes azt hiszi,
               hogy legénye csak Bözsivel volt aljas, szemét, piszok, de vele más, mert őt szereti.
               A doktorkisasszony is úgy gondolja: nekem akkor született, mikor megismertem. És
               lehet, hogy igazuk van - elmélkedett Szombath - vagy legalább is Marinak, a
               mindenesnek igaza van. Minden érzésben újjászületik az ember, aki érdemes erre a
               névre. De hát Vida Zoltán?...</p>
            <p>Vajjon szabad-e embernek nevezni ezt a majdnem két méter magas óriást? A kérdést
               Hildának kell önmagában, önmagának feltenni.</p>
            <p>Mert ha egyszer feladja a kérdést, akkor már minden rendben van. A válasz csak
               egyféle lehet.</p>
            <p>Szombath Jenő most, hogy Dénesék előtt odavetette a tegnapi színházi estét, a
               kelevény felfakadását akarja sürgetni. Dénesben nem áll meg a szó, beteg lesz, ha
               tovább nem adja a hírt.</p>
            <p>A házmester kinyitotta a kaput és kint azutcán Lenke halkan, furcsa bizonytalansággal
               hangjában, mint aki jobb meggyőződésének ellenére kötelességének tartja a
               mentegetést, mondta:</p>
            <p>- Egy kis szórakozás mindenkire ráfér.</p>
            <p>A férfiak hallgatnak. Dénes nagyot sóhajt és pár percnyi tünődés után csak annyit
               mond habozva, tépelődve, mert hiszen maga fél legjobban attól, amit meg kell
               állapítania:</p>
            <p>- Talán mégis jobb lenne?...</p>
            <p>- Sokkal jobb lesz, - tette hozzá Szombath. Az ő hangja kemény, erős és
               határozott.</p>
            
         </div>
         <div type="chapter">
            <head>VII. FEJEZET.</head>
            <p>Hilda azzal az aláhúzott figyelemmel hallgatta Szombath Jenő előadását, mely
               mindennél jobban bizonyította, hogy érdeklődéséhez mégcsak közel sem tud jutni, amit
               az újságíró beszél.</p>
            <p>Pedig Szombath igen jó előadó. Ért a szavak önálló és helyzeti súlyához, ízléses és
               hatásos aláhúzásához. Újságíró kollégái egyhangúan megállapították, hogy sokkal
               jobban beszél, mintahogyan ír. Éppen ezért nem lesz belőle sohasem író, - mondották
               részvéttel. Részvéttel mondották, mert néha megvoltak győződve komor jóslatuk
               beteljesedéséről.</p>
            <p>Az újságíró érezte, hogy Hilda figyelmét nem tudja lekötni. Azt is tudta, hogy Vida
               napok óta nem jelentkezett. A leány előrehajolva, nagy érdeklődést mutatva, de üres
               szemmel, bezárt lélekkel ült vele szemben. Egyszerre mély keserűséggel formálódtak ki
               Szombath szavai, az alkotó ember meg a nő viszonyát fejtegette:</p>
            <p>- A férfi nagy cselekedeteit az asszony inspirálja, - így tanítja a történelem és az
               irodalomtörténet. Ez rendben volna. Csak ott a baj, hogy a nők rendesen
               megakadályozzák az inspirált dolgok végrehajtását.</p>
            <p>- Ugyan? - kételkedett udvariasan Hilda és arra gondolt: hátha hirtelen megszólal az
               előszobában a csengő, és...</p>
            <p>- Sokratésről, a boldogtalan férjek őséről nem beszélve, az újabb korban is
               fantasztikus, félelmetes tragédiák zajlottak le. Ott van Dosztojevszkij tudatosan
               vállalt és hordozott vértanúsága, ott volt a mi Munkácsynk vészes viharokkal teli
               házasélete, ott volt a Tolsztoj-család tragédiája, aztán Mark Twain, aki igen
               boldogtalan férj és apa lehetett.</p>
            <p>- És maga úgy gondolja?...</p>
            <p>- Ilyen dolgokban ítélkezni?... A gondolkozó ember csak az egymásra utalt férfi és nő
               örök problémáját látja, mely ha a férfi alkotó erő: tudós, művész, író,
               megoldhatatlan. A férfi és nő együttélését csak «a nem lehet másként» teszi lehetővé.
               Menthetetlenül ki vannak egymásnak szolgáltatva, így is akad egy Schopenhauer, aki
               kemény, kegyetlen fensőbbséggel, egy Strindberg, ki halálos tajtékzó gyűlölettel,
               egy Shaw, aki mosolygó iróniával mondja: az asszony ellen nincs segítség.</p>
            <p>- És az asszonyok? - kérdezte Hilda - mintha egy pillanatra csakugyan megkapta volna
               az újságíró beszéde.</p>
            <p>- A nő világszemléletéről ebben a dologban semmit sem tudunk. Találgatni?...
               Hiábavalóság. A nőírók és művészek, akik illetékesek volnának a felvilágosításban és
               tájékoztatásban, ebben a dologban, mind a férfiak által kitaposott úton járnak így
               hát én csak férfi-szempontból beszélhetek. Kezdjük a férfi és nő törvényes
               együvétartozásánál: a házasságnál. Higyje el, Hilda, minden házasság - a legbékésebb,
               a legharmónikusabb is - csupa háborúság. Az összeütközés ott kezdődik, hogy a
               férfinak van álma, hivatása, a nő pedig nagyon is tiszteli, kiszolgálja, eszményi
               rajongással veszi körül ezeket az elvont dolgokat, míg a családi élet alapját
               erősítik, vagyis népszerű nyelven beszélve, pénzt hoznak a konyhára. Amint azonban a
               hivatás, a munka szembe kerül a család életének biztosítottságával, megrövidíti a
               gyermekek jövendőjének rendezettségét, akkor az angyali lelkű nő, lelked jobbfele,
               megértő barátja, egyszerre gyötrő, halálos ellenséggé lesz és nincs irgalom, nincs
               kegyelem, míg kényre-kedvre meg nem adod magad, vagy szét nem töröd az összeköttetés
               bilincseit. Most aztán gondoljon arra Hilda, hogy a férfi alkotó... Alkotó, teremtő
               erő, kinek az elgondolt, tollal megformált, márványba faragott, vagy színekkel
               elővarázsolt gyermekei éppen olyan kedvesek, mint a húsból-vérből való magzatai.
               Természetes, hogy védi lelkének szülötteit. Csakhogy ami számára az eleven valóságnál
               is több, az az asszony számára álom. Nagyon szép, magasztos, minden megbecsülésre,
               tiszteletre, hódolatra érdemes álom, míg kenyérhez, hírnévhez, dicsőséghez, esetleg
               kiváltságos magasrendű élethez juttatja a családot. De mihelyst öncéllá akar lenni és
               nem az ő és gyermekei életének fenntartójává, biztosítójává, az asszony egyszerre
               felágaskodik és a férfinek meg kell ismernie a szende hitvesben, az önfeláldozó nőben
               legősibb, leghalálosabb ellenségét, aki azzá akarja tenni, amire alkotó ember - ha a
               legjobb férj és legjobb apa is - nem tud, nem akar válni: a család, a gyermekek
               rabszolgájává. Rabszolgává, kinek nem lehet más életcélja, mint az új nemzedék
               ellátása, biztosítása.</p>
            <p>Hilda lelkéről már megint lepattantak a szavak. Csak várt - várt, minden csepp
               vérével, minden idegszálával. De Szombath nem adta fel a küzdelmet, hátha meg tudja
               fogni, magához bírja ragadni Hilda figyelmét?</p>
            <p>- Xantippe nem gonoszlelkűségből gyötörte Sokratést, hanem mert a filozófia és etika
               atyja Athén piacán járkálva, oktatgatta a járókelőket a logikus és helyes
               gondolkozásra ahelyett, hogy ennivalót szerzett volna családjának. Az öreg Tolsztoj
               járhatott volna békésen muzsikruhájában, prédikálhat az igazi erkölcsről és
               elmélkedhetik az örök üdvösségről. Soha felesége - az áldott, jólelkű asszony - ebben
               meg nem zavarja. De a próféta szabad prédára bocsátotta könyveinek kiadási és
               fordítási jogát, ezt a nő nem tűrhette, mert a család érdekeit rövidítette meg vele
               és Tolsztojnak kivert nyomorultként kellett elpusztulnia egy vasúti állomáson.
               Dosztojevszkij felesége akkor alázta porig a férjét, mikor anyagi helyzetüket látta
               veszedelemben. A mi szegény Munkácsynknak, szédülten, támolyogva, kimerültségtől
               félholtan kellett társaságba menni, vendégeket fogadni, hogy a főúri meg
               pénzarisztokrata társaságnak, az amerikai milliárdosoknak, a sajtó képviselőinek,
               állandóan szeme előtt legyen. Mark Twain idősebb korában olyan világszemlélettel
               kezdett rokonszenvezni, mely könyveinek kelendőségét kockáztatta. Akkor jött a
               családi tortúra, melyről sok csúnya dolgot meséltek annak idején. És az a szomorú,
               hogy el is lehet hinni a meséket. Mert az emberek - különösen az asszonyok - akkor a
               legkegyetlenebbek, amikor a körülmények úgy állítják őket szembe a másik féllel, hogy
               a leghajmeresztőbb embertelenség is csak jogos önvédelemnek tetszik. Keppler
               Borbáláját bűntudat gyötri, mert megcsalja férjét. De semmiféle nyugtalanságot nem
               érez amiatt, hogy Kepplert a tudós becsületéhez nem méltó dolgokba hajszolja. Sőt...
               Ahogy Madách mondatja vele: «reggelre ne feledd a pénzt». Az asszony, ki férje
               lelkében halhatatlan munkát fojt meg, korántsem érez olyan nyugtalanságot, mintha
               gyermekének nem tud meleg kabátot, vagy cipőt vásárolni. Mivelhogy háború folyik
               itten a férfi és a nő között és emlékszik, Hilda, Schiller Wallensteinjéből
               «kegyetlen a háború, nincs könyörület».</p>
            <p>Hilda összeszedte magát és élénken közbevágott:</p>
            <p>- Jól van, kedves Jenő... de hát gondolja, hogy nem voltak asszonyok, akik...</p>
            <p>- Természetesen voltak, - bólintott az újságíró. - Voltak asszonyok - a
               világirodalomnak, a művészetnek és történelemnek ez a része még várja íróját - akik
               együtt mentek fel férjükkel a halhatatlanság útján. És nem lehetetlen, hogy az ő
               szívük vére tette puhává, termékennyé a talajt, melybe a férfi az öröklét számára
               vetett, az ő könnyeik öntözték a csirát, mely aztán diadalmas életté nőtt. Mit adtak
               ezek a nők önmagukból? Nem is fontos. Ezt talán könnyen adták. De - s ez lehetett a
               keserves áldozat - mit adtak oda gyermekeikből? Kell, hogy minden tisztelet és
               hódolat megadassék a kivételes teremtéseknek, még ha az ismeretlenség homályában
               veszett is el nevük. Mert azt hiszem, anyának talán születik az asszony, de igazi
               feleségnek - hozzá még alkotó férfi élettársának lenni - ehhez tehetség,
               elhivatottság kell. Érdek nélkül zengtem el a hosszú, dicshimnuszt, hiszen tudja,
               hogy csak szürke újságíró vagyok és - és nem is lesz már énbelőlem egyéb.</p>
            <p>Hilda gyöngéden, mélységes szomorúsággal simogatta meg Szombath kezét. Az újságíró
               lehajtotta fejét, nem akart Hilda szemébe nézni.</p>
            <p>Tele van a szíve szánalommal, részvéttel, szomorúsággal, - gondolta. - Csakhogy nem
               én értem. A saját maga bánata érzékenyítette el. Vida ma megint elmaradt.</p>
            <p>* * *</p>
            <p>«Apus holnap délelőtt egy órakor várja. Ági.»</p>
            <p>A kis papírszelet meglehetősen gyűrött. Vida Zoltán kisímítja és otthon mégegyszer
               elolvassa. Tegnap este dugta kezébe Ági, színház után, míg Hóbinkáné az autóban
               elhelyezkedett. Vida mosolygott, mikor a papírlapot kezében érezte. Nem is gondolt
               egyébre: a kis majom elég ügyesen csinálja.</p>
            <p>Csak akkor nézte meg a papirost, mikor Hóbinkáék autója már kifordult az utcából. És
               mikor az írást elolvasta, arca teleszökött vérrel. Hát Ági beszéde nem csak amolyan
               gyerekes fecsegés? A kisleány felesége akar lenni. Lám, lám.</p>
            <p>Vida Zoltánt a «szép fiúk» átka kísérte végig egész életén. Az asszonyok többet
               rontottak rajta, mint amennyit ő ártott nekik. Gyönyörű, óriás fiú s a nők szeme
               megakadt rajta. Akkor még ő volt a zsákmány, de hamarosan vadász lett belőle. Apját
               háborúba vitték, mikor a fiú legveszedelmesebb kamaszéveit élte, forrongások és
               lázadások között. Nem, nem volt egészen frázis, mikor Vida az ő elátkozott és
               megmérgezett nemzedékéről beszélt. Az átmenet egyik életkorból a másikba, soha nem
               volt könnyű. Billegő pallón járunk, mindnyájan, míg gyermekből felnőtt emberré,
               dolgozó, küzdő harcosból, szemlélődő öreggé leszünk. A tavasz jövetelét szeszélyes,
               veszedelmes, bomlott időjárás jelzi és milyen viharok dúlnak, milyen vad birkózások,
               keserűségtől megmérgezett, alattomos lázadások, míg a természet megadja magát az
               ősznek. Ezt a harcot mindig, mindenkinek meg kellett vívni. De régen, mikor a tavasz
               jött, vagy mikor az ősz reánk szakadt, mikor fogunkat, öklünket összeszorítva kellett
               saját magunkkal tusázni, legalább a körülöttünk lévő, külső világ volt szilárd.
               Most velünk együtt folyt a harc, kint is. Mindenki mindenki ellen. Ott kint a
               harcmezőn a testek tépték, marták, ölték egymást, idebent az új átértékelések, a
               megváltozott lelki magatartások háborúja dúlt és veszedelmesebb volt az élet, mint
               odakint. Ennek a benső, lelki háborúnak több a lelki halottja, nyomorékja,
               emberroncsa, mint a marnei-csatamezőnek, vagy a Doberdónak.</p>
            <p>Vida Zoltán, a jómódú házból való fiú, ott élt az ő kis világában, ahol minden ajtó
               szinte magától nyilt meg előtte. A nálánál egy-két évvel idősebb fiúkat már kivitték
               a harctérre és Vida Zoltán alig tizenöt éves korában férfinak számított.</p>
            <p>Ezek között a gyerekférfiak között az volt szerencsés, akire gondok, felelősségek
               szakadtak. Az olvasókönyvek erkölcstana lehet lapos, lehet humoros közhely, - de
               igaz. Veszedelmek, felfordulások, földrengések, égi háborúk idején rájön az ember,
               hogy a megmosolygott közhelyekben mély, megcáfolhatatlan, elemi erő és igazság van.
               Különben nem is válhattak volna közhelyekké.</p>
            <p>A fiúk, kikre súlyos gondok, terhek szakadtak, kik úgyszólván, máról-holnapra
               családfenntartók lettek, állták a földrengést és az égiháborút. A felelősség olyan
               súllyal szakadt rájuk, hogy az általános külső és belső ingadozás, recsegés-ropogás
               közben bele lehetett fogózni.</p>
            <p>Vida Zoltán családját vagyonilag nem sújtotta a háború. Amijük volt, csekély
               veszteséggel megmaradt. Vidáné, mint a kúnszállási nőegylet elnöknője jótékonykodott,
               kórházakat látogatott, meleg ujjasokat, kézmelegítőket kötött a katonáknak. Különben
               pedig egyedül élt a házban fiával.</p>
            <p>Zoltán kalandjai, kilengései, zavaros nőügyei megdöbbentették. De akkoriban már
               fejtetőn állt minden és köröskörül égett a világ. A fiatalok - fiúk, leányok vegyesen
               - készültek az új életre, melynek első programpontja volt: «vége mindenféle nemi
               rabszolgaságnak». Az új világ azzal kezdődött, hogy a szabad szerelemből nem pusztán
               elméleti vitákat rendeztek, mint ahogy az elmúlt évtizedekben divatos volt. Nem
               elmélkedtek a problema felett, hanem gyakorolták.</p>
            <p>Vida Zoltán előljárt az új eszmék hírdetésében a gimnazisták között. Elméleteit a
               gyakorlatban is szorgalmasan érvényesítette. A leányok, ha lehet, még jobban
               megkergültek, mint a fiúk, Kunszálláson éppen úgy, mint másutt.</p>
            <p>Apának, anyának lenni soha nem volt könnyű állapot. A harmónikus szülői öröm
               körülbelül olyan reális alapon nyugvó, mint a boldog gyermekkorban való hit.
               Öregekről, fiatalokról, szülőkről, gyermekekről - az egész emberi nemről - beszélve
               mondja Goethe: «Sorsára és ködös ösztöneire hagyva, hordja az emberlét nem könnyű
               terhét.»</p>
            <p>Szülőnek lenni a háború vége felé még sokkal nagyobb és nehezebb feladat volt, mint
               máskor. Az apák, ha pár napra hazajöhettek a harctérről, riadtan bámulva,
               megdöbbenten nézték kipirosított, térdigérő ruhába öltözött leányaikat. És a fiúk,
               kik a «múlt korhadt kerítésének ledöntéséről», a «régi világ temetéséről» szavaltak,
               ahelyett, hogy tanulnának és munkájuk után látnának? Hát nem elég a döngetés, a
               temetés ott kint? - gondolták a szerencsétlen apák. Az itthonmaradtaknak hozzá
               kellene látni az építéshez. De hát mi történik itt?... És mikor jól körülnéztek, már
               nem is bánták, hogy vissza kell menniük a frontra.</p>
            <p>Feleségeik?... Megkérdezték, mi történt itt? Mi lett a gyermekekből?... Az asszony
               szeme könnybelábadt és nem mert arról beszélni, hogy a gyermekek lelke, teste, vágya,
               akarata kiesett kezéből. Ez volt a jobbik fajta nő. A másik fajta vállat vont, együtt
               rúzsozta száját leányával, ellenben külön weekendezett saját gavallérjával.
               Könnyesszemű, letört, elgyötört idegzetű, vagy festettarcú, dancingban mulatozó
               feleségek fogadták a harctérről hazatért férjeket és apákat, akik ha nem is beszéltek
               róla, de komolyan hitték, hogy kint, a Doberdón inkább talál békességet az ember,
               mint otthonában.</p>
            <p>Vida Márton kétszer kapott szabadságot, hogy hazamehessen. Keménykötésű ember volt
               testében-lelkében és mikor felesége riadt, félénk, titkolódzó pillantását meglátta,
               mindjárt tudta, hogy a fiúval van baj. A tanárok, akiket felkeresett, tele voltak
               panasszal. Az igazgató levélben hivatta és csendes eltávolításról beszélt, mert
               különben a fiút kicsapják az iskolából. Smoda Kelemen úr, a patikárus majd bővebb
               felvilágosítást adhat.</p>
            <p>A bicegő Smoda azonban egyszerűen elfordítja fejét, mikor Vida Márton köszön neki és
               Vida Márton hamar megtudja az okát. Fia nemcsak kikezdett a bicegős patikus
               feleségével, hanem három hétre felrándult vele Pestre. Kúnszálláson jól tudják, hogy
               Smodánénak nem ez volt az első kirándulása, de eddig nem vitt el az efajta útakra
               férje pénztárából csínos kis összeget. Mikor háromhét múlva bűnbánóan és pénz nélkül
               visszajött, a bicegős ember, mint máskor is, megbocsátott neki. De a Vida-fiút
               feljelentette a gimnáziumban. Azonfelül Vidánénál bűnvádi feljelentéssel is
               fenyegetődzött, mert a töredelmes és zokogó Smodáné azt állította, hogy a pénznek
               csak egy része kellett a hotelszámlára, az új kosztümre és a divatos fehérneműre, a
               többit Zoltán a «Tartsunk össze» című klubban elkártyázta. Vidáné fizetett a
               patikusnak és a becsületében megsértett férj elállt a bűnvádi feljelentéstől, de a
               gimnázium igazgatójánál tett látogatását nem vonhatta vissza. És örült is, hogy ezt
               nincs módjában megtenni. Félt, hogy Vidáné újabb pénzáldozata kísértésbe vihetné.</p>
            <p>Itt már nem lehetett segíteni. Zoltánt ki kellett venni a gimnáziumból. Apja ököllel
               törte volna össze az arcát, ha az asszony közéjük nem áll. Vida Márton kijelentette,
               hogy nem tűri tovább a fiút a háznál. Pestre vitték, egy hírhedt magániskolába.</p>
            <p>Vida úgy ment vissza a harctérre, hogy meg se csókolta feleségét, leveleire is
               kurtán-furcsán válaszolt. A Doberdó pokla nem rémítette úgy, mint az, hogy mi lesz a
               fiával?</p>
            <p>A fiú, mint a hírhedt iskola egyik jólfizető tanulója, élte világát. Ebben az időkben
               még az állami iskolákban sem vették túlontúl szigorúan a dolgot. Egy-két év s a Vida
               korosztálya lesz soros. A komoly pedagógusok is úgy gondolták, a hadiérettségi csak
               arra való, hogy ott kint valamennyire elviselhetőbb legyen, ami a szegény gyerekekre
               vár.</p>
            <p>Vida itt Pesten, a felfordult világban elemében volt. Az itthon harcoló fiatalságnak,
               ha komolyan vette dolgát, akár a jobb-, akár a baloldalon nehéz volt helytállása.
               Ledönteni való bálványnak nevezték, ami ellen harcoltak, de nehéz olyan bálványok
               ellen küzdeni, melyekben még hisz az ember. Vida Zoltánnak az adott erőt, hogy soha
               semmiben nem hitt.</p>
            <p>«Nappali komédiás», - ahogy Szombath Jenő mondta róla. - Ha nem is nagyszabású, de az
               ügyesebbek közül való. A nők ösztönszerűen segítőtársai.</p>
            <p>Mikor Vida leérettségizett, már teljes volt a felfordulás. A katonák özönlöttek
               hazafelé. A háborút elvesztettük és a nemzetnek talán nem is a vesztett háborúban
               volt a tragikuma, hanem, hogy nem bírt szerencsétlenségének magaslatára
               emelkedni.</p>
            <p>A forradalmak egyformán dobják felszínre a mindenféle színű és fajtájú salakot.
               «Ausschussware der Natur» - mondja az öreg Goethe a forradalmi emberekről. És ha az
               öreg kegyelmes úr ebben a dologban kissé elfogult, Danton, aki jól ismerte a
               forradalom természetrajzát, mert hiszen ő csinálta, egy nyilatkozatában, mikor
               szemére vetették, hogy csatornatisztítókkal dolgozik, így válaszolt: «szívesen
               dolgoznék én Rochefoucauld herceggel, de nem jön a táboromba».</p>
            <p>Vida ezekben a napokban ott úszott az árral, de nem tudott a hullám tetejére
               jutni.</p>
            <p>A kúnszállási pallér hazajött a harctérről, felesége diadalmasan és remegve, hízelgő
               mosolygással és könyörgő könnyek között jelentette, hogy Zoltán fényes eredménnyel
               letette az érettségit és haza szeretne jönni. Az öreg morgott valamit, amit
               beleegyezésnek is lehetett venni.</p>
            <p>Vidáné gyorsan megírta a jó hírt fiának, az szerény, megadó hangon válaszolt.</p>
            <p>«Köszönöm... Köszönöm, hogy felém nyujtjátok kezeteket. Úgy érzem, nincs is más
               támaszom ebben a felfordult világban. És nincs is más béke, megnyugvás - talán, ha
               még ha nem veszett ki a földről - öröm, mint, amit mi egymásban tudunk majd
               találni».</p>
            <p>Csakhogy mielőtt levelét elküldte volna, megjött a híradás, hogy a «Holnap hajósai»
               című ifjúsági egylet titkárának választotta.</p>
            <p>Végre!... Hát most kiugorhat a névtelenek csapatából.</p>
            <p>Összetépte a levelet és másikat írt. Ez csak apjának szólt.</p>
            <p>«Köszönöm a meghívást, de nekem itt kell maradni a helyemen. Ez kötelességem az új
               világgal szemben, melynek építésén dolgozom.»</p>
            <p>Vida Márton tűzbe dobta fia levelét és egy szót sem szólt sápadt, remegő feleségének.
               Csak mikor látta, hogy az asszony napjában négyszer megy ki az állomásra a pesti
               vonatokat lesni, vetette oda:</p>
            <p>- Nem akar hazajönni és nem akarom, hogy te tovább várjad.</p>
            <p>Az asszony lehajtotta fejét és sokáig nem mert férje előtt fiáról beszélni.</p>
            <p>* * *</p>
            <p>Vida akkor került össze Pogány Mártával, mikor a «Holnap hajósai» már alelnökükké
               választották.</p>
            <p>Márta is Kúnszállásról jött fel. Ott egy osztállyal feljebb járt a gimnáziumban, mint
               Zoltán. A kis városban nem igen érintkeztek. Vidáék a kúnszállási előkelőség élén
               állnak, Márta apja városi írnok.</p>
            <p>Itt Pesten, mikor összekerültek, új ismerősként álltak egymással szemben. Márta
               alapvizsgázott, mikor Vida beiratkozott az egyetemre. A leány nem járt a «Holnap
               hajósai» közé, valahogy félvállról nézte az ifjúsági mozgolódásokat, Vida szerette
               volna «beszervezni», de Márta fejét rázta.</p>
            <p>- Nézze, fiam, - Márta nem ment bele az akkor általános tegeződésbe - nekem annyi
               dolgot ad a ma, hogy nincs időm a holnap hajósaival együtt csónakázni. Minden jót
               kívánok maguknak, de a szobám béréért, a ruhámért, az ebédért és reggeliért kell
               harcolnom.</p>
            <p>Mikor Vida keményen rátámadt közönyössége miatt, mellyel az emberiség sorsát nézi, a
               leány vállat vont.</p>
            <p>- Zoltán, én már sokat gondolkoztam azon, hogyha valaki asztalt akar csinálni, vagy
               cipőt, beáll egy műhelybe inasnak. Nem ül addig a gyalupadhoz, nem vesz dikicset
               kezébe, míg alaposan ki nem tanulta mesterségét. Csak két dolog tudása születik az
               emberrel. Ezt úgy látszik, nem kell tanulni. Ehhez mindenki ért, aki hozzálát: a
               drámaírás, meg a politika.</p>
            <p>A fiatalember haragosan otthagyta Mártát. Aztán pár hét mulva megint csak
               találkoztak. Összehozta őket a leány fanyar fölényességbe burkolt, önmaga előtt is
               titkolt, de egyre erősbödő vonzalma és a fiatalemberben makacs csökönyösséggel
               dolgozó «csakazértis».</p>
            <p>Micsoda?... Ez a kopottkabátú, vásottkesztyűs nő, a kúnszállási városi írnok leánya
               nem akarja amit a legtöbb nő akar, ha Vida bájos, meleg mosolyával, vagy
               fensőbbséges, cinikus Don Juan-pózban utána nyúl?... Ha volt valami, amihez értett,
               ez a nőkkel való bánásmód. Ösztönszerűen, már az első közeledéskor megérezte, milyen
               alaphangot kell leütni.</p>
            <p>Vidát megkapta a keserűség, a nyers öngúny, melybe a leány gyöngéd feloldódás utáni
               vágyát, magányosságban való szomjúhozását úgy be tudta takarni, hogy ő is csak
               hosszabb ismeretség után vette észre.</p>
            <p>Hanem aztán, mikor észrevette, akkor már győzelmesen haladt előre. Márta is olyan,
               mint a többi, csak más jelmezt visel.</p>
            <p>* * *</p>
            <p>És talán mégsem jut közel Mártához, ha el nem érkezik a leszámolás ideje.</p>
            <p>A «Holnap hajósai» áteveztek a kommünbe. Alapjában senki nem vette őket komolyan.
               Akinek felajánlották szolgálataikat, talán legkevésbé. Vida számára az egész
               forradalmasdi nem volt egyéb, mint később az írás, nagy szociológiai könyvek
               tervezgetése: a rendszeres, fegyelmezett munkavállalás elől való menekülés, kibújás.
               Nem akart - ami még nagyobb szerencsétlenség - nem tudott dolgozni. Irtózott a
               rendszeres munkától. Talán mert érezte, hogy hiába is vállalná, riadtan menekült
               tőle, ahol csak fedezéket látott.</p>
            <p>A kommün összeomlott és Vida Zoltán a forró nyári estén dideregve gubbasztott Pogány
               Márta lakásán. Itt valahogy biztonságban érezte magát. A fiatal leány annyira távol
               tartotta magát minden mozgalomtól, hogy a «Holnap hajósai» ellenforradalmisággal
               vádolták és fel akarták jelenteni. Márta a legnagyobb világfelfordulás közepette
               készült tanári vizsgájára és órákat adott. Mert mikor trónusok rombadőltek, térképek
               újra rajzolódtak, az emberek azért tovább taníttatták gyermekeiket németre,
               franciára, angolra. Sőt akadtak házak, ahol nem fehér pénzzel, hanem igazi nemes
               valutával: vajjal, cukorral, tejjel, tojással fizettek.</p>
            <p>Márta ezen a nyári estén igazi teát főzött a didergő férfinak és igazi cukorral
               édesítette. Aztán hallgatta, amint a nagy darab ember a félelem deliriumában
               dadogja:</p>
            <p>- Ha Bécsbe kiszökhetnék... Onnét eljuthatnék Drezdába, a nénémhez. Ma még
               lehetne.</p>
            <p>- Hát akkor indulni kell. - A leány hangja erős volt, határozott, kemény.</p>
            <p>- Nincs pénzem, mert...</p>
            <p>Márta legyintett. Még békességes időkben sem érdekelte, hogy valakinek miért nincs
               pénze? Ez a tény csak azok előtt szorul magyarázatra, akik nem akarnak adni.</p>
            <p>- Mennyi kell?</p>
            <p>- Ha kék pénzem volna, elég lenne negyven korona. Bécsből majd sürgönyöznék a
               nénémnek és -</p>
            <p>Márta kinyitotta szekrényét. Tizenöt koronája volt. Átadta Vidának. Aztán kabátot,
               kalapot vett és csak annyit mondott:</p>
            <p>- Várjon meg, visszajövök.</p>
            <p>Félóra mulva már hozta a pénzt. Vida a leány kezére borult:</p>
            <p>- Hogy tudta ilyen hamar?...</p>
            <p>Márta furcsa, fanyar grimasszal mosolygott.</p>
            <p>- Soha senkitől nem kértem életemben s így rengeteg el nem használt tőkém gyűlt
               össze. Mikor először indul az ember pénzvadászatra, nem jár eredmény nélkül.</p>
            <p>- Márta, mit mondhatok én magának? Szabad-e nekem most beszélnem? Itt állok kiverve,
               nyomorultan, magába kapaszkodom, ne hagyjon el.</p>
            <p>- Nem hagyom el, Zoltán.</p>
            <p>- Én majd akkor fogok beszélni, mikor felemelt fejjel állhatok maga előtt. Nem így
               összetörve, mint az űzött vad. Márta, nagyon megvet, hogy ilyen, ilyen gyöngének
               lát? A szemem sem merem magára emelni. Márta...</p>
            <p>Nem tudta folytatni, odaborult a leány karosszéke elé és úgy dadogta:</p>
            <p>- Nem merek, nem tudok az arcodba nézni, Márta...</p>
            <p>A leány lehajolt hozzá és felelet helyett magához szorította az elgyötört, remegő
               férfit. Amit nem tudott elérni a szívós, kemény ostrom, a szavalás, az elmés gúny, az
               erőszak és a gyengédség, a követelőzés és kérés, azt megtette a szánalom. Márta erős
               tudott lenni a férfival szemben s ami ennél sokkal több, erős volt a saját szerelmes
               vágyaival, beteljesülést sürgető, parancsoló idegzetével szemben, de elvesztette a
               csatát, mert a könyörület, az irgalom, a minden szerelmes asszonyban ott lappangó
               anyai érzés, hogy védje, mentse, oltalmazza, vigasztalja a férfit, erősebb volt
               mindennél.</p>
            <p>* * *</p>
            <p>- A feleségem vagy, - mondta Vida - mikor Márta a vonathoz kikísérte. Szerencséjük
               volt. Márta ismerte az egyik pályatisztet, kinek gyermekét tanította. A tiszt kezükre
               járt és Vida pár pillanat múlva már a bécsi vonat harmadosztályú kupéjában ült. Márta
               gyorsan búcsúzott, minél kevesebb feltűnés, annál jobb. Egy sarokba húzódva várta,
               míg a vonat elindul.</p>
            <p>Aztán már csak akkor találkoztak, mikor Vida dolga rendbe jött.</p>
            <p>Drezdában lakbizonylatot szerzett, a hivatalos írás bizonyította, hogy Vida ott
               lakott, mig Magyarországon a kommün uralma tartott.</p>
            <p>Még Drezdában érte a hír, hogy anyja meghalt. Mikor hazaérkezett, anyai örökségét
               felvette és kezdődött megint a vidám, gondtalan élet.</p>
            <p>Mártával a véletlen hozta össze az egyetemi körben. Akkor már hetek óta Pesten
               mulatozott. A leány úgy nézett rajta végig, mint egy idegen. Vida Németországból
               ötszavas képeslapokat küldött egy darabig, aztán ezt is abbahagyta.</p>
            <p>- Édes Márta... - és mindkét kezét nyujtotta a fiatal nő felé. - Hogy én mennyit
               gondoltam magára.</p>
            <p>Fiúk, leányok lebzseltek körülöttük, Vida feltűnő hangossággal, nagy aláhúzottsággal
               örült, mint mikor egy kedves jóismerősét látja viszont az ember. Ismerőst, amilyenből
               vagy két tucatot hagyott itt Pesten.</p>
            <p>Márta odaadta kezét, biccentett és tovább akart menni.</p>
            <p>- Hálátlan kutya vagyok, - folytatta Vida most már halkabban. - De azért ne tegyen
               fel rólam több rosszat, mint amennyit megérdemlek. Soha, soha el nem felejtem, milyen
               kedves és jó volt hozzám.</p>
            <p>- Nagyon helyes, - mondta Márta. - Legalább egyikünk emlékszik rá.</p>
            <p>De hát mit akar tőlem? - dühöngött Vida, mikor egyedül maradt. - Talán csak nem
               gondolja, hogy azért a bolondságért feleségül fogom venni.</p>
            <p>A «bolondságról» eszébe jutott a negyven korona. Ezt el is küldte Mártának. Márta egy
               komplett-reggelit evett belőle. A negyven korona ebben az időben pontosan hatvannyolc
               fillért ért.</p>
            <p>* * *</p>
            <p>Vida Zoltán egy évvel később került össze Hildával.</p>
            <p>Hát ez aztán egészen más, mint amilyenek eddigi kalandjai, szerelmei voltak. A
               tisztaság, a fínomság, a lelki előkelőség, a mély kultúra, az úri család, az a
               különös egyéni légkör, mely Átsék házatáját körülvette, megfogta. Most komolyan
               gondolt arra, hogy hazaérkezett, otthont talált és ebben a házban gyökeret fog
               verni.</p>
            <p>Szerelmes volt Hildába? Ezzel a kérdéssel már ismeretségük első percétől kezdve
               viaskodott. Ha eddigi szerelmeire gondolt, határozott nemmel kellett felelnie, mert
               ami a lányhoz kötötte, semmiképen nem hasonlított a régi érzésekhez. Nem arról az
               elcsépelt igazságról volt itt szó, hogy minden szerelem, új és más. Vida érzelme soha
               nem is volt szerelem, csak vágy. A lelki magasabbrendűséget, az acélos akaratot, az
               élettel való nyílt és bátor magatartást szerette a leányban. Mindazt, ami belőle
               hiányzott s aminek hiánya folyton gyötörte.</p>
            <p>A nappali komédiásságot Hildával szemben sem tudta megtagadni. De a komédiázás
               jóhiszemű. Nemcsak másnak akarta mutatni magát, mint amilyen, de más is akart
               lenni.</p>
            <p>Mikor Átsék házához kezdett járni, már rég nyakára hágott anyai örökségének és abból
               élt, amit apja és nénje küldöztek. Őszintén, igazán sajnálta, hogy nem őrizte meg
               pénzét. Ha nem is sok, de meg lehetett volna vele indulni. Mert ezekben az időkben
               semmiképpen nem tudta életét Hilda nélkül elképzelni, ragaszkodott Átsnéhoz, mulatott
               Dénessel és Lenkével. Lenke volt különben az egyetlen szép nő, akit a sors útjába
               hozott és akivel nem kezdte meg kisded játékait.</p>
            <p>Átsék világa olyan új volt számára, mintha egy idegen bolygóra jutott volna. Odahaza
               Kúnszálláson, a szülői házban mindig halálosan unatkozott. A tisztesség, a
               korrektség egyértelmű volt számára az unalommal, a nehézkességgel, a nagyképűség és
               nyomottság áporodott levegőjével. Itt, Átséknál az emberek elmések, ötletesek,
               színesek, mulatságosak. Éppen olyan korrektek, mint apja házában, de ez a korrektség
               nem nehezedik rá és nem sújtja le minden pillanatban az embert. Átséknál a lelki
               emelkedettség, az erkölcsi bátorság nem ünnepi ruha, lényükhöz tartozik és éppen
               olyan könnyed, mint humoruk kedvessége, hangulataik színe, ragyogó intellektusuk és
               megható naivitásuk.</p>
            <p>Vida érzése, legalább is az első időkben, teljesen őszinte. Csakhogy ez az érzés
               hasonlított Agrippinához, ki tudvalevőleg méhében hordta gyilkosát.</p>
            <p>Mindaz, ami a férfit Hildához vezette, egyben segítette az eltávolodást. Érzelmi
               odaadásával együtt született meg benne alacsonyrendűségének tudata. Ez az
               alacsonyrendűségi érzés, folyton nőtt, növekedett és első megnyilatkozása, amikor
               Vida félig tréfásan, félig keserű mosollyal fordult Hilda felé:</p>
            <p>- Maga drágám olyan ügyes. Magának minden sikerül.</p>
            <p>Hilda nagy, szürke szeme tágra nyílt. Egy pillanatra szinte megdöbbent. Mi is az ő
               ügyessége?... Mióta a gyermekcipőkből kinőtt, dolgozik, állandóan, pihenés nélkül.
               Anyjának éppen elég Dénes támogatása, Hilda becsületbeli kérdésnek tekintette, hogy
               teljesen saját erejéből és munkájából éljen.</p>
            <p>Egy pillanatig a szembenálló férfi arcába nézett és furcsa rianást látott maguk
               között. Arra kellett gondolnia: harminc esztendős és soha még nem állt meg a maga
               lábán.</p>
            <p>De annyira szerette a férfit, hogy elverte magától a gondolatot. Az «ügyes» jelzőért,
               bár érezte, hogy nem érdemli meg, nem akart megsértődni. Úgy gondolta: Zoltánt
               keserűvé teszi az időleges sikertelenség. Mert, hogy csak időleges, azt Hilda
               biztosra vette. Aki valamirevaló ember, azt nem üldözheti állandóan a balsors, -
               úgy-e, anyus? - kérdezte Átsnétól, amikor magukra maradtak.</p>
            <p>Átsné mosolyogva bólint. De sem mosolya, sem bólintása nem tetszik Hildának. Mintha
               nem volna jóhiszemű. Nem ezt várta. Megnyugtató történetkéket, úgynevezett csillapitó
               anekdótákat várt, amelyek anyjánál mindig bőven vannak raktáron.</p>
            <p>Átsné megérezte, hogy mit követelnek tőle. Most már erőt vett magán és nagyon élénken
               beszélt:</p>
            <p>- Tudod, én azt hiszem, csakugyan vannak «peches» emberek, de ez nem jelent semmit.
               Vagy legfeljebb csak annyit, hogy egy-két órával többet kell dolgozni minden nap. Én
               legalább mindig így segítettem magamon, mikor a szerencse nem üldözött
               tolakodásával.</p>
            <p>Kis félreértések, gyorsan elmulnak, bíztatta magát Hilda.</p>
            <p>Így is volt. Csakhogy mindig újak jöttek. Merthogy fogantatási csírájukat nem lehet
               elpusztítani. Az is átokká változik, ami más természetű embernél áldássá
               lehetne.</p>
            <p>Az is baj volt, hogy Vida Zoltán, ha nem is szerelemmel, de komolyan szerette Hildát.
               Más nővel szemben soha nem gyötörte az alacsonyrendűség. Gőgös volt saját
               férfiasságára és bánta is a többit. De Hildánál nem elégítette ki a «szépfiú»
               szerepe.</p>
            <p>Saját sérelmének érezte, mikor Hilda kitüntetéssel letette a tanári vizsgát, mikor
               kormányzógyűrűvel doktorált, mikor állást kapott. Ez mind egy-egy ökölcsapás az ő
               arcába. Hiszen ő még mindig egyhelyben áll.</p>
            <p>Ha nem szereti komolyan Hildát, cinikus vállvonogatással fogad mindent s vigaszt
               talál abban, amiben eddig vigaszt talált: «mégis én kellek neki jobban, mint ő
               nekem.» De most nem bírt megnyugodni, bár világosan érezte, hogy a leány érzése az
               erősebb, a hevesebb. Mindegy. Hilda fent áll és ő lent maradt.</p>
            <p>És ezt a ferde helyzetet nem tudta jóvátenni sem Átsné gyöngédsége, sem Hilda
               szerelme. Nem tudta jóvátenni, hogy Hilda a pályáján való előmenetelt az utóbbi
               időkben dugdosta, rejtegette. Sikereiért szinte bocsánatot kért, olyan csendes,
               béketűrő volt, néha úgy megalázkodott, ahogy az igazi nagy és nemes lelkek csak a
               sikertelenséggel, a szerencsétlenséggel szemben tudnak megalázkodni.</p>
            <p>Átsné sápadt arca még színtelenebb, mikor látnia kell: mi lesz az ő öntudatos, saját
               értékét átérző és megbecsülő leányából. De ha beszélni akar erről, torkán akad a
               szó. Mit is mondhatna, amit Hilda éppen olyan jól nem tudna, mint ő? Hogy ez a
               gyönyörű emberpéldány sem támasz, sem barát, sem segítőtárs soha az életben nem lesz.
               Ebben a férfiben az alkotó tehetségek minden nyugtalansága, kilengése, szertelensége
               ott él, - a tehetség nélkül. Átsné akkor még azt hitte: ez a legrosszabb, amit Vida
               Zoltánról tudhat.</p>
            <p>* * *</p>
            <p>Hóbinka Ágival Átséknál ismerkedett meg Vida Zoltán. A kislány valami elhalasztandó
               óra ügyében szaladt fel s mert nagyon ragaszkodott Átsékhoz, elkezdett ott kerepelni.
               Kerepelés közben érkezett meg Vida, lehangoltan, rosszkedvűen, mint az utóbbi időben
               mindig. Közben Vera is bejött, Hilda teát hozott és mindnyájan asztalhoz ültek.</p>
            <p>Vida Hóbinka Ágit jelentéktelennek, értéktelennek találta. Csak mikor észrevette,
               hogy az kitágult, kerekrenyílt szemmel hallgatja, mosolyodott el - és rosszkedvének,
               lehangoltságának egyszerre vége lett. Külföldi útjáról, bolyongásairól beszélt,
               színesen, fordulatosan, megérzékítő szavakkal. Ági elbűvölten, előrehajolva ült
               székén, Vera arra gondolt, hogy ilyen szépen csak a Csizmás Kandúr tudna
               beszélni.</p>
            <p>Ági karkötőórájára nézett, aztán hirtelen felkiáltott:</p>
            <p>- Lesz most «zrí» odahaza. A mamának azt mondtam, nyolcra otthon vagyok. Szerencsére
               vár az autó.</p>
            <p>Áginak nem volt könnyű dolga, míg Vidát sikerült meghívatnia a Jávor-utcai villába.
               És még nehezebb lett az ügy, mikor otthon észrevették, hányat ütött az óra? De
               Hóbinkáné soha nem tudott mást akarni, érezni, gondolni, mint Ági, Hóbinka Gáspár
               pedig - - -</p>
            <p>Hóbinka semmiképpen nem értette, hogy miért szavalnak az ő házában olyanokat,
               amilyeneket színházban hallott, amikor az asszonyok egyszer-máskor erőszakkal
               elcipelték. «Ez az ember Ágihoz tartozik»... «Lelkük összeforrott»... stb. «Az élet
               értelmét csak együtt találhatják meg»... stb.</p>
            <p>Hóbinka a szavalásra csak vállát vonogatta és azt mondta: szamárság. De amikor
               felesége a színházi szólamokról áttért a rendes mindennapi beszédre és olyanokat
               mondott, hogy Ági két és fél kilót fogyott, nem eszik, bróm nélkül nem tud aludni és
               hőemelkedése van, Hóbinka Gáspár türelmét vesztette. Eddig csak feleségével tárgyalt,
               az asszonnyal szemben mindig több volt a bátorsága, mint a kisleánnyal. Most azonban
               összeszedte erejét és komoly alkudozásba bocsátkozott Ágival.</p>
            <p>Ha a szerelmes leányok érvei kétségbeejtően egyforma butaságok, az apák hadműveletei
               sem árulnak el hannibáli vagy napoleoni eredetiséget. Molièreből ismerjük az efajta
               tusákat. Az apa ékszert, új ruhát, öreg zongoramestert ígérget; a beteg leány csak
               búsan rázza fejét, míg a kotnyeles szobaleány minden újabb ajánlatra odavágja: «Férj
               kell neki!»</p>
            <p>Hóbinka Gáspár is hiába beszélt a szép olaszországi, meg párisi útról, sőt hiába az
               új meglepetésről, Ági külön kis sportbalillájáról. Ági egy szót sem szólt. A
               kotnyeles szobaleány sem jött segítségére, de Hóbinka tisztán, világosan hallotta:
               férj kell neki.</p>
            <p>Ebbe a ténybe Hóbinka úr bele is nyugodott volna, csak a kiválasztott alanyra nézve
               nem volt egy véleményen Ágival.</p>
            <p>Egyelőre megsímogatta leánya fejét és azt mondta: egyetlen gyermekének boldogsága
               olyan fontos ügy... gondolkoznia kell. Mindenesetre beszélni akar a fiúval, akit
               mindössze egyszer látott és szót sem váltott vele.</p>
            <p>Ági ezen az estén lopta Vida Zoltán kezébe a papírlapot. És a férfi arca teleszökött
               vérrel, amikor olvasta. Lám, lám, a kis majom. Hát komoly a dolog?... Azt hittem, a
               csókolódzásnál maradunk.</p>
            <p>* * *</p>
            <p>Reggel korán ébredt és nagy fejfájással.</p>
            <p>Beteges hiúsága már úgy, ahogy megkapta a magáét. Most arra gondolt, hogyha ma
               délelőtt elmegy Hóbinkához, az komoly bejelentése valaminek, aminek gondolatával,
               eshetőségével eddig csak úgy magában játszott.</p>
            <p>Hogy elszakadjon Hildától és Átsék házától.</p>
            <p>Együtt gondolt a leányra, meg a légkörre, mely körülvette. Átsék otthona
               tulajdonképpen kedvesebb volt neki, mint Hilda.</p>
            <p>És egyszerre olyan mélységes szomorúság borult reá, hogy maga is megdöbbent tőle.</p>
            <p>Nem is tudtam, hogy ennyire közel állnak hozzám, - gondolta és elcsodálkozott.</p>
            <p>A csodálkozásában azonban már benne volt az eltávolodás is.</p>
            <p>Amíg az Ágival való ügy egy kis - igaz egyre forróbbá váló - flirt volt, semmi
               nyugtalanságot nem érzett. Eszébe se jutott, hogy Hilda ellen vét, vagy megalázza
               azt, akit szeret, aki szereti őt. «Mi van abban? - és vállát vonogatta. Ha a
               kisleánynak öröm, nekem se kellemetlen. Hát aztán?... Hildának mit ártok
               vele?...»</p>
            <p>Házasság?... Ez igazán csak Áginak juthatott eszébe.</p>
            <p>- Csacsi vagy, - mondta Áginak, mikor az előhozta a dolgot. - Úgyse adnának hozzám, -
               tette hozzá, de azért furcsán megdobbant a szíve. - Nem is vennélek el, - nevetett és
               megfricskázta Ágit. Aztán úgy ölelte magához, ahogy eddig még soha és csókokkal
               borította be arcát, haját, nyakát. Közben buzgón ismételgette: Hogy vegyelek el?
               Miből tartsalak el? Dúsgazdag apám egy veszekedett fillért sem ad. Még anyai
               örökségemet sem tudom megkapni tőle. Na látod, te kis csacsi. Hiszen, ha így lehetne,
               mindig a térdemen ülnél és... Dehát be kell jelenteni a lakásunkat, hogy írod a
               cédulára? Lakása: Vida Zoltán jobb vagy bal térdén. Na, elég volt drágaságom és ne
               sírj, mert puhára verlek.</p>
            <p>Úgy beszélt vele, mint Verával, a Csizmás Kandúr reménytelen imádójával szokott, de
               közben nyugtalanul nézegette a leány kigyúlt arcát és könnyes szemét.</p>
            <p>Ostobaság, mondta magában, mikor hazafelé tartott. Úgyse adnák hozzám. Egyetlen
               leány, nagyon gazdag. Majd valahogy kiverik, kiravaszkodják, kihízelgik lelkéből ezt
               a - grimaszt vágott hozzá - szerelmet. Semmi közöm hozzá.</p>
            <p>De azért soha még annyira nem élvezte a diadalt. Most megint «szép fiú» volt.
               Szociológiai cikkeire gondolt, melyeket aznap kapott vissza a Szemlétől és Hilda
               tanulmányára, mely ugyanabban a lapban jelent meg. Dénes Szemes tanácsnok fiát festi,
               Szombath Jenő gúnyos, hideg mosolyát látta maga előtt. Ha ennek a cingár kis
               emberkének meg az egész Áts-pereputtynak odavághatná...</p>
            <p>Hohó. És egyszerre visszarántotta magát. Hiszen a Hóbinka-lányt úgysem adják hozzám.
               És szomorú lett.</p>
            <p>Már bántotta, hogy nem remélheti azt, amit pár órával előbb nem akart elfogadni.</p>
            <p>De ha Ági mégis mindenekfelett ragaszkodna hozzá és kitartana mellette? Akkor... A
               Jávor-utcai villára gondolt, melyet saját ízlése szerint fog átalakítani.</p>
            <p>Fantáziája szárnyat kapott. Már otthon volt Kúnszálláson, autón érkezik, bemutatja
               apjának, ismerőseinek feleségét. Itt Pesten elkocsikázik barátai, kávéházi ismerősei
               előtt és majd megmutatja Átséknak, kiknek türelmes, megadó, elnéző gyöngédsége
               egyszerre fellázította. Elég volt a gyámkodásból, a mindent megértésből. Úgy érezte,
               Hilda magatartása állandó szemrehányás az ő lemaradottságáért.</p>
            <p>Mikor idáig jutott, vállat vont: bánomisén. Lesz, ahogy lesz.</p>
            <p>Gondosan megkötötte nyakkendőjét s valami durva humorral gondolt Átsékra, akik
               mindent komolyan vesznek, - még őt is. Mindegy.</p>
            <p>Még egy pillantást vetett a tükörbe és meg volt magával elégedve. Hóbinka úrnak
               látnia kell, értenie kell, hogy leánya kiért és miért lángol? Fanyar illatú kölnivel
               locsolta be haját és dörzsölte be kezét. Ezt az illatszert egy belvárosi drogériában
               fedezte fel. Méregdrága, - de megvette. Olyan erős, férfias illat, mondta magában, és
               mosolygott. Ezzel a mosollyal szakított a felsőbbrendűség felé törekvő élettel,
               melyet Hilda kedvéért erőszakolt magára.</p>
            
         </div>
         <div type="chapter">
            <head>VIII. FEJEZET.</head>
            <p>- Mert hát ez így van, kedves Vida úr, - folytatta Hóbinka Gáspár és cigarettával
               kínálta vendégét. Még konyakot is töltött a kis poharakba. Szíves vendéglátásban
               semmi hiány. Hóbinka Gáspár háztulajdonos és földbirtokos korában is éppen olyan
               udvarias maradt, mint volt, mikor a Ká-Pé Úri és Női Divatcsarnokot vezette. Amint
               itt ült széles, öblös karosszékében és Vida Zoltánra mosolygott, maga volt a
               megtestesült házigazdai figyelmesség.</p>
            <p>Igaz, ő maga nem gyújtott rá és a konyakhoz sem nyult. De hát vigyáznom kell már,
               no.</p>
            <p>- Haj, haj, - tette hozzá, a legszeretetreméltóbb mosollyal - nehéz és keserves út
               áll ám én mögöttem. Nem könnyen jutottam ide, Vida úr - és széles, párnás kezével egy
               körmozdulatot tett, bemutatva a tágas dolgozószobát, perzsa szőnyegeivel, öblös
               karosszékeivel, széles íróasztalával, az állványon katonás rendben sorakozó
               könyveivel és nyolclámpás, mindent fogó rádiójával. - Ezt bizony nem adták ingyen,
               Vida úr, még olcsón sem. De hát én erről hiába beszélek maguknak. A mai fiatalok nem
               is sejtik, mit kellett nekünk, öregeknek a boldogulásért feláldozni.</p>
            <p>Vida Zoltán - ez igazán ritkán történt meg vele - zavarba jött. Úgy érezte, Hóbinka
               orvul, vagy erőszakkal, vagy esetleg mindakét módszert egyesítve, kicsavarta kezéből
               az eddig még mindég jól bevált fegyverét és azzal lövöldöz reá.</p>
            <p>Mert eddig ő adta elő mindenütt, ahol lehetett, ahol mód és alkalom adódott reá: A
               régi nemzedék nem alkalmas arra, hogy a világ dolgaiba, akárcsak a legszerényebb,
               leghalkabbszavú tanács formájában is beleszólhasson. Eljátszották, elálmodozták,
               elértelmetlenkedték nemcsak a sajátmaguk életét, hanem a miénket is.</p>
            <p>Egy nagy német író mondja a háborúutáni öregekről: A mai apák, lehet öntudatlanul,
               lehet álmukban, lehet születésük előtt valami szörnyű nagy bűnt követtek el, mert
               minden éretlen siheder szemrehányása előtt bűntudatosan sütik le szemüket.</p>
            <p>Vida Zoltán apja nem sütötte le szemét. Régebben, mikor még szóba állt fiával s a fiú
               a háború vértengeréről beszélt, az öreg kúnszállási pallér - nem tartozván a
               szemlesütős apák közé - keményen ordítozni kezdett:</p>
            <p>- Fogd be a szád! Mi közöd neked a világháborúhoz?! Én mentem a Doberdóra. Te meg
               itthon iskolát kerültél, internacionálét énekeltél, tanáraiddal pimaszkodtál!</p>
            <p>Aztán jött az idő, mikor az öreg már nem ordítozott. Egyszerűen elfordította
               fejét.</p>
            <p>* * *</p>
            <p>Vida Zoltán ott ült Hóbinkával szemben. Soha nem érezte még ezt a furcsa, idegesítő
               zavart. A házigazdája kínálgatta, hogy csak gyújtson rá és közben arról beszélt, hogy
               őt és küzdelmeit a mai fiatalság nem értheti meg.</p>
            <p>- Mert tudja, Vida úr, - Hóbinka háztulajdonos, sőt földbirtokos létére, sem
               öcsémezett, tegeződött, pedig felesége és leánya eleget magyarázták neki, hogy ez az
               úri szokás. Nem törődött vele. Tovább is úgy beszélt az emberekkel, mint mikor a
               Ká-Pé Divatcsarnokban kiszolgálta őket. Még onnan hozta a tapasztalatot, hogy minél
               bizalmasabb és közvetlenebb a hang, annál könnyebb a kölcsönkérés útja. Lehet, túl
               sötét világszemlélete volt, de nem vallotta kárát, ha minden feléje közeledő ember
               előtt mélyre süllyesztette pénztárcáját. Úgy vélekedett, hogy mindenki kérni akar,
               míg az ellenkezője ki nem sül.</p>
            <p>Vida Zoltánt udvariasan, óvatosan, de a jó üzletember helyes érzékével még inkább
               távoltartotta magától. Hiszen róla már biztosan tudja, hogy kér, és ami sokkal
               nagyobb baj, segítőtársai - ha láthatatlanul is - ott állnak mellette: Ági, meg az
               édesanyja.</p>
            <p>De Hóbinka nem ijedt meg a segítőcsapatoktól. Nagyon szerette családját és pénzét. Ez
               szivóssá, erőssé tette.</p>
            <p>- Haj, haj, bizony, a mi életünk nem ment úgy, mint a fiatal uraké, akik, ha nem
               jutnak mindjárt egyenesbe, rögtön előrántják a világháborút. Nem lehet elhelyezkedni,
               nem lehet munkát kapni, boldogulni?... Hát régen talán lehetett? De mi, öregek, nem
               burkolózhattunk a háborúba. Mi a békében születtünk, nevelkedtünk. Engem tizenkét
               esztendős koromban boltosinasnak adott az apám Nyirbátorba. Egész nap talpalni,
               télen-nyáron öt órakor felkelni a szalmazsákról, mert ha jószántombólki nem
               kászolódtam, a segéd úr felrugdosott róla. Egyszer az asszonyom, jólelkű teremtés
               volt ez a Wisnerné, azt mondja a segédnek: minek üti úgy ezt a fiút, Tarisznyás? De
               Tarisznyás úr csak legyintett: Hát engem talán nem éppen így vertek? - Hát azért üti?
               - kérdezte az asszonyom. - Azért, - mondta Tarisznyás úr - mert igazságnak kell lenni
               a világon. - Tarisznyás úgy értelmezte az igazságot, hogyha őt minden ok nélkül
               verték, pofozták, neki is kell valakijének lenni, akit rugdoshat. Furcsa ember volt,
               kérem.</p>
            <p>Újra töltött Vidának, aki valahogy megérezte, hogy a bőbeszédűség alatt kemény,
               céltudatos tervszerűség lappang. Elhatározta, nem iszik többet. Lelki «en-garde»
               állásba helyezkedett.</p>
            <p>- Hát bizony, mi így voltunk. Mikor felszabadultam, nem vártak testületileg a
               nagykereskedők, hogy melyiknek az üzletében akarok grófnékat, meg bankárnékat
               kiszolgálni? Vidéken dolgoztam, olyan üzletekben, ahol sóval, paprikával,
               kockacukorral együtt árultak cérnát, kartont, siffont, vásznat, fejkendőt. Nem baj.
               Mindent kitanultam. Mikor Pestre kerültem, még inkább tisztába jöttem azzal, hogy a
               kereskedő kétféle vevőre számíthat. Az egyik hitelbe vesz és ha a jövő hónap elsején
               fizethet, akkor mellékes neki az ár. Ha az ember kockáztat, mindig túladhat a
               portékáján. Így is lehet. De nekem nem kellett ez a módszer. Mert az emberek, amilyen
               gyorsan, gondolkodás nélkül hebehurgyán vásárolnak hitelbe, olyan alaposak,
               meggondoltak és óvatosak, mikor fizetni kell. Ha annyit törődnének a pénzszerzéssel,
               mint a fizetési kötelezettségek kijátszásával, akkor soha, semmit nem kellene hitelbe
               venni. Hogy hova el tudnak bújni, kérem, ha az ember a pénzét kéri tőlük. Majd
               egyszer beszélek erről Vida úrnak mulatságos történeteket. Nevetni fog.</p>
            <p>Vida jónak látta már most is vidámságot színlelni.</p>
            <p>Mosolyogva jelentette ki, hogy nagyon érdeklik Hóbinka úr történetei, de ha olyan
               kedves lenne és válaszolna kérdésére, melyet Ági édesanyjához intézett.</p>
            <p>- Mindjárt rátérünk arra is. - És egy pillanatra mintha összehúzódott volna a
               házigazda szemöldöke. De aztán még elfogulatlanabbul folytatta:</p>
            <p>- Majd arra is rátérünk, Vida úr. Csak meg akarom mondani, hogy én becsületes munka,
               sok kínlódás, küszködés után szereztem meg azt a csekélységet, amim van. Vigyázok is
               rá. Okos ember nem veheti ezt rossz néven tőlem, már pedig Vida úr okos ember.</p>
            <p>Vida úgy gondolta, hogy nem szól közbe. Akkor talán hamarább megtudja, mit akarnak
               tőle? Hóbinka úr olyan részletesen beszélt élete küzdelmes emlékeiről, akár egy
               amerikai milliárdos.</p>
            <p>- Mikor rájöttem, hogy a hitellel mennyi baj van, elhatároztam, hogy én csak
               készpénzzel, készpénzben dolgozom. Ez a másik út, a hosszadalmasabb, a nehezebb. De
               higyje el, Vida úr, ez a biztosabb. Sokáig küszködtem, vesződtem, a családalapítás is
               nehezen ment, mert én szegény leányt szerettem. Kínáltak nekem vagyonos nőt is
               Nyirbátorból, a régi asszonyom, Wisnerné írt, hogy Stefinek le van téve tízezer
               koronája, készpénzben. De én józan, gyakorlati ember létemre azonnal számolni
               kezdtem. Ha Stefivel élek negyven évig - egy jó házasság eltart addig - nem jut egy
               napra több, mint ötvenhét fillér. Ötvenhét fillérért üljek én le egy nap háromszor az
               asztalhoz Stefivel? Nem, akkor inkább elveszem a menyasszonyomat, akit szeretek és
               megkeresem valahogy külön azt a napi ötvenhét fillért. Persze, ezt a mai fiatalok nem
               értik. Szegény leányt elvenni, hozomány nélkül nem lehet. Ennek is a világháború az
               oka. A férfiak ma nem akarják eltartani feleségüket, sőt szép tőlük, ha nem arra
               utaznak, hogy az asszony tartsa el őket.</p>
            <p>- De Hóbinka úr... - És Vida lángvörös arccal állt fel helyéről - ha így áll a
               dolog...</p>
            <p>Hóbinka úr azonban kedélyesen a fiatalember vállára tette kezét:</p>
            <p>- Mi ez? Mit tudja maga, hogy áll a dolog, mikor én sem tudom? Hiszen éppen azért
               beszélgetünk, hogy minden kivilágosodjék. Beszélgetünk szépen, nyugodtan, de ha maga
               ugrálni kezd...</p>
            <p>Vida leült. Elhatározta, hogy nem veszti el türelmét. Okos lesz, nyugodt, megfontolt.
               Minek sértődnék meg? Egy ilyen ember? Nem tudja lemérni szavai súlyát, értékét. Aztán
               azért jött ő ide, hogy megsértődjék?</p>
            <p>- Hóbinka úr - és ebben a pillanatban maga is hitte, amit mond - én szeretem
               Ágit.</p>
            <p>- Tudom, Vida úr. Ági is így mondja. A feleségem is. Nekik jobban kell az efajta
               dolgokhoz érteni, mert én azután, hogy megházasodtam, szerelmi ügyekkel nem
               foglalkoztam. Nem értem rá. Nekem a családomról kellett gondoskodni.</p>
            <p>- Én akkor is szeretném Ágit, ha szegény leány lenne.</p>
            <p>- Nem kételkedem benne, Vida úr. Csak azt nem tudom, feleségül venné-e? Kérem - és
               gyors mozdulattal visszanyomta a fiatalembert a karosszékbe - ne álljon fel megint.
               Nem azért vagyunk itt, hogy veszekedjünk, hanem, hogy megértsük egymást. Akárhogy
               szeretné is Vida úr Ágit, nem vehetné el, ha szegény lenne. Nem azért mondom, hogy
               megharagítsam, hanem mert ez az igazság.</p>
            <p>Vida úgy látta, hogy ettől az embertől semmit sem fog kapni. Most már kemény lett és
               brutális.</p>
            <p>- Ezek után csak azt nem értem, miért mondták nekem, hogy Hóbinka úr beszélni óhajt
               velem?</p>
            <p>- Mert csakugyan beszélni akarok magával, Vida úr. Maga a feleségemtől megkérte Ági
               kezét. Mi nem felelhettünk addig, míg meg nem tudtuk: mint állnak a dolgai? Nem
               kívánok én lehetetlent, Vida úr. Tudom én, hogy a mai fiatalok nem bírják azt, amit
               mi bírtunk. Könnyebb élethez szoktak.</p>
            <p>Vida Zoltán hápogott. Hogy a háború, meg ami utána jött, könnyebb életet ajándékozott
               volna az új nemzedéknek? Hóbinka valószínűleg egyedül állt ezzel az egyéni
               világszemléletével. De ragaszkodott hozzá.</p>
            <p>- Tudjuk, hogy Vida úr kedves atyja jómódú ember, de azt is tudjuk, hogy nem akar
               hallani Vida úrról.</p>
            <p>- Kérem én... Ezt meg kell magyaráznom. - Vida teljesen elvesztette lélekjelenlétét.
               Érezte, hogy komoly a baj.</p>
            <p>- Ne magyarázgasson, kedves Vida úr nekem semmit. - Hóbinka maga volt a szíves
               jóindulat és előzékenység. - Családi viszálykodások, sajnos, mindenütt
               előfordulhatnak. Idegen ebbe ne szóljon bele.</p>
            <p>- Anyai örökségem még bent van a cégben.</p>
            <p>- Anyai örökségét, Vida úr, rögtön nagykorúsága esztendejében el is költötte. Kérem,
               csak tessék nyugodtan maradni.</p>
            <p>- Ha már ennyire ismer - és Vida arca sötét, elszánt volt, mint aki vallomásra
               készül, mellyel ellensége kénye-kedvére adja meg magát, hogy tegyen vele, amit akar,
               - ha már ennyire ismeri viszonyaimat, nem tagadom, hogy egy megszorult barátomnak
               segítettem külföldön exisztenciát teremteni. Szerencsétlen politikai ügyekbe
               keveredett. Nem hagyhattam el. Legjobb barátom volt.</p>
            <p>Hóbinka azonban nem ismerte a lojalitást, mellyel a fegyvertelenül maradt ellenségnek
               tartozunk.</p>
            <p>- Én nem tudom, mit csinált a Vida úr legjobb barátja, de az öröksége a
               «Csakvidáman», «Kettecskén», «Kis Mókus» mulatókban úszott el. Fiatalság bolondság.
               Az egészet csak azért említettem, hogy ne legyen félreértés köztünk.</p>
            <p>Vida, akit Ági vitt bele a leánykérésbe, most már elhatározta, hogy azért sem. Nem
               hagyja magát. Mikor Ági hívására ide jött, már jövendőbeli házigazdának érezte magát
               ebben a környezetben, hol a kapukilincsen is a gondtalan jómód, a gazdagság
               biztonsága látszott. Míg a lépcsőn felment, az járt eszében: mint borul tűzbe Ági
               teste, ha már a haját símogatja. Tudta, mit jelent ő a kisleány számára és biztosra
               vette, hogy az apával való tárgyalás is simán fog menni...</p>
            <p>Nem, most már nem fogja hagyni. Nem az ő akarata, szándéka hozta ide, de ha már itt
               van, itt is marad! A nappali komédiás új hangnemet ütött meg. Lehajtotta fejét és
               halkan mondta:</p>
            <p>- Talán jobb lett volna, ha nyíltan beszélek, de nagyon szeretem Ágit és féltem,
               elvesztem Hóbinka úr jóindulatát. Őszintén megmondom: sok minden van életemben, amit
               szívesen kitörölnék onnét. A mi nemzedékünknek nagy megrázkódtatáson kellett
               keresztülmennie, nem vádolok senkit, de én azok közé a szerencsétlenek közé tartozom,
               akik otthonukban, családi körükben megértést, lelki védettséget nem találtak. Így
               bonyolódtam egy életbe, melyhez ma már semmi közöm. Higyje el, nincs forróbb vágyam,
               mint Ágit boldogítani és ennek az eltemetett multnak minden hibáját elfeledtetni.</p>
            <p>Hóbinka Gáspár úgy meg volt hatva, mintha színházban ült volna. Csakhogy
               meghatottsága egészen különálló életet élt tőle. Józaneszű Ká-Pé
               divatcsarnoktulajdonos nem viszi át az efajta megindulásokat a gyakorlati életbe. Az
               ember teljes odaadással figyeli a szegény ifjú szerelmes szavalatát, melyet a kőszívű
               apának elharsog, tapsol is neki, de amikor saját leányáról van szó, akkor nem
               szavalások, hanem a különböző helyekről beérkezett információk szerint
               intézkedik.</p>
            <p>- Vida úr - és most már ő állt fel helyéről, - a feleségem meg én azt akarjuk, hogy
               kisleányunk boldog asszony legyen. Ha ő azt hiszi, hogy Vida úr mellett találja meg
               boldogságát, nekünk figyelemmel, jóakarattal kell várnunk, hogy Vida úr milyen
               biztosítékot tud nyújtani a jövőre nézve. Nem vagyunk mi követelők! Ha Vida úr
               leteszi vizsgáit, - mert sajnos még hátralékban van velük - megkapja oklevelét, akkor
               én is rajta leszek, hogy a városnál valami állást, foglalkozást kapjon. Fővárosi
               bizottsági tag vagyok, városatya. Van valami súlya a szavamnak. Én nem tudom, hogyan
               gondolkozik a mai fiatalság. Öreg ember vagyok, nagyot fordult a világ, de az én
               időmben nem szívesen adtak kezet olyan embernek, aki asszony pénzéből él. Még akkor
               sem, ha az asszony a hites feleség. Legalább annyit tudjon keresni Vida úr, amennyi
               sajátmagának elég. Nem akarom, hogy rossz érzéssel menjen el tőlünk. Ha diplomával
               kezében jön vissza, újra beszélgetni fogunk és meglátjuk, mit lehet tenni?</p>
            <p>Vida némán, sápadtan állt helyén.</p>
            <p>- Azt még meg kell mondanom, hogy Ági a feleségemmel együtt elutazott. Ehhez a
               feltételhez kötöttem azt, hogy Vida úrral tárgyalni fogok. Ági szavát adta nekem,
               hogy nem találkoznak és nem leveleznek, míg Vida úr valami hiteles oklevéllel nem jön
               hozzánk. Ismerem a leányomat, megtartja szavát. Vida urat nem is kérem, hogy míg
               dolgai rendbe nem jöttek, ne írjon neki. Úgysem kapna választ.</p>
            <p>Hóbinka Gáspár okos ember volt, és mint a Jávor-utcai villa, a Margit-körúti
               ötemeletes ház, az ócsai földbirtok bizonyítja, kitűnő emberismerettel vezette a
               Ká-Pé áruházat. De hát, mikor a leányáról volt szó, éppenúgy becsapták, félrevezették
               és kinullázták, mint rövidlátó, hiszékeny, korlátolt vetélytársait. «Ismerem a
               leányomat, megtartja szavát»... Hóbinka Gáspár nem ismerte a leányát, de azért nem
               szabad kicsinyléssel gondolni reá. Kant Immánuelt éppenúgy félrevezethette volna
               szerelmes leánya, mint a rövidárukereskedőt. Csakhogy Kant Immánuel óvatos ember
               volt, sohasem házasodott meg és nem voltak gyermekei.</p>
            <p>Vida Zoltán, mikor hazaért, már asztalán talált egy kusza, ideges betűkkel címzett
               borítékot: «Egyetlen szerelmem, senki tőled el nem szakíthat. Tied vagyok. Sírig hű
               Ágid.»</p>
            <p>Hóbinka úr tévedett és Vida Zoltán mosolygott.</p>
            <p>Ez a mosoly nem volt meleg, közvetlen, nem az a bájos, gyermekes mosoly, mely Hilda
               lelkét fogva tartotta. Durva, kemény, diadalmas, hetyke, komisz vonás vágódott be
               szája szélén, mikor Ági borítékját a fiókjába zárta.</p>
            <p>Aztán leült, levelet írt Szentpály professzornak. Kihallgatást kért tőle, a
               disszertációja ügyében.</p>
            
         </div>
         <div type="chapter">
            <head>IX. FEJEZET.</head>
            <p>Egyesegyedül az anyák érthetik meg - mert ők élik át ezt a különös metamorfózist, -
               hogy mint válik egyszerre személytelenné az ember s hogyan kerekednek felül egyéni
               életén más életek céljai.</p>
            <p>Természetesen ez a más élet csakis a gyermekéé lehet.</p>
            <p>Átsné mintha megszünt volna önálló ember lenni. Dénes dolgait, akármilyen
               zűrzavarosak, kuszáltak, nem vette szívére. Különös képessége, hogy a lényegest a
               lényegtelentől mindig el tudta választani, megérttette vele, hogy Dénesnél a sok
               összevisszaság csak felszínes, nem megy mélyre. A zűrzavar a külső körülményekben
               van. Ezeken, ha tud változtatni, jó, mert nyugodalmasabb lesz a sorsa, ha nem, -
               Dénes meg fog maradni a kisebb-nagyobb hullámverések között. De, Hilda?</p>
            <p>Átsné csak nézte leánya sápadt arcát, egyre keményebbre váló vonásait, riadt, dúlt
               tekintetét és nem tudta, miért imádkozzék? Talán azért, hogy a férfi, aki mostanában
               egyre ritkábban jön, egyre ingerlékenyebb, levertebb és keserűbb, végképen
               elmaradjon?</p>
            <p>Dehát szabad neki ezt kérni, mikor Hilda minden idegszálával úgy várja azt az embert,
               mintha rajta kívül senkije sem lenne a világon?</p>
            <p>Hilda, az egészséges, acélos erejű Hilda úgy jár-kel, mintha bódulatban élne.
               Munkáját elvégzi pontosan, rendesen, ez nála már beidegzettség. Megszokta úgyszólván
               gyermekkora óta, hogy a munkában nem lehet megállni. De különben?...</p>
            <p>Átsné éjszakánként gyakran mondja az Idegennek: hallod? Te is hallod?</p>
            <p>A szomszéd szobából fojtott, nyöszörgő sírás hallatszik át. Átsné szívére szorítja
               kezét, úgy hallgatja. Mintha csak maga előtt látná leányát, amint a párnába fúrja a
               fejét, zokog, azt hiszi, így nem hallatszik át az anyjához. Az erős, acélidegzetű
               leány sírása azt panaszolja: miért is szakadt rá mindaz, ami a fájdalom mellett
               földreteperi, megalázza, összetöri? Miért? Hiszen nem vétett soha senkinek. Mindig
               olyan jó kisleány volt. Gyerekkorában szótfogadott szüleinek, jó bizonyítványt
               hozott haza az iskolából és azóta sem tett semmi rosszat. Hát akkor miért? Miért ez a
               szégyenletes, önérzetét összetörő gyötrelem?</p>
            <p>- Miért? - kérdezi Átsné az Idegentől és elfehéredik a szája széle. Egy pillanatra
               megfelejtkezik elkínzott, síró gyermekéről és szívének furcsa, lüktető, ki-kihagyó
               dobogását figyeli.</p>
            <p>Aztán kinyujtja kezét az Idegen felé.</p>
            <p>- Vigyél magaddal. Most már elvihetsz. Hívlak.</p>
            <p>Az Idegen a fejét rázza.</p>
            <p>- Ez még nem te vagy, csak a gyávaságod. Szökni akarsz a fájdalom elől. Szökni,
               menekülni akarsz, mert az szenved, aki legdrágább neked az egész világon. El akarsz
               bújni leányod könnyei elől. Ez még nem az igazi. Még nem vihetlek.</p>
            <p>Az asszony nem tud felelni. Képek, gondolatfoszlányok űzik-hajtják egymást agyában,
               összetépik, legázolják egymást. Most arra gondol: a katolikus egyház megtiltja
               papjainak a házasságot. A művésznek, vagy aki annak hiszi magát, éppen úgy nem volna
               szabad családot alapítani, mint a papnak. Valahol, valakit el kell árulni, meg kell
               rövidíteni. Vagy az igazinak, az Elhivatottnak ezt is lehet? Mindent lehet. Mindenre
               futja.</p>
            <p>Megint az a halk, nyöszörgő, fojtott sírás. Az asszony remegve figyel. Mennyi
               szomjúság, sóvárgás a sírásban. A test szomjúsága erősebb, vagy a léleké?
               Hilda...</p>
            <p>Mély, komor, halotti búcsúztató éneket hall. Honnét jön a hang? Nagyon távolról, vagy
               egészen közelről. Nincs távolság, nincs közel. Az emberek csinálnak ilyen értelmetlen
               megkülönböztetéseket. A búcsúztató ének saját lelkéből hangzik:</p>
            <p>Hova a világi bajok nem tódulnak,</p>
            <p> A test kívánsági hol mind elnémulnak,</p>
            <p> Végkép elmúlnak...</p>
            <p>- A test kívánságai hol mind elnémulnak, - mondja Átsné, míg leánya fojtott zokogását
               hallgatja. A test kívánsági... és az Idegen felé emeli kezét, mint aki a
               kegyelemdöfést kéri.</p>
            <p>- Nem lehet, - mondja csendesen, szelíden az Idegen - ez nem az igazi, ez nem te
               vagy.</p>
            <p>- Beszélni fogok azzal az emberrel - és Átsné felült a díványon. - Erős leszek. Nem
               szabad gyöngének lenni. Úgy-e te is úgy gondolod?</p>
            <p>Az Idegen már nincs a szobában, alakja szétfoszlott. Átsné egyedül maradt.
               Körülnéz.</p>
            <p>Világos reggel van. Az éjszakát így töltötte nyitott szemmel, hallgatta a másik
               szobából áthangzó sírást, a védelemért, oltalomért könyörgő gyermek nyöszörgését,
               és hallgatta szívének nyugtalan, ki-kihagyó, majd lázas dobogását.</p>
            <p>* * *</p>
            <p>- Zoltán, - mondta és fehér, vértelen hosszú ujjait a férfi nagy, erős csontos kezére
               tette - hallgasson reám. Jónak, gyöngédnek kell lennie hozzám, mert kéréssel fordulok
               magához. Segítenie kell, mikor így meghajlok maga előtt, hogy megint fel tudjak
               emelkedni.</p>
            <p>- De édes, drága jó asszonyom... - és a férfi megcsókolta Átsné didergő, remegő
               kezét. - Hiszen tudja, hogy mindig, mindenben szolgálatára állok és én leszek a
               legboldogabb, ha...</p>
            <p>Nem hazudott, nem komédiázott. Ahogy itt látta a kendőbe burkolózott, fehérarcú
               asszonyt, nagyon megsajnálta. Különben is, ha erre az érzésre egyáltalán képes volt,
               szerette, becsülte Átsnét, mint a legtöbb ember, aki a közelébe jutott. Vida az
               utóbbi időben, mióta a szakítás terve határozottá vált benne, sokkal jobban sajnálta,
               hogy Átsnéval nem beszélgethet majd többé, mint azt, hogy Hildától el kell
               válnia.</p>
            <p>Hilda már semmit sem jelentett számára. Néha elképzelte magát, mint Hilda férjét és
               éppen olyan hideg és közömbös maradt, mint mikor a Hóbinka lánnyal való házasságát
               tervezgette. De hogy ebbe a házba nem jöhet be többé, azt őszintén fájlalta. Ismerte
               Átsékat. Tudta, ha így húzza be maga mögött az ajtót, nincs visszatérés.</p>
            <p>Megindultsága, szánalma semmit sem változtatott elhatározásán. Egyszer már rendbe
               kell hoznom az életemet. Ki tudja, meddig kapom apámtól a havi kétszázötvenet?
               Drezdából már hónapok óta nem küldenek semmit. Ez a bizonytalanság nem mehet így
               tovább. Hildának is sokkal jobb lesz. Mi várna rá mellettem? Küszködés. Így, ha
               kilépek életéből, majd az ő dolgai is rendeződnek. Ezt az ügyet «sztornírozni»
               kell.</p>
            <p>Így mondta: «sztornírozni». A hajdani lelkes kommunista, a «Holnap hajósa», mikor
               pénz volt kilátásban, szerette a pontos, üzleti meghatározásokat.</p>
            <p>És mégis, bár mindenáron elhatározta, hogy végre rendezi anyagi ügyeit és fölibe
               kerekedik sorsának, Átsnét mélyen sajnálta. Teljes rosszhiszeműséggel, de gyöngéden
               szólt:</p>
            <p>- Mindig és mindenben rendelkezésére állok.</p>
            <p>- Zoltán, én nem kérdem, mi történt maguk között. Nem lehet, nem szabad ilyet
               kérdezni. Sem maga, sem Hilda nem tudná ezt idegennek megmondani és itt én is idegen
               vagyok. Nem lehet azt tudni, hogy két embert mi hoz össze és - megakadt a hangja - mi
               távolít el? Látom, hogy Hilda szenved. Ne féljen, - tette hozzá gyorsan, a férfi
               ideges mozdulatára - nem teszek szemrehányást. Maga valószínűleg éppen olyan kevéssé
               oka ennek a szenvedésnek, mint ő. Csak egy kérdést. Megengedi?</p>
            <p>Vida megcsókolta az asszony kezét és egy pillanatig úgy maradt, a hideg, vértelen
               kézre hajolva.</p>
            <p>- Szereti maga Hildát?</p>
            <p>Most kinyitották a kaput.</p>
            <p>Vida egy pillanatig habozott. Ha őszintén, nyíltan, fenntartás nélkül beszélne? Ha
               megmondaná úgy, ahogy van: Harmincadik esztendőmben vagyok, az életemet rendbe kell
               hozni, nem bírom tovább a bizonytalanságot. Lehet, valaha szerettem Hildát, de ez az
               érzés ma már nem elég erős ahhoz, hogy tovább is harcolni tudjak érte. Meg kell
               alkudnom, mint annyi másnak. Ha őszintén beszél, Átsné talán megérti, és mindenesetre
               próbál megbocsátani neki.</p>
            <p>Nem tette. Most nem mohó pénzvágya, beteges hiúsága akadályozta meg. Megejtette a
               szánalom, a gyöngédség. Ellágyult, amint az asszonyra nézett és hazudott.</p>
            <p>- Semmi sincs miköztünk, csak az én rettenetes helyzetem. Nem is gondolhatok
               házasságra. Ez a szörnyű bizonytalanság. Ebbe vigyem bele Hildát? Nem tehetem. El
               kell szakadnunk egymástól.</p>
            <p>Átsné sápadt arca teleszökött vérrel. Hiszen ha csak erről van szó?! Rátette kezét a
               férfi széles vállára. Már nem remegett. Felszabadultan mosolygott. Most már minden jó
               lesz, ő mindent rendbe fog hozni. Szinte tuszkolta kifelé Vidát. Azonnal hozzá kell
               látni ahhoz, amit akar.</p>
            <p>Ezt csak ő intézheti el. Állást fog szerezni Hilda vőlegényének.</p>
            <p>Hetek óta viaskodott már magában a tervvel. Sokáig nem bírta, de nem is akarta
               megtenni. Legbizalmasabb barátjának, az Idegennek sem szólt róla. Félt, hogy az
               Idegen rábeszéli. Pedig, míg a kényszerűség nem erőszakolta, szilárdan állt helyén.
               Azt hitte, ezt a lépést még sem kell megtennie.</p>
            <p>Nincs kitérés. Csak ez segíthet. Csak ő segíthet. Ezen az úton visszavezetheti
               Zoltánt Hildához.</p>
            <p>Most már keserű szemrehányásokkal támadt magára, hogy eddig húzódozott, ki akart
               bujni, nem akarta feláldozni azt, amit egyedül őrzött meg múltjából.</p>
            <p>A többit magától értetődő, természetes mozdulattal adta oda, mint ahogy
               kötelezettségét teljesíti a becsületes ember. Én adtam nekik életet, kötelességem
               életükért mindent megtenni, vállalni, elfogadni.</p>
            <p>De mikor hozzá kellett fordulni, az egyetlen férfihez, akihez tartozott, akitől
               lelkében, idegeiben, álmaiban soha el nem tudott szakadni, akkor megtorpant.</p>
            <p>Hát ezt is elveszik tőle?</p>
            <p>Védekezett. Sokáig, erősen, szívósan védte magát. Védte a régi tavaszt, amely igazi
               élete lehetett volna, ha el nem veszíti.</p>
            <p>Most, hogy elhatározta magát, egy pillanatig sem akart várni. Leült, levelet írni
               annak az embernek, akivel harmincöt esztendő óta egyetlen szót sem váltott.</p>
            <p>Milyen különös, gondolta, mikor papírt, tollat vett elő, hogy még véletlenül az utcán
               is olyan ritkán találkoztunk. Igaz, Balla András sokáig külföldön élt; angol nőt vett
               feleségül. Mikor hazajött, a minisztériumban kapott állást, most államtitkár, döntő
               befolyású ember.</p>
            <p>Átsné ott tartja a tollat kezében. Eszébe jut, hogy a legnagyobb nyomorúság,
               elhagyatottság idejében sem Dénesért, sem Hildáért nem kísértette meg a gondolat,
               hogy Ballától valamit kérjen. Nem a büszkeség tartotta vissza. Eszébe se jutott. Ez
               az enyém, ehhez senkinek nyulni nem szabad, ehhez az emlékhez nem szabad semmi másnak
               forrni, mint egy régi tavasznak, hosszú sétáknak a Svábhegyen, a Hűvösvölgy erdőiben,
               a nagy tölgyfának, ott a Zugligetben. Ott mondta el neki a férfi, az akkor divatos
               fiatal költő versét, félig énekelve, félig szavalva: «Ismét tavasz van, mint már
               annyiszor, most éppen rajtunk, kettőnkön a sor»...</p>
            <p>Miért tartozik két ember egymáshoz, vagy miért szakad el egymástól? Átsné akkor
               huszonöt esztendős korában éppen olyan kevéssé kutatta, mint most. Tavasz volt, -
               rájuk került a sor.</p>
            <p>Az igazi tragikumot csak később fedezte fel és szörnyű mivoltában csak házasságában
               lett előtte világossá.</p>
            <p>Hogy vannak lelki felépítettségű asszonyok, akiknek számára csak egyszer jön el a
               tavasz.</p>
            <p>Soha többé hozzá semmiféle férfiember közeljutni nem tudott. Ha egyik-másik futólagos
               érdeklődést keltett benne, egy-egy bizalmasabb kézfogás és vége lett. Házasélete -
               melybe belement, mert Áts Ferencet rokonszenvesnek, becsülésreméltónak találta, mert
               meghatotta és hízelgett neki a férfi nagy szerelme - megismertette vele a valóságot.
               Az első, az egyetlen szerelem emléke érzéketlenné tette a szerelemmel szemben.</p>
            <p>Minden erejével, akaratával, jószándékával azon volt, hogy titkolja ezt az
               érzéketlenséget, mely miatt úgy restelkedett, szégyenkezett, mintha valami csúnya
               betegségben szenvedne. Idegei ebben az önmagával való harcban, tiltakozó ösztöneinek
               állandó legyűrésében mentek tönkre.</p>
            <p>Házasságában jött tisztába azzal, hogy számára nincs más férfi, mint az, akié
               voltaképen soha nem volt, csak álmaiban, vágyaiban. Sokáig abban talált valami
               vigaszfélét, hogy férje semmit sem sejt. S akkor, ott, a halál előtt két nappal
               történt...</p>
            <p>Áts Ferenc felemelte kezét, azzal a bizonytalan, tétova mozdulattal, melyet csak a
               végső búcsúzás előtt álló embereknél látni, megsímogatta felesége arcát:</p>
            <p>- Jó asszony voltál, pedig...</p>
            <p>Nem fejezte be a mondatot, legyintett. Átsné megértette a ki nem mondott szavakat és
               megértette a szomorkás, egyben felmentő, megbocsátó kézmozdulatot, mely azt mondja:
               «pedig sohasem voltál úgy az enyém, ahogyan asszony férfié tud lenni, ha hozzá
               tartozik».</p>
            <p>Nem mondta ki, gondolta Átsné, mert úr volt, férfi, gyöngéd, kíméletes és
               mindenekfelett szemérmes. De azért tudta, mindent tudott.</p>
            <p>Ha legalább az én nyomorúságom árán ő lett volna ép, egész ember, vergődött Átsné, de
               ahogy én nyomorékká váltam, mert nem tudtam mellette igazi asszony lenni, ő is csak
               vergődött, gyötrődött. Erős volt, az utolsó napig. Lehet, hogy éppen úgy
               szégyenkezett, mint én. Jobban. A nő csak szerencsétlen, ha nem válik asszonnyá, de a
               férfi, aki nem tud gyönyörűséget adni asszonyának, az még a megaláztatás gyötrelmét
               is viseli. Nagyon kellett engem szeretnie, mert nem gyűlölt meg. Házasságunk első
               napjától kezdve végig - ezt Átsné bizonyosan tudta, ami ennél sokkal több: érezte -
               én voltam az első, az egyetlen. De hát segített ez rajtunk?</p>
            <p>Gyermekeire gondolt. Dénesre, Hildára.</p>
            <p>Az élet ellen különféle kábítószereket szedünk, mert narkotikum nélkül ki bírná
               elviselni az életet? Ott van a szesz, a szerencsejáték, az érvényesülés, az
               uralkodás, a dicsőség, a mámor, a pénz. Az asszony számára azonban, - talán mert az ő
               életének elviselése sokkal nehezebb - még egy külön narkotikum rendeltetett: a
               gyermek.</p>
            <p>Narkotikum, mely erős bódultságban tartja néha élete végéig és tudat alá nyomja
               behajthatatlan követeléseit, pótolhatatlan veszteségeit.</p>
            <p>* * *</p>
            <p>Átsné pillanatra megáll a levélírásban. Jaj, hogy a legerősebb narkotikumból is
               felriadunk néha és tisztán kell látni, érezni. Nem voltam jó feleség, igazi anya sem,
               mondja magában, mert az álom mindig itt állt köztem és a valóság között. Néha azt
               hiszem, az álom drágább volt mindannál, ami körülvett, körülvesz. Hát lehet ez?
               Szabad ezt?</p>
            <p>Nem tudott a kérdésre felelni. De eddig óvatosan, kínos pontossággal elválasztotta
               Balla András emlékét, mindattól, ami a valóság keretei között történt vele és
               körülötte.</p>
            <p>Eddig tudott vigyázni arra, hogy soha határsértést ne kövessen el. Tudott vigyázni,
               mikor az ura beteg lett és esztendőkön át tehetetlenül feküdt. Mikor vége volt a
               biztos, kiegyensúlyozott életnek, kenyérért szaladgált, fűhöz-fához, távoli-közeli
               ismerősökhöz. Munkát kért, ezt hajszolta, ezért esedezett és néha úgy érezte, hogy a
               munkakeresés voltaképen nem egyéb, mint burkolt koldulás. Hányszor kellett udvarias
               vagy kíméletlen elutasítást, jóhiszemű vagy hazug biztatást hallgatnia. És eszébe sem
               jutott, hogy Ballához forduljon.</p>
            <p>Hilda két évig volt állás nélkül, gyártott szakdolgozatokat, disszertációkat,
               korrepetált, gyerekeket sétáltatott, elment tanításért nyaralni és Átsné hagyta.
               Mindent a világon, de ezt az egy emléket nem, - ezt nem adta. Megőrizte a múltból
               magának úgy, ahogy volt, annak, ami volt. Nem szabad diszharmóniával zavarni.</p>
            <p>Ez a tavasz az övé, a régi Dorner Máriáé, aki még felemelt fejjel, egyenes gerinccel,
               várakozó reménykedéssel nézett az életbe. Azt hitte, neki is joga van valamihez,
               ami...</p>
            <p>A toll mozdulatlanul áll kezében. Mihez is lett volna joga? Nem tudja. Ma este majd
               megkérdi az Idegentől. Lehet, hogy felel rá, de lehet, csak fejét rázza, mint annyi
               sok kérdésére és azt mondja: Majd egyszer megtudod.</p>
            <p>Átsné a tollat újra tintába mártja, mégegyszer feltűnik előtte a régi tavasz, a
               rákövetkező ősz. Akkor szakadt el Balla Andrástól. Akkor festette Hágárt a pusztában.
               Vajjon hol lehet, kinél lehet a kép?</p>
            <p>A toll gyorsan fut a papíron. A levél, melyet Balla Andrásnak ír, így kezdődik:
               «Kedves barátom» - és mindössze néhány sorból áll. Arra gondol, hogy vagy meglátja őt
               a férfi a fekete betűkön keresztül és akkor Hilda ügye a pár sorral is rendben van.
               Vagy nem látja meg és akkor hiába írja ide akár János Evangéliumát. Néhány mondat az
               egész. Elég. Elégnek kell lenni.</p>
            <p>Aztán kabátot, kalapot vett és maga dobta be a levelet a sarki postaszekrénybe.</p>
            
         </div>
         <div type="chapter">
            <head>X. FEJEZET.</head>
            <p>Balla András, mikor a minisztériumban reggeli postáját átnézte, vaskos borítékot
               talált levelei között. Az apró, jellegzetes betűk mintha ismerősök lennének. Aztán
               megnézte a feladót: Dorner Mária, Baross-u. 81.</p>
            <p>Évtizedek távlatából jött hozzá a név, mely ott állt a boríték hátlapján, a férj neve
               nélkül. Mintha aki küldte, jelezné, hogy a régi Dorner Mária akar hozzá szólni.
               Mária, aki éppen olyan fínom, halkszavú, szemérmes volt, amikor egymáshoz tartoztak,
               mint amilyen némán, fegyelmezetten lépett ki életéből.</p>
            <p>Az államtitkár feltépte a borítékot. Fiatal, csinos szőke leány fényképe került
               kezébe. A kép mellett néhány sor. Dorner Mária küldte.</p>
            <p>Kedves barátom, illett volna: személyesen menjek el kérésemet előadni. De hogy így
               lásson Maga engem, öregen, fehér hajjal, leesett vállal? A leányomat küldöm magam
               helyett, mert ő érte kopogtatok, kérek. A leányom, akit itt lát maga előtt, Áts
               Hilda, tanársegédje Szentpály professzor úrnak, két kitűnővel tette le a tanári
               vizsgát és kormányzógyűrűvel doktorált. Szeret, szeretik. Nem tudja sorsát összekötni
               azzal, aki legdrágább neki, mert a férfinek semmiféle biztos talaj nincs a lába
               alatt. Derék, kitűnő, kiváló képzettségű, jellemes ember, saját hibáján kívüli
               okokból nem tudott boldogulni. A bölcsészeti szakon alapvizsgázott. Most készül a
               doktorátusra. Addig is, ha összeesküdhetnének? A várakozás, a vergődés halálos
               veszedelem mindenféle szerelem számára. Kérem, segítsen rajtuk - rajtam. Dorner
               Mária.</p>
            <p>Az államtitkár sokáig kezében tartotta a levelet, mintha három és fél évtized
               távlatán keresne valakit. Aztán letette az írást és a fiatal leány arcképét nézte
               hosszan, figyelmesen. Dorner Mária vonásait kereste. De nem talált Máriából semmit.
               Idegen, ismeretlen arc nézett reá vissza.</p>
            <p>Jóképű leánynak látszik, - mondta magában és vállat vont - de az anyja sokkal szebb
               volt.</p>
            <p>Aztán felemelte a telefónkagylót és elkezdett telefonálni a Statisztikai hivatalba, a
               Főigazgatósághoz, a Számvevőséghez és még egy féltucat hivatalos helyre. Még az
               államtitkároknak is hosszabb bevezetést kell tartani ilyenkor: «Kitűnő képzettségű
               ember»... «Rendkívül szívemen viselem az ügyet»... «Engem kötelezel hálára»... stb.,
               stb.</p>
            <p>Féltízkor kezdte meg Balla András államtitkár a telefonálást és délben egy órakor
               levelet küldött a Baross-utcába.</p>
            <p>Kedves Mária, hogy kívánságát teljesíthetem, az nekem sokkal nagyobb öröm, mint
               Magának. A fiatalember jelentkezzék nálam a minisztériumban. Meleg, benső üdvözlet a
               szép kis menyasszony számára. Kezét csókolja: Balla András.</p>
            <p>Átsné ott állt az ablakban. Leányát várta.</p>
            <p>Balla válasza után már nem is tartotta áldozatnak, hogy ehhez az emberhez fordult
               segítségért. Most már látta, hogy a múlt csak számára jelentett külön, elveszett
               világot. Balla András úgy szólt hozzá, mint úriember szokott a nőhöz, aki jó volt
               hozzá s akinek ő nagy fájdalmat okozott valaha. De világosan látszott, hogy ez az ügy
               - melyet ő lelkében végképen lezárni soha nem tudott - a férfi számára csak egy volt,
               a sokszor megújuló és elhervadó tavaszok közül. Nem adtam oda semmit, mikor
               segítségéhez fordultam, nem is volt mit feláldoznom, mondta magában csendesen, amint
               ott állt az ablaknál. Ez is olyan tartalmatlan, üres frázis, mint amit tehetségem
               feláldozásának, odadobásának hittem. A tehetségem éppen olyan képzelgés, semmibe
               vetett hit, mint ez az emlék a régi tavaszról. Csak én szerettem, engem nem szerettek
               soha. Amit elveszettnek hittem, nem is volt az enyém. A testetlen álom, a ki nem
               elégült vágy, a be nem teljesült szerelem is csak önámítás, csalás, ködkép. Ez sem
               volt. Semmi sem volt.</p>
            <p>Aztán megrázta fejét és már csak leányára gondolt. Hildára, mikor meg fogja tudni,
               hogy minden rendben van. Már amennyire emberi ügyek itt, ezen a földön rendben
               lehetnek.</p>
            <p>Hetek óta egyebet sem tett, mint igyekezett Hildában a lelket tartani. Néha
               megdöbbenve, nagy lelkiismeretfurdalások között vette észre, hogy haragszik
               leányára.</p>
            <p>Haragszik Hildára, mert szenvedni látja.</p>
            <p>Aztán kétségbeesetten vádolta magát. Nem tudta, míg csak az Idegen meg nem magyarázta
               neki, hogy az asszony mindig haragszik gyermekére, ha látja, hogy a gyermek
               boldogtalan az életben, melyet ő adott neki.</p>
            <p>De mert alapjában véve harcos lélek volt, tovább küzdött, tovább harcolt.</p>
            <p>A katonai szellemet manapság azonosítják a vérontással pedig...</p>
            <p>Az ember katonai, harcos természetéből született meg minden, ami ezt a világot - a
               mienket - megmozdította. Az elemek, a természeti erők, a vadállatok ellen való
               harcos, küzdő szellem vezette, mikor hajlékot, otthont formált. Mikor a fatörzset
               kivájta és vízre szállt benne, mikor viaszszárnyakkal repülni próbálkozott, mikor
               gondolataival a hétpecséttel lezárt titkok ajtaját döngette.</p>
            <p>És a lélekben élő harcos, küzdő szellem vezette, mikor rájött, milyen halványan
               pislákoló mécses az emberi értelem és az Ő kezébe adta magát. Alázatos leborulása a
               legfelsőbb Erő előtt a katona hódolata. Talán akkor volt legnagyobb hős, mikor
               megadta magát, amikor megértette: ember, te az Istené vagy. Őbenne van eredetednek
               oka, értelme, célja.</p>
            <p>Átsnéban a látszólagos lágyság, passzívitás mellett ott élt a harcos militarista,
               mely nem engedte, hogy a fegyvert letegye. Majd minden jóra fordul, - biztatgatta
               magát. Eszébe jutott, mint igyekezett Hildát a jórafordulásig is szurrogátumokkal
               tartani.</p>
            <p>Egész Európát fogó rádiót vett részletre. De Hilda nem volt kíváncsi a nagyvilág
               eseményeire. Azt mondta: fejgörcsöt kap a rádió recsegésétől. A muzsika?... Zavarja
               az írásban és olvasásban. Nem kell.</p>
            <p>Volt néhány pengője a postatakarékban. Kivette. Szép állólámpát csináltatott Hilda
               íróasztalára. A formát ő maga tervezte. Fínom, széprajzú ernyőt tett rá és aztán
               várta a leányát. Hangulatvilágítást csinált, csak az új lámpa égett. Mikor Hilda
               csengetett, sietett ajtót nyitni és maga előtt eresztette be leányát. Félénken,
               mosolyogva várta leánya szavát, hangját, egy kis mozdulatot, mely arról beszél: jól
               esik neki, hogy olyan szépen feldíszítettem szobáját, otthonát.</p>
            <p>Hilda ott állt sápadtan, mereven, homlokán egy mély függőleges, hosszú ránc.
               Összehúzta szemöldökét és úgy mondta:</p>
            <p>- Erős a fény, fáj tőle a fejem.</p>
            <p>Vida már megint nem telefonált, gondolja Átsné és válla még jobban előrebukik. Hilda
               észre sem vette, meg sem látta a lámpát. De hát lehet-e ezt rossznéven venni? Én
               vagyok ostoba, hogy ilyen gyerekségekkel próbálkozom. Az otthonát csinosítom,
               szépítem. Az ő otthona ott volna amellett a férfi mellett, aki...</p>
            <p>Aztán Hilda mégis csak észrevette a lámpát, megköszönte, kezet csókolt anyjának.
               Erőltetett vidámsága még jobban elgyötörte Átsnét, mint őszinte szomorúsága.</p>
            <p>Most, hogy Balla András levele megjött, szabadulni akart az emlékektől.</p>
            <p>Milyen ostoba vagyok, kínozom magam. Hiszen ennek már vége. Itt van zsebemben Balla
               András levele. Az államtitkár írja: Vida Zoltán állást fog kapni és Hilda asszony
               lesz, igazi asszony, azé a férfié, akit szeret, aki hozzá tartozik. Minden jóra
               fordul.</p>
            <p>Elnevette magát.</p>
            <p>Jókedvűen, felszabadultan nevetett. Eszébe jutott egy bolondos kis történet. Hildát
               hatesztendős korában vitték először színházba: «A falu rosszá»-hoz. Ott ül az apja,
               anyja mellett. Egész testében remeg, ha Faludi bíró uram mennydörögve fenyegetőzik,
               ha Göndör Sándor öklét rázza. Ő pedig folyton fülébe súgja: Ne félj semmit, Hilda,
               minden jóra fordul. És jön a drámai fordulat: Göndör Sándor rálő Bátki Tercsire,
               Hilda nem bírja tovább, kitörő zokogással fordul anyja felé: «Nekem most már te hiába
               beszélsz, ez nem fog jóra fordulni». A közönség kitűnően mulat rajtuk, míg ő, meg az
               ura kivonszolják a zokogó, pesszimista világszemléletű Hildát, akit a büffében
               vásárolt csokoládé sem tud helyrevígasztalni. Aztán mégis visszaviszik a nézőtérre.
               Ott a színpadon Bátki Tercsi éppen esküvőjét tartja Lajival és Göndör Sándor is
               eljegyzi Feledi Boriskát. No látod, - mondja a gyereknek - minden jórafordult. Úgy-e
               megmondtam? Igen, anyuskám, és Hilda, - a hatéves kis Hilda arca ragyog: - te
               megmondtad és úgy is lett.</p>
            <p>Most is úgy lesz. Átsné vidám, könnyű lélekkel kezdett teríteni. Csak jönne már
               Hilda, hogy a jó hírt elmondhassa.</p>
            <p>* * *</p>
            <p>Hilda a könyvtárba ment, amikor a Múzeum-körúton a véletlen összehozta Vidával. Már
               egy hét óta nem látta. Azt, hogy az anyja külön beszélt vele, nem tudta. Most, hogy a
               férfi szembejött, Hilda megijedt. Vida beesett, karikás szeme, fakó arca, görnyedt
               tartása, fáradt, szomorú, esett emberről beszélt. Egyszerre elfelejtette a férfi
               furcsa el-elmaradásait, keserű fölényeskedéseit. Elfelejtette, hogy néhány héttel
               ezelőtt, egy ilyen alattomos tőrszúrásokkal megmérgezett együttlét alatt megmondta
               neki:</p>
            <p>- Zoltán, ha azt érzed, nem tartozol úgy hozzám, mint ahogy hitted, ne ilyen módon.
               Nem méltó ez sem hozzám, sem hozzád, sem ahhoz, amit egymás iránt - itt megakadt egy
               pillanatig, nehezen tudta kimondani - éreztünk.</p>
            <p>Fehér volt még a szájaszéle is. A multba helyezte érzésüket és hiába várta a
               tiltakozó cáfolatot. Most ébredt igazán tudatára, mennyire benne él ez az ember
               minden csepp vérében, minden idegszálában. Ha el kell szakadnia tőle? Néhány héttel
               ezelőtt gondolt először erre az eshetőségre, mint bekövetkezhető dologra, - ugyan mi
               marad, ki marad akkor? Anyja, testvére, barátai, munkája, ambíciója, a saját maga
               személye milyen messzire dobódott, milyen idegen lett. Akkor, ott, azon a
               találkozáson jött tudatára, nincs boldogítóbb és egyben megalázóbb érzés, mint mikor
               felfedezzük, hogy testünk, lelkünk csonka, hiányos, és állandó csillapíthatatlan
               szomjúságban, kielégületlenségben szenved, anélkül a másik test és lélek nélkül.
               Hildának, mikor odadobta a szakítás eshetőségét, elakadt a lélegzete. Nem a szerelmes
               csókokra gondolt, hanem arra, hogy többé nem símogathatja nagy, erős, csontos kezét,
               hogy nem láthatja többé meleg, kedves, gyerekes mosolyát.</p>
            <p>Ki-kihagyó szívveréssel, de azért állt. Erősen, egyenesen állt a helyén. Ha minden
               rászakad is, felemelt fejjel várja.</p>
            <p>Vida ránézett. Bántotta ez az egyenes, merev tartás. Ha beállítottság, gondolta,
               kopott és elhasznált. Ha pedig igazi elszántság? A férfit felháborította, hogy őt ki
               lehet tenni, hogy őrajta túl lehet menni. Különben is - és most már józanul, hidegen,
               nyugodtan mérlegelt - minek dobassam ki magam? A Hóbinka-ügy még a levegőben van
               és... Még ráérek...</p>
            <p>Fegyvertárából előszedte a legbiztosabban ható eszközt. Pontosan Hilda nagylelkű, úri
               nobilitását vette célba.</p>
            <p>- A szakítás éppen jókor jön. Legalább is a te számodra, drágám. Nem beszéltem róla,
               nem tudhattad, de a nők mindig akkor járnak el a leghelyesebben, ha tudattalan
               ösztöneik parancsait követik. Éppen a napokban kaptam apámtól levelet. Örökségem
               után járó kamatoknak csak a felét küldi ezentúl. A konjunktúra... a kamatláb... meg a
               többi... Végig sem olvastam. Úgysem perelhetek. Az apám.</p>
            <p>Nem volt egészen hazugság, amit akkor három héttel ezelőtt mondott. Apja ügyvédjétől
               csakugyan kapott valami elszámolásfélét. Az öreg kúnszállási pallér végrendelkezett.
               Nem akarta, hogy az ő pénze is úgy ússzék el fia kezén, mint az anyai örökség.
               Általános és kizárólagos örökösének Drezdában élő leányát és unokáját nevezte meg.
               Fia a mellékelt elszámolás szerint, már kivette a köteles részt. Mindazonáltal
               tovább is utaltatni fog számára havi kétszáz pengőt és kötelezi erre a leendő
               örökösöket is. Vida, míg a levelet olvasta, komor, sötét arccal arra gondolt: hát
               nincs mentség? Örökös kolduskenyéren kell élnem? Ismerte apját. Közeledni hozzá
               hiábavaló. És azt is tudta, hogy az öreg pallér, mielőtt végrendelkezett, alaposan
               utána nézett mindennek. Ennek a végrendeletnek nincs sebezhető, megtámadható
               pontja.</p>
            <p>- De, drágám - és Hilda két keze közé szorította a férfi fejét. Szeme ragyogott. A
               gonosz és kínzó sejtelmek eltűntek. - Hát most már komolyan haragszom. Így elgyötörni
               magadat és így megijeszteni engem... Hát szabad ezt, kisfiam? Istenem, olyan kevésből
               megélhet az ember. Mi anyussal tudósok, művészek vagyunk ebben. Akarsz leckét venni
               tőlem? Különben az egész csak átmeneti dolog. Mihelyt meglesz a doktorátusod,
               meglátod, rögtön lesz állás is. Akkor apád is másképpen beszél. Ha nem? Mi egymás
               mellett élhetünk, drágám. A többi? Szóra sem érdemes...</p>
            <p>Akkor néhány napig mintha minden rendbe lett volna. De jött a Hóbinkával való
               tárgyalás és Vida megint elmaradt. Most már «stornírozni» kell az ügyet.</p>
            <p>A «stornírozás» sokkal nehezebben ment, mint hitte. Hilda már éppen olyan idegen volt
               testének, lelkének, mint Ági, de a felsőbbrendű légkörtől való elszakadás mélyen
               belevágott; maga is elcsodálkozott rajta. Ahogy Hilda elfehéredett, mikor arra
               gondolt: soha nem símogatom meg többé kezét, soha nem látom mosolyát, neki is eszébe
               jutott; soha többé nem beszélgethetek úgy, ahogy csak velük tudok.</p>
            <p>De mit jelentett mindez, mikor a mérleg másik serpenyőjén ott állt a Jávor-utcai
               villa, a Margit-körúti ház, az ócsai birtok? Vajjon hány hold lehet és milyen a
               fölszerelés? A lelkes kommunista, a «Holnap hajósa» pontosan tisztába szeretett volna
               jönni azzal, mi vár rá?</p>
            <p>Éjszakái azonban nyugtalanok, idegesítők voltak és reggelenként gyötrő fejfájással
               ébredt. Az Átsnéval való tárgyalás nagyon megviselte. Eddig, ha valakit kifosztott,
               elárult, megalázott, vállvonogatással, «hát mi van abban»-nal intézte el az ügyet.
               «Vigyázott volna jobban magára». De most nem tudott így tovább menni. Nem Hildát
               látta maga előtt, hanem a fehérhajú, sápadt, remegő asszonyt, amint kendőjébe
               burkolódzik és reánéz. Elfordította fejét, de ez a nagy, mély, szürkéskék szempár itt
               is üldözte a Múzeum-körúton. Hát soha nem fog már ezektől a nőktől szabadulni?
               Magában dühösen, komiszul, durván káromkodni kezdett. Ezek a fínomságukkal,
               gyöngédségükkel, no meg a védtelenségükkel akarnak erőt venni rajta. Durva, cinikus
               és kemény akart lenni és úgy vergődött, mint a verembe esett vadállat. Tudta, hogy ki
               fog menekülni, hogy rajta sem jóság, sem gyöngédség, sem szeretet erőt nem vehet,
               legkevésbbé a lovagiasságára való hivatkozás. Az ilyesmi pár percre, órára,
               legfeljebb egy-két napra megindítja, mint ahogy ellágyult az Átsnéval való
               beszélgetés közben, de már ott, akkor is tudta, hogy megindultságának semmi köze
               elhatározásához. Most pedig...</p>
            <p>Most pedig már dühös volt. Dühös volt, hogy vergődik, kínlódik, szégyenli magát
               komiszsága miatt és nem tudja élvezni, amit eddig Hóbinkáéknál elért. Nem bír
               diadalmaskodni, fölényeskedni. Nyugtalan, levert, elgyötört. Ezért is Átsékat
               gyűlölte.</p>
            <p>Nem kellett volna elmennie Átsnéhoz, hiszen sejthette, hogy miért hívja. Aztán, mikor
               kinyitotta a kaput előttem, szépen, ügyesen, egy pár ezüstpapírosba csavart
               frázissal mindent megértethettem volna vele. Hiszen úgyis szabadulni akarok tőlük.
               Hanem ez az ideges nyugtalanság, ez az önkínzás, saját magammal való
               elégedetlenség?... Ettől mikor fogok megszabadulni?...</p>
            <p>Most jött vele szemben Hilda. A férfi arca elsötétült. De Hilda csak a beesett arcot,
               az elkínzott vonásokat látta és megijedt.</p>
            <p>- Zoltán, csak nincs lázad? Azonnal gyere fel velem a könyvtárba.</p>
            <p>Ott bent a szobájában - Szentpály kívánságára külön kis szobát kapott, ahol a
               professzor által rábízott munkát zavartalanul végezhette - megfogta a férfi
               csuklóját.</p>
            <p>- A pulzusod rendes. Mi a baj?</p>
            <p>Vida vállat vont.</p>
            <p>- Vesd le a kabátod és ülj le.</p>
            <p>Vida ott állt szemben a leánnyal. Az önvád, a nyugtalanság hideg haragba csapott át.
               Hogy itthon van már ez a leány, itt ebben az úri, fínom légkörben. Kis
               dolgozószobájában, melyet egy pár lakásáról hozott holmival kedvessé formált. Fiatal,
               nő, szegényen indult el, minden poggyász nélkül, éppen hogy hacsak csinosnak
               mondható. És otthon van. Beérkezett. Ő öt esztendővel idősebb; férfi, gazdag
               családból való, a legragyogóbb külsővel és - - -</p>
            <p>- Sietnem kell. Van valami mondanivalód?</p>
            <p>Hilda ránézett. Így még soha, a legkeservesebb komiszkodások idejében sem beszélt
               hozzá. Ez a kimért, távoltartó hang.</p>
            <p>- Nem vagy te beteg, Zoltán?</p>
            <p>- Semmi bajom sincs. És ha meg kell mondanom, kissé idegeimre megy az a jóságos,
               kegyes, diakonissza-hang.</p>
            <p>- Zoltán... - A leány most ott áll közvetlen közelében. - Megtiltom, hogy így
               beszélj, mert...</p>
            <p>- Ha bánt a hangom, elmehetek. Úgy emlékszem, az utóbbi időben nem sokat tolakodtam
               nálad. És ha most be nem hívsz...</p>
            <p>Mi ez?... Hilda úgy bámult a férfira, mintha most látná először. Mi ez? Gonosz
               varázslat? Ez volna az ő «kisfia», aki egyszer ölébe hajtotta fejét és úgy mondta
               halkan, könyörögve: Soha engem el ne hagyj. Ha menni akarok, fogj meg, ne eressz. Ne
               légy büszke, Hilda, ha gonosz vagyok, alázkodj meg előttem és ne hagyj engem, mert ha
               kiejted sorsomat a kezedből... Nem tudta folytatni, a nagy, hatalmas férfitestet
               zokogás rázta. És Hilda érezte, hogy könnyű selyemruhája átnedvesedik a férfi
               könnyeitől. A könnyek felszívódtak lelkébe és akkor fogadta meg: «Az enyém marad.
               Megtartom akarata ellenére, megtartom a büszkeségem, az önérzetem árán, mert neki
               szüksége van énreám».</p>
            <p>Erre gondolt és legyűrt magában minden lázadó indulatot. A zokogó, könyörgő férfira
               gondolt és megismételte fogadalmát: «Vissza kell hoznom, tűzön-vizen keresztűl,
               vissza kell hoznom».</p>
            <p>- Nézd, Zoltán, amit te az imént mondtál nekem, azt én nem is hallottam. Vannak
               percek, szavak, mozdulatok, - mindnyájunk életében vannak - melyekhez semmi közünk.
               Nem a mieink. Magunk sem értjük, hogy szakadtak ki belőlünk. Akarsz itt olvasni
               nálam, míg dolgozom, vagy délután feljössz hozzám?</p>
            <p>- Ha ötödfeles jambusokban szavaltad volna el ezt a nemeshangú tirádát, még sokkal
               szebb lenne. Törpe, kis imádódnak, Szombathnak igaza van: jó színésznő lett volna
               belőled. Kár ezt a tehetséget házi használatra elkoptatni.</p>
            <p>Most már nemcsak szakítani, menekülni akart, hanem sérteni, bántani, olyan mély sebet
               ejteni, amilyet csak tud.</p>
            <p>Hilda valahogy felülről nézett le rá, mint egy gonosz, kegyetlen hajlamokkal megvert
               gyerekre, akivel szemben kötelességünk a próbálkozás, míg csak valami reményünk
               lehet.</p>
            <p>- Veszekedni akarsz, Zoltán? Ne fáraszd magad. Én velem csak akkor lehet összeveszni,
               mikor én is úgy akarom. Most pedig - önkénytelen volt, nem tudott róla, de két mély,
               kemény ránc húzódott végig homlokán - most nem akarom. - Várt egy-két pillanatig,
               hogy engesztelő szó vagy mozdulat jön. A férfi rideg, kemény, gyűlölködő tekintettel
               állt helyén.</p>
            <p>- Zoltán, én mindenképpen próbálom megérteni hangulatodat. Te olyan környezetben
               éltél, ahol az elért eredmények szerint mérik le az emberi értéket. Sok fájdalom,
               keserűség, megaláztatás érhetett. Lehet, még ma sem ismersz eléggé bennünket. Mi
               tudjuk, hogy a sikernek semmi köze az érdemhez. És ha most megálltál, ha egy darabig
               nem is bírsz előremenni utadon, az mielőttünk semmit sem jelent.</p>
            <p>Hiába van állásod, neved, tekintélyed, hiába dolgozol ebben a szép, úri könyvtárban,
               - gondolta Vida - mégis a kezemben vagy. Tested, lelked, jövőd, itt tartom a
               kezemben. Mereven, egyenesen állsz itt velem szemben. Lássuk csak, hogy fogsz
               mindjárt összetörni?</p>
            <p>És minden szótagot hidegen, keményen hangsúlyozva mondta:</p>
            <p>- Sikertelenség? Megállás? Nem tudom, mit akarsz ezzel mondani. Éppen most... Egészen
               fiatal, ragyogó szépségű leány szerelmes belém - és egyszerre a hangja, a kifejezési
               formája is a lehetetlenségig alacsonnyá, közönségessé vált - igen, vagyonos szülők
               egyetlen gyermeke.</p>
            <p>Hildának egy régi breton legendára kellett gondolnia. A vezeklő remetére, aki valaha
               szerelmes fiatal férj volt és nászéjszakán felesége undorító hüllővé változott
               karjai között. Mi ez, ami előtte történik? Ki ez az ember, akit szeretett? Az agya
               most is élesen, logikusan, fegyelmezetten dolgozott és arra gondolt: milyen különös,
               az emberben egy világ omlik össze és közben hű marad mesterségéhez. Breton legendából
               veszem a hasonlatot arra, ami itt történik és nem az életből.</p>
            <p>Egy pillanatig még mozdulatlanul állt helyén, aztán anélkül, hogy felemelné hangját
               csak annyit mondott:</p>
            <p>- Menj és ne lássalak többet.</p>
            <p>És Hilda tudta, hogy soha többet nem fogja ezt a férfit meglátni, még ha állandóan
               előtte lenne is.</p>
            <p>* * *</p>
            <p>Egyedül maradt, dolgozni kezdett. Apró, kínos lüktetések a halántékán. Mintha az
               egész teste elzsibbadna. Különös, - gondolta - én még sohasem ájultam el. Most sem
               fogok. Még a munkámat se hagyom abba. Ha abbahagynám? Nem szabad megállni, mert
               akkor rámszakad a szégyenkezés. Ez a szégyenkezés ott belül fojtogatja a fájdalmat,
               a szenvedést. Úgylátszik, erősebb náluk. De ha elpusztítja őket, kitör és engem fog
               majd gyilkolni. Nekem esik, beborít. Nem szabad. Dolgozzunk.</p>
            <p>A telefón cseng. Leemeli a kagylót. Szentpály professzor hivatja.</p>
            <p>Nagyot lélegzik. Ez jó. Minél több munka, elfoglaltság. Azok ott bent csak hadd
               viaskodjanak. A szégyenkezés... Micsoda hatalmas, erős óriás. A szerelemmel már
               végzett, most pusztítja a csalódás keserűségét, a megmérgezett vágyakat, a lehetetlen
               reményeket. Sorra egymásután végzi ki őket. De jaj, ha egyszer végzett velük, ha
               aztán nekem támad. Ez az egyre erősbödő és növekvő szégyenkezés.</p>
            <p>* * *</p>
            <p>Szentpály Miklós sokáig viaskodott magával, míg elhatározta, hogy Hildával
               beszél.</p>
            <p>Mióta a belga szimbolistákat elolvasta, egyre erősítgette magát a leszámoláshoz. Nem
               a leányt kímélte, - sajátmagát. Mikor tisztába jött azzal, hogy Vida Zoltán doktori
               értekezését Hilda írta, sokkal jobban haragudott önmagára, mint a leányra.</p>
            <p>Nem volt túlontúl hiú. És hogy emberismeretét ilyen csúfos csatavesztés érte, hogy a
               leány, aki exisztenciáját, érvényesülését neki köszönhette, akit mint embert, mint
               dolgozó munkást megbecsült, ilyen csúnya perfidiát követett el, azon néhány kemény
               korholó mondat után napirendre tudott volna térni. Felháborodva járt fel-alá
               szobájában és nem merte bevallani, hogy a férfi szenved a nő árulása miatt.</p>
            <p>Amilyen becsületes, tiszta, igaz férfi, megretten, ha érzése tudatossá válik. Hogy ő,
               az ötvenhetedik évében lévő tudós, akinek felesége reménytelenül gyötrődik az
               ideggyógyintézetben, másként gondoljon erre a fiatal leányra, mint tanítványára,
               titkárára, hűséges segédjére, ki szinte gondolatait találja ki?... Szentpály nem a
               naiv szobatudósok fajtájából való. Éppen annyit élt kint a világban, mint bent a
               könyvei között. Ismerte és elfogadta az életet minden vonatkozásában. Le tudta mérni,
               amit értéknek hívnak benne és viselte, ami tehertétel gyanánt kerül a serpenyőbe. Még
               az sem zavarta, ha néha összekeveredtek a dolgok s ami öröm, siker, elért eredmény
               volt; a jobb serpenyőből egyszerre a baloldaliba került és amit gond,
               megpróbáltatás, fájdalom gyanánt viseltünk, az segített az egyensúlyt megtartani. A
               professzor úgy gondolta, hogy nagy meglepetések őt már nem érhetik. És most?</p>
            <p>Hát hiába útálta az öblös, nagyhangú, felelőtlenséget takaró szavakat, most mégis ki
               kellett mondania a szót, - melyet ifjúsága óta nem használt -: csalódás. Az volt a
               hite: az ember tartsa nyitva szemét, fogja be a száját és ha ennek ellenére is
               másként alakultak a dolgok, mint várta és hitte, ne meneküljön a «csalódtam»
               felelőtlen állapotába, hanem mondja azt: rövidlátó vagyok, új szemüveget fogok
               beszerezni. Csalódás? Ostoba, értelmetlen szó. Csak sajátmagam csalhatom meg
               magamat. Erről pedig ki tehet?</p>
            <p>És most - bár benső grimasszal - folyton arra kellett gondolnia: csalódtam. Nem ezt
               vártam Hildától. Ha akart tőlem valamit, miért nem mondta meg nyiltan, fenntartás
               nélkül? Úgyis tudja, nem térek ki, ha megtehetem. De hogy saját munkáját csempészi be
               a más neve alatt? Mi ez?</p>
            <p>Persze, a kérdés felesleges, mert a professzor most már nagyon jól tudja, hogy mi ez.
               Talán éppen azért jár olyan felindultan szobájában.</p>
            <p>Ötvenhét év, - mondta kétszer is egymásután. - Ha így lenne? az én koromban ez már
               nem tréfa. De nincs így, - tette hozzá erősen határozottan és kinyitotta a
               dolgozószoba ablakát. Friss, téli levegőt kívánt. Körülnézett dolgozószobájában,
               melyet Hilda annyiszor nevezett második otthonának, melybe szemmelláthatóan mindig
               olyan örömmel jött. Hát mi történik itt vele? Semminek sem szabad történni, mondta
               aztán, ötvenhét évvel megbocsáthatatlan. Ha hetven volnék, - akkor igen, akkor már
               minden szabad.</p>
            <p>Becsukta az ablakot, mert csengettek. Ez Hilda. A nagy fehér kandalló előtt állt,
               mikor a leány belépett.</p>
            <p>* * *</p>
            <p>- Üljön le, Hilda.</p>
            <p>Szentpály állva maradt. Tanítványa felnézett rá és a professzor egyetlen szót sem
               mondott el az előre elkészített kemény beszédből.</p>
            <p>Hildát néhány hét óta nem látta. Mióta gyanúja bizonyossággá erősödött, kerülte a
               találkozást. Közben Bécsbe is fel kellett utaznia, csak telefónon beszéltek.</p>
            <p>Most, mikor Hilda bejött szobájába, megijedt. Ez a furcsa, fáradt tartás, a leesett
               vállak, a merev, elkínzott vonások a két mély bevágás szája körül... Tíz esztendővel
               idősebb sajátmagánál.</p>
            <p>- Beteg volt, Hilda?</p>
            <p>- Nem, kérem. Nincs semmi bajom.</p>
            <p>Mikor ezt a hazugságot kimondta, védelemért, oltalomért könyörgött a hangja,
               tekintete, mozdulata. A professzor lelkét megejtette a szánalom, mellyel szemben
               annál tehetetlenebb a férfi, minél inkább érdemes a férfi névre. Csak az erős,
               lelkében-testében erős férfiember tud igazán gyöngéd lenni.</p>
            <p>- Hilda, mi ez? - Közelebb lépett s ami eddig soha nem történt meg köztük, a leány
               hajára tette kezét.</p>
            <p>Veszedelmes mozdulat. A professzor tudta és nem is akarta megtenni. Akarata, szándéka
               ellenére történt és most már itt van a baj. Hilda hirtelen, elkínzottan zokogni kezd,
               mint a gyermek, akit vernek, megaláznak, aki kér, könyörög, fellázad, remegve lapul
               és a kétségbeesés bátorságával küszködik, - de hiába. Az irgalmatlan, durva ütések
               csak tovább sújtják és most már nem bírja sem a kérést, sem a harcot. Már nem gyáva,
               nem bátor, - védtelen gyermek, oltalomért nyújtja ki kezét és sírva mondja:</p>
            <p>- Mert én olyan szegény kis árva vagyok. Nekem senkim sincs. Senkim.</p>
            <p>A professzor ott áll mellette. Keze a leány fején. Nem szól, nem mozdul. Hallgat és
               vár. Mond-e még Hilda valamit? A leány nem beszél. Szentpály önkénytelenül bólint.
               Miért is beszélne, hiszen már mindent elmondott. Hilda már nem sír. Felnéz rá.
               Tekintete olyan üres és kiégett, mint a lelke.</p>
            <p>- Hilda, - mondja csendesen a professzor - nem akar az amerikai ösztöndíjért
               folyamodni? Még lehet.</p>
            <p>Hilda a professzor kezére borul. Szentpály ott érzi könnyeit, csókjait. Vissza akarja
               húzni kezét. De milyen erős ez a leány. Erős, mert nem akarja megadni magát a
               kétségbeesésnek, mert fel akar emelkedni az összetörtségből, mert ki akar menekülni a
               fájdalom rabságából, mert fiatal, élni akar, egészséges, erős akar lenni. És nem tud,
               nem bír magában, egyedül. Így hát ő hozzá menekül és belé kapaszkodik.</p>
            <p>Nem bírom visszahúzni a kezem, - gondolja a professzor és már hagyja, hogy a forró
               könnyek és csókok elborítsák. Ott hagyja kezét, hadd kapaszkodjék belé a szegény kis
               hajótörött. Elkopott, lomtárba való hasonlat, - de ki tud jobbat? Hadd kapaszkodjék
               bele, mint hajótörött a deszkaszálba. Hát mit csináljak?</p>
            <p>Felülről lenéző iróniával akarja látni az egész ügyet, de nem bírja. A forró könnyek
               ott a kezén, megborzongatják testét. Most lesz egészen világos előtte, ami
               voltaképpen már régen megszállva tartja lelkét. Ötvenhét év, mondogatja magában és
               mint pajzsot tartja maga elé védekezésül. És a gúny, a szánalom, mely a leány ellen
               nem bír harcolni, most teljes mértékben saját maga ellen fordul. Nincs szükségem
               védekezésre és felesleges az éveimet emlegetni. Ez a szegény gyermek partra szeretne
               vergődni. Azért kapaszkodik belém, mert nincs más mellette. Csak azért kapaszkodik.
               Hát lássuk csak.</p>
            <p>- Hilda, most pedig beszéljünk, mint értelmes emberekhez illik. Az imént azt
               kérdeztem, akar-e kimenni Amerikába? Most már nem kérdem. Magának el kell mennie
               innét. Készítse elő a kérvényét.</p>
            <p>- Igenis, professzor úr.</p>
            <p>Halkan, engedelmesen, fejét lehajtva beszélt, mint a gyermek, akivel rendelkeznek,
               akinek még véleménynyilvánításhoz sincs joga.</p>
            <p>- Mindannak, ami magával történt, távlatot kell kapni, mert csak így mérheti le igazi
               jelentőségét. Hiszem, hogy saját magához illően fogja rendezni és elintézni.
               Szeretném, ha még távolról sem kellene tapintatlanságot elkövetnem, de nem tehetek
               róla egyet-mást el kell intéznünk elutazása előtt. Azzal az emberrel, aki helyett
               maga a disszertációt megírta, be kell fejezni a dolgot.</p>
            <p>- Professzor úr...</p>
            <p>Szentpály bólintott.</p>
            <p>- Már hetek óta tudom. Mikor a bevezetést elolvastam, mindjárt gyanús volt.</p>
            <p>Hilda nem mert szólni, a professzor felelt a ki nem mondott kérdésre.</p>
            <p>- Maga egy pár hónappal ezelőtt egy Taine-kötetben, melyet kölcsönadtam,
               bentfelejtette az egész disszertáció tervrajzát. Akkor átnéztem, elolvastam és arra
               gondoltam, alkalmilag szerzek magának egy belgiumi ösztöndíjat, hogy alaposan
               kidolgozhassa a témát. Vártam az alkalomra, és közben ez az ember benyujtotta a
               disszertációt. Természetesen rögtön rájöttem. De azért biztos akartam lenni.
               Összehasonlítottam a beosztást, a vonalvezetést. Minden pontosan egyezik. Elhivattam
               azt az embert, részletkérdéseket adtam fel neki. Belezavarodott. No, csak maradjon a
               helyén, Hilda. - És mert látta, hogy a leány válla megvonaglik, - no, ne sírjon, nem
               akarom.</p>
            <p>Csend volt egy pillanatig. Hilda nem sírt és Szentpály tovább beszélt.</p>
            <p>- Keményen meg akartam magát büntetni. De úgy látom, felesleges. Már tudja, mit
               csinált és világosan látja, kiért csinálta. Amerikában fog élni egy esztendeig. Ez a
               kikötésem, ragaszkodom hozzá. És ezzel lezártuk a maga ügyét. Most jön ez a -
               megakadt egy percre - ez az alak, aki kétszer is sürgette már nálam disszertációja
               elintézését. Legutóbbi levelében azt írta: állást fog kapni, ha leteszi a
               vizsgát.</p>
            <p>Hilda most már egyenesen, bátran a professzor szemébe nézett.</p>
            <p>- Én ajánlottam fel neki, nem akart belemenni.</p>
            <p>Szentpály vállat vont.</p>
            <p>- Lehet. Engem csak tények érdekelnek.</p>
            <p>Hilda felállt.</p>
            <p>- Professzor úr, az az ember - furcsa, de ő is úgy beszélt már Vidáról, mint
               Szentpály - az az ember azt fogja hinni, hogy én árultam el.</p>
            <p>- Fontos az, Hilda, hogy mit hisz magáról? Gondolkozzék egy kicsit.</p>
            <p>- Professzor úr, én nem őt kímélem, hanem sajátmagamat. Saját meghalt érzéseimnek
               tartozom azzal...</p>
            <p>- A legtöbb, amit tehetek, - mondta Szentpály, - hogy szó nélkül visszaküldetem a
               disszertációt. Holnap hozza el a kérvényét. Magam fogom bevinni a
               minisztériumba.</p>
            <p>Bólintott, ezzel jelezte, hogy a beszélgetés befejeződött.</p>
            <p>* * *</p>
            <p>És most haza, mondta magában Hilda, míg lefelé ment a Rózsadombon. Haza. Meg fogom
               mondani, hogy Amerikába megyek. Anyus nem kérdezősködik, nem kell beszélnem. Ahogy
               rámnéz, ahogy az amerikai utat bejelentem, úgyis tudni fog mindent.</p>
            <p>Lent a Margit-hídnál megállt. Fáradt volt, nehezen lélegzett.</p>
            <p>Szédült, mintha viharos tengeren imbolygó hajón lenne. Anyjára gondolt. Persze, hogy
               kitalál mindent, ha ugyan - és itt megállt - már régen nem tudja. Az utóbbi idők úgy
               elgyötörték Hildát, - a férfi kimaradásai, visszatérései, gyöngédségi rohamai,
               támadásai, oltalomért való alázatos könyörgése, cinikus kijelentései - hogy anyjával
               nem is foglalkozott. Nem érdekelte senki, semmi. Minden erejével azon volt, hogy a
               férfit - mintahogy megfogadta - tűzből-vízből kimentse, saját magának megtartsa.
               Igen, igen, tűzből-vízből ki is mentettem volna, de, hogy így a sárba, az iszapba
               merült... Egyszerre eltűnt a férfi alakja, csak anyját látta maga előtt. Milyen
               sápadt lett az utóbbi időkben, szeme mélyen árnyékolt, görnyedten, lassan, fáradtan
               jár. Belerokkant abba, amit látott, tudott, amiről nem beszélhetett, amitől nem
               menthette meg leányát, míg ő...</p>
            <p>Hilda félt a találkozástól. A pillanattól, amikor szembekerül anyjával. Úgy gondolta,
               előbb felnéz Déneshez. Már úgyis régen nem látta. Ha egy-két mondatot váltanak, ha
               előkészíti egyre-másra, közben összeszedi magát és rendes fegyelmezettségével megy
               haza.</p>
            <p>A takarítónő nyitott ajtót, Dénes nem is vette észre, mikor a műterembe benyitott.
               Ott állt a festőállvány előtt, dolgozott. Festés közben éppen úgy dúdolt, mint
               édesanyja. Neki is megvolt a maga nótája, mint Átsnénak, s munka közben mindig ezt
               fújta:</p>
            <p>Nincsen széna, nincsen abrak,</p>
            <p> Édes lovam, agyon csaplak.</p>
            <p> Ne csapj agyon, édes gazdám,</p>
            <p> Kitelelek a zabszalmán.</p>
            <p>- Szervusz, Dénes.</p>
            <p>Dénes megfordult, mosolyogva homlokon csókolta Hildát és mutatta festékes kezét.
               Hilda az állvány elé ment s a készülő képet nézte.</p>
            <p>Kicsi, vékony, leányosarcú Mária, maga is gyermek és ölében a Gyermek. Fínomrajzú
               bethlehemi jászol.</p>
            <p>Hilda megindultan állt az állvány előtt. Mintha mindarról, ami vele történt,
               megfeledkezett volna. Milyen tehetséges ez a fiú. Lehetetlen, hogy állandóan így
               vergődjék, krajcáros gondok, nyomorúságok között. Lehetetlen.</p>
            <p>- Dénes - és Hilda szeme a gyermekmadonnát simogatja, - ez nagyon szép. És meglátod,
               milyen sikered lesz, előbb-utóbb.</p>
            <p>- Gondolod? Lenke is azt mondja. Úgye, nem haragszol, ha tovább dolgozom? Úgy benne
               vagyok a munkában.</p>
            <p>- Sőt így munkaközben jobban el tudom mondani neked, amit akarok. Néhány hét mulva
               indulok Amerikába.</p>
            <p>- Micsoda? - Dénes letette az ecsetet. - Te Amerikába mégy? És... és...</p>
            <p>A jó fiú nem tudta, nem merte folytatni. Csak most látta, húga milyen sápadt, szeme
               milyen beesett. S a két mély árok szája körül... Talán ott futott le a mosoly a
               sápadt arcról. És Dénes szívszorongva gondolt arra: vissza tud-e még jönni a kedves,
               gyerekes mosoly Hilda arcára?</p>
            <p>- Édes fiam, ha jó akarsz lenni hozzám, nem kérdezel semmit. Szerencsés utat kívánsz
               nekem és vigyázol anyusra, akit én egy esztendeig reád hagyok.</p>
            <p>Dénes arcára nagy komolyság, szinte a felelősség komolysága borult. Ilyennek még soha
               nem látta Hilda ezt az óriás gyereket.</p>
            <p>- Vigyázni fogok rá, Hilda. És én tudom, hogy szerencsés utad lesz és szerencsés
               hazatérésed.</p>
            <p>Nem törődve festékes kezével, átölelte Hildát, erősen magához szorította. Az ölelés
               után a fiú szeme volt könnyes. Hilda már megint szokott merev, egyenes tartásával
               állt és nyugodtan beszélt:</p>
            <p>- Sok dolgom lesz az úti készületekkel, nem is tudom, mikor beszélhetek veled ilyen
               zavartalanul. Mindig jó fiú voltál, Dénes, légy most már erős férfi anyánk mellett.
               Neki szüksége lesz reád. Úgy-e nem haragszol, ha az őszinteség keménységével
               beszélek. Igyekezzél úgy rendezni dolgaidat, ügyeidet, hogy azokban zavar ne legyen.
               Fiatal vagy, férfi, - egy kis önkéntelen gúnnyal beszélt, nem tehetett róla, de a
               Vidával való szakítás óta valami furcsa férfiundort érzett. - Igen, - és most
               egyszerre a pedagógus vette át a szót, aki tudja, hogy néha az önérzetre, erőre és
               bátorságra való hivatkozás nagy hatással van a gyermekekre, a habozókra, a tétova
               lelkekre - igen, férfi vagy, ura sorsodnak, ha te is úgy akarod. És kötelességed úgy
               akarni.</p>
            <p>- Hilda, kedvesem, fáj, ha így szólsz hozzám. Igaz, rossz, haszontalan fiú voltam,
               de...</p>
            <p>- Nagyon jó, gyöngédlelkű gyerek vagy, sokkal ragaszkodóbb és melegebb, mint én.
               Anyusnak - most már ravaszkodott - akárhogy titkolja is, mindig te voltál a
               kedveltje. Sokat irígykedtem is reád ezért.</p>
            <p>Dénes nem tudott felelni, részint a meghatottságtól, részint azért, mert Lenke
               megérkezett.</p>
            <p>Botticelli angyala nyugtalanul nézett sógornőjére. Amint Hilda arcát látta, egyszerre
               tisztában volt azzal, hogy a pletykák, melyeket Vidáról és a Hóbinka-lányról hallott,
               mind igazak.</p>
            <p>Egyetlenegy szót sem szólt, átölelte Hildát. Nem is tartóztatta, mikor
               búcsúzkodott.</p>
            <p>Dénes ott állt az állvány előtt, nézte a gyermekarcú Madonnát, de nem látott semmit.
               Könnybeborult szeme előtt homályos lett Mária és a Gyermek.</p>
            <p>- Szegényke. Sokat fog szenvedni.</p>
            <p>Lenke bólintott.</p>
            <p>- Amiatt a nyomorult Vida miatt.</p>
            <p>- Nem, - rázta fejét Lenke. - Vida már eltűnt. Nincs. Nem is lesz többet. Hilda most
               már az ízlése megtévelyedéséért szenved.</p>
            <p>* * *</p>
            <p>Átsné ott várta leányát az ablaknál.</p>
            <p>Hiába próbálta olvasással, rendezgetéssel enyhíteni a várakozás türelmetlenségét. Nem
               ment. Semmi sem ment. Fel-alá járt a szobában, megint az ablaknál állt. Fogas, kemény
               decemberi idő volt. Átsné többször kinyitotta az ablakot, ki-kihajolt, Hildát
               leste.</p>
            <p>Mikor a csengetést meghallotta, sietett ki, az előszobába, ajtót nyitni. Zsebében ott
               a Balla András levele.</p>
            <p>A homályos előszobában még nem láthatja jól leánya arcát, csak érzi, hogy Hilda
               szája, amint kezéhez ér, jéghideg.</p>
            <p>- Kisleányom. Csak nem fáztál meg?</p>
            <p>- Azt hiszem, egy kicsit. Hideg van odakint.</p>
            <p>Furcsán rekedt, színtelen a hangja, de Átsné tisztában van vele, hogy nem a decemberi
               hideg ártott meg neki. Már nem merte diadalmaskodva felolvasni Balla levelét. De nem
               is lehetett. Hilda halkan, még színtelenebb, még fakóbb hangon mondja:</p>
            <p>- Azt hiszem, egy kicsit fáradt vagyok. Ha olyan jó lennél és elkészítenéd az
               ágyamat. Lefeküdném.</p>
            <p>Átsné gyorsan megveti Hilda pamlagágyát. Nem néz leányára. Így elfordulva is látja
               minden vonását.</p>
            <p>Hilda vetkőzni kezd. Átsné szeretne segíteni, de nem mer. Érzi, most nem lehet
               Hildához közeledni. Sem testéhez, sem lelkéhez. Vár. Hilda máskor, lefekvés előtt
               legalább félórát elszöszmötölt a fürdőszobában. Most be se nyit. Gyorsan vetkőzik és
               mikor Átsné a villanykapcsolóhoz megy, hogy felgyújtson, halkan mondja:</p>
            <p>- Ne anyus... nem kell...</p>
            <p>- Talán egy forró teát, Hilda? Mindjárt behozom.</p>
            <p>Hilda már összeszedi magát, felül a díványon és rendes, fegyelmezett hangján
               felel:</p>
            <p>- Köszönöm, anyus. Talán később. Majd szólok.</p>
            <p>Megint a párnára hajtja fejét és mosolyog.</p>
            <p>- Anyus, gyere csak ide egy kicsit mellém.</p>
            <p>Átsné leül a dívány szélére és csendesen simogatja leánya kezét. Balla levele ott van
               kötött kabátja zsebében. Ha egyet mozdul, érzi a papírost.</p>
            <p>- Nincs semmi bajom, nem is lesz. Utálatos idő van kint. Egy kicsit megfáztam talán?
               Majd később adsz nekem teát. Nem, nem, maradj most mellettem. Majd később, szólok.
               Kicsi anyus. Dénesnél voltam. Olyan szép gyerekarcú Madonnát fest, sírnom kell, ha
               rágondolok.</p>
            <p>És sírni kezdett. Halkan, csendesen. Ez már nem a vádoló, Istent-embert felelősségre
               vonó ártatlanul megkínzott, megalázott, elgyötört gyermek sírása. Nem is védelemért,
               oltalomért esedező segítségkérés. A csendes megismerés könnyei, hogy nincs kit
               vádolni, nincs kit felelősségrevonni, nincs kihez fordulni, - sem Isten, sem ember.
               Isten... Hilda most csak a «távoli Istenre» tudott gondolni, kiről egy ókori
               filozófus beszél. «Vagyok, aki vagyok» - mondja gőgösen a távoli Isten. Megengedi,
               hogy mi láthassuk az ő Fényességét, Hatalmát, Örökkévalóságát. De mit lát a távoli
               Isten a mi hervadt, összetört mulandóságunkból?</p>
            <p>Hildának eszébe jutott a nagy füzet, melybe anyja költők sorait írta be. Sorokat,
               melyek közel jutottak hozzá. Biedermeieres szokás, - csúfolta Hilda anyját és együtt
               nevettek. Átsné néha önkényesen változtatott a verssorokon. Hilda megfenyegette, hogy
               pert fognak akasztani nyakába költőgyalázásért. Vajjon a pár sor, melyet most Hilda
               lelkében hall, eredeti formájában volt-e lejegyezve? Mindegy. Hilda pár hónappal
               ezelőtt, mikor anyját a klinikáról hazahozták, olvasta a füzetben:</p>
            <p>Áldom a muszájt, a rendet,</p>
            <p> rendjét a másként nem lehetnek.</p>
            <p> S Azt, aki engem megteremtett.</p>
            <p>«A muszájt, a rendet, rendjét a másként nem lehet»-nek, ismételte Hilda magában,
               aztán megállt.</p>
            <p>Tovább mondani nem bírta. Megint a távoli Istenre gondolt. Mit lát ő belőlünk?... A
               távoli Isten... Az emberek...</p>
            <p>Olyan kevés az, ami egyik ember a másik számára lehet. Most már tudja. Olyan kevés.
               Az anya gyermekének... Igen, igen... Hiszen valaha összetartoztak, éppen úgy része
               volt ennek a fehérhajú asszonynak, mint a keze, a lába, a szeme. Belőle szakadt ki és
               mégis milyen mérhetetlen messzeségben élt tőle az utóbbi hónapokban. Milyen messzire
               dobódott tőle. Hogy eltávolodott. Lelkében éppen úgy elszakadt, mint testében, mikor
               a köldökzsinórt elvágták. S akiért otthagyta... Akiért mindent otthagyott...
               Mindenkit habozás és gondolkozás nélkül feláldozott volna... «Menj és ne lássalak
               többet» - hallotta a saját hangját. Ezt az embert nem fogja ő többé látni, azt tudta,
               még ha itt lenne is ebben a szobában. Nem láthatja, mert nincs. Meghalt. Az emberek
               nem mindig akkor halnak meg, mikor koporsóba teszik őket. Most már tudja. Ez a tompa,
               dermedt fájdalom... A könyvtárban, a professzornál még másképpen szenvedett.
               Erősebben, gyötrelmesebben, mindenkit felelősségre vonó haraggal, de egyben még
               mindig oltalomért, menekülésért esedezve. Most nem fáj úgy, de tudja azt is, hogy
               nincs feloldás, nincs segítő kéz. Saját magának, saját magától kell kijutnia a
               partra. S ha ki tud jutni, ott már nem lesz, nem lehet a régi világ. Megtörtént vele
               a legborzalmasabb, ami embert érhet: élőt, elevent temetett. Ha ezt kibírta, reá nem
               várhat már semmi, ami földre teríthetné, de nem várhat rá olyan sem, ami magasabbra
               emelhetné.</p>
            <p>Aki élőt, elevent temetett, annak benső sorsa nem hozhat nagy fordulatot, lesújtó
               vagy szárnyaló lelkiélményt. A legnagyobb, legerősebb, legszörnyűbb élményen
               keresztülment. Élő, eleven embert tett le a földbe.</p>
            <p>Az anyja ott ül a pamlag szélén és csöndesen simogatja a kezét. Nem néz fel rá, de
               látja a sápadt arcot, a fehér hajat, a meg-megvonagló szájat. Hatvan éves. Ha nem is
               mondta volna meg az orvos... Ha teljesen egészséges lenne is. Hatvan éves. Ő most egy
               esztendőre itt fogja hagyni. És ha viszontlátják is egymást, anyja fogja egyszer
               itthagyni. Az anyja, akit mint embert is olyan nagyon szeretett és sokra becsült. Ez
               az emberi ragaszkodás és becsülés kisgyerek korában ott élt már benne. Még hét
               esztendős sem lehetett, mikor egyszer azt mondta: anyus, ha te nem volnál a rokonom,
               akkor is nagyon szeretnélek. Most is tudja, hogy ennél a fehérhajú, sápadtarcú
               asszonynál nincs különb, nincs igazabb ember. Amerikába utazik, itt fogja hagyni...
               És ha visszatér; majd egyszer az anyja megy el tőle. Szeretett volna erre a simogató
               kézre ráborulni, valamit mondani, amiben benne legyen az egész lelke. De hát
               megmondhatja, amit gondol? Ott legalább kipihened magad, kinyújtózol, itt sohasem
               tehetted. Persze, ezt nem mondhatja. Azt sem: én már előkészültem mindenre. Erre is.
               Mert mi, akár a legkedvesebb, legjobban szeretett halottunk temetése ahhoz képest,
               hogy élőt temettünk?</p>
            <p>Az ember semmit sem mondhat, csak fekszik és hagyja, hogy simogassák a kezét.</p>
            <p>Hanem ez nincs így jól. Hilda a veleszületett nagy igazságérzékkel tudja, hogy nincs
               jól. Valamit adnia kell ennek a szegény öreg asszonynak, az édesanyjának. Valami
               nagy-nagy ajándékot, amiben megnyugvást vagy legalább csillapulást találjon. Hilda
               erősen összehúzza homlokát. Mi lehet ez az ajándék?... Addig töprenkedik,
               gondolkodik, míg kitalálja.</p>
            <p>- Anyus, egy csésze teát kérek.</p>
            <p>Hilda látja, amint anyja feláll és kimegy a konyhába. Megkapta, amit várt, ami
               értelmet ad életének: leányának szüksége van reá. Teát kér tőle.</p>
            <p>Hilda meg van elégedve magával. Odaadta az ajándékot anyjának.</p>
            <p>Nem látja, nem láthatja, mint sürgölődik, forgolódik anyja a gázrezsó mellett, vajat,
               dzsemet tesz a tálcára a tea mellé, hátha valami ravaszkodással, erőszakkal,
               hízelgéssel Hildába tud diktálni egy-két falatot.</p>
            <p>És nem láthatja, hogy anyja kötött kabátja zsebéből kiveszi Balla András levelét.
               Mégegyszer elolvassa, aztán apró darabokra tépi. Mindent lebíró biztossággal érzi,
               hogy erre a levélre soha többé az életben nem lesz szükség.</p>
            <p>- Anyus, - mondja Hilda nagyon élénk hangon és mosolyog - köszönöm a teát. De
               magadnak is töltsél egy csészével. Búcsútea. Amerikába megyek.</p>
            
         </div>
         <div type="chapter">
            <head>XI. FEJEZET.</head>
            <p>Isméne, drága testvér</p>
            <p> Tudsz-e oly csapást,</p>
            <p> Mit Ödipusz bűnéért</p>
            <p> Zeus nem külde ránk?</p>
            <p>Fényes Eszter ott állt a kis szoba közepén. Jobbkarjával széles, nagyívű mozdulatot
               tett és Antigonéból szavalt.</p>
            <p>Három hallgatója ült körülötte. Pogány Márta felhozta régi ismerősét, Szombath Jenőt.
               Vizsgaelőadás lesz az akadémián, ilyenkor a színikritikusnak nagyon is kedvében kell
               járni.</p>
            <p>A harmadik hallgató Vera. Ma Eszternél ebédelt és itt várja meg az uzsonnát. A
               szavalásnál bentmaradt. Nem is volt hova küldjék. A konyha fűtetlen, hideg. Vera
               szerette az ilyen kis lakásokat, ahol a «nagyok» nem ripakodhatnak rá: «eredj át a
               másik szobába, ne hallgasd mindig a szót». Dorzsákné, a házmesterné és Eszter soha
               sem küldték a másik szobába, - mert nem volt másik szobájuk.</p>
            <p>Vera ezt nagyon helyesnek találta. Különben is a nagyok figyelmeztetésére, hogy ne
               hallgassa a szót, azzal a fölénnyel mosolygott, mellyel csak a gyermekek és cselédek
               nézik a titkolódzókat, akik kiküldik őket a szobából, vagy idegen nyelven beszélnek
               előttük. A gyermekek bölcsen tudják, hogy titkot rejtegetni, hiábavaló fáradozás. Mi
               még mindig nem hisszük el, hogy hiába zavarjuk ki az alkalmatlankodó tanukat, ha
               veszekedünk, csókolódzunk vagy pénzt kérünk kölcsön. Mindenki tud rólunk mindent.</p>
            <p>Vera csendesen ül helyén. A kollektív gyermek bölcs és nem beszél a gyermekek
               titkáról, hogy a nagyok viselkedését, hozzájuk intézett intelmeiket,
               felvilágosításaikat és titkolódzásaikat éppen olyan színészi munkának tartják, mint
               amilyet Eszter néni művel itt a szobában.</p>
            <p>- Nem megy rosszul, Eszter fiam, - mondja Szombath Jenő, a nagy jelenet végén. -
               Persze csak a saját szerepét tudja. Régi, jó színészi szokás szerint, sejtelme sincs
               a darabról.</p>
            <p>Még mielőtt a szelídlelkű szőke Eszter felelhetett volna, Márta harciasan kirohant.
               Nem hagyja barátnőjét. A védelemnek legnépszerűbb, egyben leghathatósabb fajtájához
               folyamodik, keményen támad.</p>
            <p>- Mi köze Eszternek Sophokles drámájához? Ő rá csak Antigoné alakja tartozik.</p>
            <p>Eszter szerényen közbeszólt:</p>
            <p>- Kérem, én könyv nélkül tudom az egész darabot.</p>
            <p>- Bravó! - Aztán Márta felé fordult Szombath: - Magának majd máskor felelek. Most
               halljuk Esztert. Halljunk valamit a karversekből.</p>
            <p>A szőke leány gömbölyű karjával megint széles ívet ír le a levegőben és áhitatosan
               szaval:</p>
            <p>Fényes nap, ragyogó sugár</p>
            <p> Melynél szebb nem hinte sugárt</p>
            <p> Theba hét kapujára még...</p>
            <p>Nagyot lélegzett és folytatta:</p>
            <p>Mert az önhittet gyűlöli Zeus </p>
            <p> A büszke dicsekvőt bünteti ő...</p>
            <p>- Jól van, Eszter fiam - és Szombath elgondolkozva nézett maga elé. - Maga ismeri a
               szavak értékét, súlyát. Még pedig nemcsak ott, hol szerepe értelmében - itt egy
               oldalvágás Márta felé - a rendező betanította. De hogy jutott a tanárjának eszébe,
               hogy Antigonéban léptesse fel?</p>
            <p>- Én kértem Antigonét. Nagyon kértem. A hajamat majd befestetem feketére. Parókát nem
               vehetek, túlnagy a fejem. Feketére festik a hajam.</p>
            <p>Szombath legyintett.</p>
            <p>- Ezt vártam. Gondolja, hogy ezzel rendben van az ügy? Most nem beszélek arról, hogy
               amit maguk nők a hajfestéssel és egyéb átalakulásokkal csinálnak, az még a
               magánéletben is értelmetlenség. Azt hiszi, a természet véletlenül formált valakit
               szőkének vagy feketének? Véletlenül adott magának ilyen nagy, csodálkozó nyitott kék
               szemeket? Ilyen tejszagú bőrt, ilyen gödrös kis kezet? Ha én a maga tanára vagyok,
               hiába könyörög Antigonéért.</p>
            <p>- Nagyon szeretem Antigonét, Iphigéniát és a görög drámákat.</p>
            <p>- Reménytelen szerelem, Eszterkém. A maga helyében naiva szerepekkel próbálkoznék.
               Színésznő, aki ma a leányság illuzióját fel tudná kelteni? Micsoda lázas ribillió
               lenne a színpadon is, az életben is! Ehhez még tehetség sem kell. Csak meg tudja
               érzékeltetni a leányságot. Egy halott műfajt életre kelthetne.</p>
            <p>- Hát akkor rossz voltam Antigonében? - És Eszter szeme gyanúsan fényleni kezd.</p>
            <p>- Ne sírj, - vágott közbe Márta nyersen. - Szombath csak aforizmákat gyárt és azért
               majd megnéz a vizsgádon. A leányságnak pedig, Jenő, hagyjon békét. Azért nincs, mert
               nem kell. A nőt a férfi vágyai formálják. A leány, akiről maga álmodott, megbukott, a
               színpadon és az életben is.</p>
            <p>- Már megint elviselhetetlenül keserű, Márta, - vetette oda Szombath. - És most ez
               megbocsáthatatlan. Állása van, tanít a városnál.</p>
            <p>- Igen, hála Hóbinka Gáspárnak, beteghelyettesítést kaptam.</p>
            <p>Sophokles szőke, kékszemű tolmácsolója igyekezett erőt venni szomorúságán.
               Kétségkívül nagy bánat egy színésznőnek, ha Antigonét szavalva, naiva-szerepeket
               kínálgatnak neki. A degredálás mellett még gyakorlati szempontok is... Ki kíváncsi ma
               Moissond Mártára, Antoinettere és társaira? Kosztümjeik ott molyosodnak, gyűrődnek,
               fakulnak a jelmeztárban. Nem is nagyon porolgatják már őket.</p>
            <p>Eszter igyekszik erőt venni szomorúságán. Egyrészt csakugyan örül barátnője
               szerencséjének, másrészt jól tudja, hogy elkámficsorodott arccal úgysem lehet a
               férfiaknál semmit sem elérni. Mosolyog.</p>
            <p>- Márta kihúzta a főnyereményt, - mondja. - Három hét Mentonban és most még állás
               is.</p>
            <p>- A kettő élettani összefüggésben van egymással, - veti oda Márta. - Hóbinka Gáspár
               gyorsan elküldte feleségét és leányát, mert úgy látta, veszély van a késedelemben.
               Engem is magukkal vittek, hogy mulattassam és vigasztaljam Ágit.</p>
            <p>- Hát igaz? - És Szombath előrehajolt, úgy figyelt.</p>
            <p>Márta vállat vont.</p>
            <p>- Okosabb nőkkel is megtörtént, hogy csirkefogóba szerettek. Hóbinka Gáspár a végén
               megnyerte a csatát. Vidának már kiadták az útlevelet. Végérvényesen kiadták.</p>
            <p>Senki sem vette észre, hogy Vera arca kipirul. Most már ő is éppen olyan feszült
               figyelemmel hallgatja Márta beszédét, mint Szombath.</p>
            <p>- Ági sokat sírt, sóhajtozott, meresztgette a szemét, titokban leveleket firkált és a
               szíve mélyén minden jót remélt. A remény - hihetetlen, de csakugyan megvalósult -
               Vida Zoltán eltűnt Ági életéből.</p>
            <p>- És ezt mind Hóbinka Gáspár tevé, - énekelte Szombath a régi operettből.</p>
            <p>- Hóbinka ügyes, okos ember, kitartó harcos és mikor családjáról vagy pénzéről van
               szó, nem ismer nehézséget. De mindez nem lett volna elég, ha a segítőcsapat meg nem
               jelenik nagysárosi Tibold Szabolcs főispáni titkár úr személyében, aki egy
               társasutazással jött le. Éppen olyan magas, szélesvállú, mint Vida Zoltán és szőke és
               merev és előkelő, akár egy angol lord, kinek ősét Shakespeare királydrámájában
               fejezték le a York és Lancaster-ház idegcsillapító enyelgései között.</p>
            <p>- És Vida már tudja?</p>
            <p>Márta vállat vont.</p>
            <p>- A férjek, a bankok, az elcsapott vőlegények, a hoppon maradt menyasszonyok mindig
               későn értesülnek. Nem fontos.</p>
            <p>- Mondja, ez már biztos?</p>
            <p>- Amennyiben földi dologban bizonyosság lehet. Hóbinkáné megmutatta nekem Mentonban
               férje egyik levelét, melyből a következő részlet maradt meg emlékezetemben: «Kedves,
               szeretett feleségem Adél! Hidd el, nincs hőbb vágyam, mint Ági leányunkat egy derék,
               dolgos, jellemes, tetterős férj karjaiban látni. Nagysárosi dr. Tibold Szabolcsról
               kielégítő információk jöttek. Csak ti maradjatok nyugodtan, vagy ha úgy fordul,
               utazhattok tovább azzal a Nagysárosival. Abba is beleegyezem. Jelen levelemmel
               egyidejűig 1500 pengőt átutaltattam. Sírig szerető, hűséges férjed, Hóbinka
               Gáspár.»</p>
            <p>- Hogy magának milyen jó emlékezőtehetsége van, Márta.</p>
            <p>- Majd Heloise és Abelárd levelezésére fogok emlékezni, mikor Hóbinka úr az
               utóiratban azt is megírta, hogy engem azonnal küldjenek haza Budapestre, mert
               helyettesítést kaptam a városnál. Te meg, Eszti ne nézz ilyen mélabúsan. Befested a
               hajad feketére és Jenő meg fogja írni, hogy a természet minden ok, értelem, válogatás
               nélkül teremt szőke és barna nőket, de csak a buta asszonyok nyugosznak bele a
               természet szeszélyeibe. Mindenki maga érzi legjobban, milyen szín felel meg
               egyéniségének és kötelessége a szükséges korrigálást elvégezni.</p>
            <p>- Mondja csak, Márta, - kérdezte Szombath Jenő - ebben az örvendetes fordulatú ügyben
               nem állt maga is valahol Hóbinka és a főispáni titkár mögött, mint segédcsapat,
               tartalék, mit tudom én? Három héten keresztül együtt volt Ágival, vigasztalgatta,
               bátorította és... és...</p>
            <p>Márta keményen a férfi szemébe nézett. Szombath kissé restelkedve mondta:</p>
            <p>- Kellemetlen a kérdésem?</p>
            <p>- Nagyon.</p>
            <p>- Akkor bocsánatot kérek.</p>
            <p>- Rendben van. És hogy mégse maradjon teljesen válasz nélkül: a becsületes emberek
               között akármilyen lelki, világszemléleti, műveltségi távolságban élnek egymástól,
               nagy, benső szolidaritás van. Akármilyen távolságban vagyunk is Hóbinka úrtól,
               mindnyájan örülünk, hogy ő győzött és ostoba kisleányát kimentette a hálóból.</p>
            <p>- Én - mondta Szombath - nem állok olyan erkölcsi magaslaton, mint maga, Márta.
               Semmiféle közösséget nem érzek sem Hóbinka úrral, sem családjával. De őszintén,
               szívemből örülök, hogy Vidát kidobták. Nézzék - és most Eszterre mutatott - a kis
               naivajelölt is örül. Mindnyájan örülünk.</p>
            <p>Szombath Jenő tévedett. Nem örültek mindnyájan. Vera ott gubbasztott a nagy
               karosszékben és sötéten, szinte gyűlölködve nézett maga elé. A Csizmás Kandúrra
               gondolt, meg Zoltán bácsira. A két alak valahogy már régen összefolyt képzeletében.
               Nagyon fájt a szíve. Hát az is lehet, hogy a Csizmás Kandúrnak nem hisznek? Nem
               hiszik el, hogy a föld, a vár, a kastély, minden az övé? A főemberek nem hajlonganak
               előtte és a király nem tiszteli meg miniszterséggel? Hát ez is lehet?</p>
            <p>Sophokles szőke, kékszemű tolmácsolója odajött Verához. Nem tudta, miért olyan
               elborult szomorú a tekintete, de mindenesetre egy mandarint nyomott kezébe. Vera
               hámozni kezdte a mandarint és mire végzett vele, már különválasztotta a diadalmas
               Csizmás Kandúr alakját a megbukott Zoltán bácsitól.</p>
            <p>Ezt csak megnyugtatásul írjuk jószívű olvasóink számára, kik talán aggódtak a
               kollektív gyermek sorsa, jövendője miatt. Nem kell félni. Az ötesztendős kisleány az
               igazi, diadalmas asszonyok fajtájából való. Egy mandarin elfogyasztása alatt
               eltemette a póruljárt Zoltán bácsit és lelkének-testének teljes, osztatlan
               érdeklődésével a Csizmás Kandúr felé fordult. Az igazi felé. Akit nem érhet soha sem
               baj, sem szerencsétlenség. Mert ha éri, ha nem tudja kihúzni belőle magát, akkor a
               Vera-féle asszony számára nem ő az igazi. Menjünk tovább.</p>
            <p>A kis Vera sorsáért hát nem kell aggódni. Ő mindig hűséges lesz ideáljához, amíg az
               fölfelé, előre halad a siker útján. Ha megáll, ha elbukik, akkor kisül róla, hogy nem
               is volt Csizmás Kandúr, csak közönséges, nyávogó macska. Nem érdemes törődni
               vele.</p>
            
         </div>
         <div type="chapter">
            <head>XII. FEJEZET.</head>
            <p>Jókedvű volt, nevetett. Már indult a vonat, mikor még lekiabált a kupéból:</p>
            <p>- Mondjátok meg anyusnak, hogy jól viselje magát, vigyázzon magára és... és...</p>
            <p>- Úgy-e, anyuskám, szót fogadsz Hildának? Ha láttad volna Szombath Jenő
               malomkeréknagyságú csokrát. Ha van reménytelen szerelem, hát akkor ez az, a jó fiúé.
               No mindegy. Anyus, nevess már egy kicsit.</p>
            <p>Dénes átölelte, megcsókolta anyja arcát, homlokát, aztán a két kezét kezdte
               csókolgatni, engesztelésül, mert Átsnét nem engedték ki a vasúthoz. Féltették a
               búcsúzás izgalmától.</p>
            <p>Lenke csak nézte őket mosolyogva.</p>
            <p>A búcsúzásnál szomorú volt, mert szerette Hildát és az elválás meghatotta. De most
               már boldog, mert Dénes «óriási» megrendelést kapott. Díszleteket tervez egy XV.
               századbeli történelmi drámához. Ujjé! Kinyílt a kapu. Nagy siker lesz. Miért ne
               lenne? Valakinek a sorsjegyét ki kell húzni. Miért ne húznák ki a miénket? Az újságok
               mind megírják a premier napján: a díszleteket Áts Dénes, a kiváló, - ó, nem, ez nem
               elég, - a nagy... ez se jó... átütő tehetségű, zseniális festő tervezte és...</p>
            <p>- Várjatok, iszunk egy csésze teát, - mondta Átsné.</p>
            <p>- Én, én, - ajánlkozik Lenke és már rohan a konyha felé. - Te csak pihenj. Hilda
               megmondta. Majd én elkészítem a teát.</p>
            <p>De Átsné félti porcellánjait Botticelli angyalától és velemegy a konyhába.
               Természetesen ő készít el mindent. Lenke a konyhaszéken ül s a boldogság
               felszabadultságával és bőbeszédűségével ad elő.</p>
            <p>Tapintatosságból, meg hogy Átsné kedvében járjon, először Hildáról beszél. Mert
               Botticelli angyala átszellemült, mindig a mennyei szférákat kereső szemével kitűnő
               megfigyelő. Élesen, biztosan lát mindent. Őt nem lehet félrevezetni. Nagyon jól
               tudja, hogy Átsnéhoz senki sem áll olyan közel, mint a leánya.</p>
            <p>- Meglátod, anyus, Hilda milyen óriási karriert csinál ott kint. Mindenki azt mondja,
               hogy a fiatalok között nincs hozzá hasonló tehetség. Egy esztendőre most felszabadult
               minden gondtól, minden aprólékos munkától. Egy esztendő alatt csinál valami olyan
               munkát... Meglátod, hogy kiugrik. Milyen boldogok leszünk, ha olvassuk: dr. Áts
               Hilda, az európai hírű, fiatal tudós... mert az lesz, biztosan az lesz. Nekem
               elhiheted. A szellemi arisztokrácia körében él és ott fog találkozni azzal, aki hozzá
               való. Ígérd meg, anyus, hogy nem leszel túlontúl gőgös és világhírű leányod mellett
               szeretni fogod az én kis Dénesemet is.</p>
            <p>Miután a tapintatosság kötelességének eleget tett, áttért Dénes dícsőítésére.</p>
            <p>- Már csinált egy pár vázlatot, majd elhozza neked. Eddig csak azért nem mutatta,
               mert látta, hogy minden percedet elfoglalja Hilda úti készülődése. Persze, ez
               mindennél fontosabb volt, pedig hát csekélység az egész. Amerika ma közelebb van,
               mint három évvel ezelőtt Göd volt. Aztán mi az, egy esztendő? Tizenkét hónap,
               ötvenkét hét, háromszázhatvanöt nap, tekintetbe véve, hogy most hála Istennek, nincs
               szökőesztendő.</p>
            <p>Majd megint Dénes következik.</p>
            <p>- Dénes elmondta, hogy mit fog csinálni. Egyszerűen csodálatos. Mondtam neki,
               vigyázzon, a díszlet agyon nyomja a darabot. Előleget is kapott, háromszáz pengőt.
               Karkötő órát akartunk venni neked, de a szabó fenyegetőzött, a fűszeres goromba
               felszólítást küldött és a házbérhátralékra is kellett valamit adnunk. Majd ha készen
               lesz munkájával, nagy pénzeket fogunk kapni.</p>
            <p>- De drágám, Hilda itthagyta a régi kis svájci óráját. Nagyon pontos jószág. A
               világért se költsétek reám.</p>
            <p>A teát Lenke viszi be. Meg is terít. Dénes mindenáron koccintani akar a csészékkel.
               Átsnénak nem szabad bort inni, hát teával koccintanak. Hilda szerencsés útjára és
               visszatérésére.</p>
            <p>Kilenc óra után búcsúznak. Átsné egyedül maradt.</p>
            <p>Leült az íróasztal mellé a karosszékbe és maga sem tudta, hogy csendesen dúdol. Azt
               sem vette észre, hogy nem a megszokott kis nótáját dúdolja, hanem régi magyar rabok
               énekét, amelyet a török fogságba hurcoltak énekeltek valaha, török-tatár földön:</p>
            <p>Megúnta két lábam már a láncot húzni,</p>
            <p> Megúnta két szemem a nagyvizet nézni,</p>
            <p> Megúnta a fülem tenger mormolását</p>
            <p> Vadgalamb búgását.</p>
            <p>Felállt, megágyazott, le akart feküdni s már ott állt az Idegen.</p>
            <p>- Ilyen korán? Csak akkor szoktál jönni, ha már lefeküdtem és eloltottam a
               villanyt.</p>
            <p>Az Idegen bólintott:</p>
            <p>- Ma korán jöttem, mert ma nem megyek egyedül.</p>
            <p>Átsné ránézett.</p>
            <p>Egy pár hónap óta, hogy az Idegen minden este látogatta, olyan jó barátok lettek.
               Most - most hátrált egy lépést.</p>
            <p>- Mit akarsz?</p>
            <p>- Tudod, mit akarok. Ma veled együtt megyek.</p>
            <p>Az asszony egész testében megremegett.</p>
            <p>- Azt mondtad nekem...</p>
            <p>- Azt ígértem, nem viszlek el, míg magad is nem akarod. Míg te magad nem hívsz
               engem.</p>
            <p>- Én nem akarok... - És érezte, hogy minden csepp vére visszafut szívébe. - Én nem
               hívtalak.</p>
            <p>- Akartál. Hívtál. Csak nem tudsz róla. Mondtam neked, csalhatatlanul megismertem
               hangodat.</p>
            <p>- Én... egyetlen szót sem szóltam. - Nem, nem, - sikoltott fel - ne gyere hozzám
               közelebb. Én egy szót sem szóltam.</p>
            <p>- Nem is kell szólnod. Én úgyis megértelek.</p>
            <p>- Nem, nem akarom.</p>
            <p>Az Idegen nagyon csendesen, szelíden, rábeszélően intette:</p>
            <p>- Dehogynem akarsz. Csak félelmed, irtózatod nem engedi tudatossá válni vágyadat.</p>
            <p>Az asszony szeme tágranyílt, szája vonaglott.</p>
            <p>- Mikor a búvárruhában leeresztettek, néztél, figyeltél. Nemcsak azt nézted, hogy én
               vissza akarok menni, hanem azt, hogy... hogy...</p>
            <p>Elakadt a szava, nem bírta tovább. Az Idegen nyugodtan beszélt helyette:</p>
            <p>- Hogy tartják-e erősen a parton a kötelet, szívük melegével, lelkük minden
               erejével?</p>
            <p>- És... és...?</p>
            <p>Az Idegen kissé elfordította fejét. Ezt a végső igazságot, ezt még ő is nehezen tudja
               megmondani.</p>
            <p>- Semmiről sem tehetnek. Éppen úgy szeretnek, mint eddig, de már nem bírnak tartani,
               mert már nincsen szükségük rád.</p>
            <p>Átsné, mintha kemény ütés érte volna, megrázkódott.</p>
            <p>- Fáj? Mondd, nagyon fáj?...</p>
            <p>Az Idegen mosolygott, kicsit gúnyosan, nagy szeretettel és mélységes szánalommal.</p>
            <p>- Hatvan esztendős vagy és még azt sem tudod, hogy az élet fáj és nem a halál.</p>
            <p>Átsné a kezét tördelte:</p>
            <p>- A gyermekeim... El sem búcsúztam tőlük.</p>
            <p>- Már régen elbúcsúztál. Esztendők óta messze-messze távolságban vagy te már
               tőlük.</p>
            <p>- Csak egy pillanat. Még csak egy percig várj.</p>
            <p>- Nincs miért várnom. Szívedre teszem a kezem, így ni...</p>
            <p>És Átsné egyetlen jajszó nélkül esett össze a megvetett pamlag előtt.</p>
            <p>És az utolsó pillanatban, melyben azt mondják, megjelenik az ember előtt az, ami
               legfontosabb volt neki életében, Átsné nem Hildát látta, nem Dénest, nem a férjét,
               kinek két gyermeket adott és nem a férfit, az egyetlent, akit szeretett, akihez
               lelkében tartozott, nem is Hágárt a pusztában. Nagy idegen város jelent meg félig
               megtört szeme előtt. Ott járt-kelt a tömegben, fehér, fekete, sárgaszínű embertömeg
               között. Ott járt a kikötőben, búcsúztatta az óceánjárókat, integetett nekik, mikor a
               tengerre, a szabadba indulnak. Aztán visszament a városba, kávéházba ült, sok ember
               között egyedül, egészen egyedül. Kavargatta feketéjét, felszabadultan nézett maga
               elé. Itt fogok maradni egy esztendeig. Ez az esztendő az enyém. Nem törődöm vele, ki
               vidám, ki szomorú, ki nevet, ki sír, kit vár, kiben csalódott, ez az év az enyém.
               Aztán megint beállok a robotba, elfogadok, viselek, vállalok mindent. De ez az év...
               Ez az év... Mi is ez az esztendő?... Mi ez?... Senki nekem erre nem felel...
               Senki...</p>
            <p>Egy pillanat, aztán lecsukódtak szempillái és már nem látott semmit.</p>
            <p>* * *</p>
            <p>Az Idegen letette a mennyország kapujában. Átsné csak most látta, hogy az Idegennek
               nagy fekete szárnyai vannak. Csodálkozott. Eddig nem vette észre.</p>
            <p>Az Idegen mégegyszer barátságosan intett neki, aztán tovább repült.</p>
            <p>Átsné ott állt a kapu előtt félénken, meghúzódva, ahogy egész életén át
               megszokta.</p>
            <p>Szent Péter végignézett rajta.</p>
            <p>- Mit keresel te itt, asszony? Nem tudod, hogy előbb a tisztítótűzbe kell menned?</p>
            <p>Átsné remegett.</p>
            <p>Péter haragosabban folytatta:</p>
            <p>- Csak a szentéletű emberek, a megdicsőültek jutnak be ide egyenest. Talán bizony azt
               akarod, hogy kinyissam a kaput előtted?</p>
            <p>Átsné szeméből megeredtek a könnyek.</p>
            <p>- Beszélj, - intette Péter. - Azt hiszed, jogod van tisztítótűz nélkül a
               megdicsőültek közé jutni?</p>
            <p>- Nincs nekem semmihez se jogom. Csakhogy engem ide tett le az Idegen, aki felrepült
               velem.</p>
            <p>- Na, na. - És Péter enyhébben nézett az asszonyra. - Hát az bizonyosan tévedés volt
               a feketeszárnyútól. Mikor valaki onnét a földről elköltözik, abban a pillanatban
               megjelenik itt előttem életének minden cselekedete, gondolata. És sok mindent látok
               én, leányom, a te életedben, amit jobban szeretnék nem látni. A feketeszárnyú nagyot
               tévedett. Csodálkozom, mert eddig pontosan végezte munkáját. Tudta, kinek hol a
               helye. No, no, - tette hozzá - azért nem kell elkeseredni. Ha megtisztulsz a
               tisztítótűzben, kinyitom én neked a kaput, ne félj.</p>
            <p>- Igenis, Atyám.</p>
            <p>- Hát akkor csak indulj.</p>
            <p>Átsné megfordult és menni akart. De nem bírt mozdulni. Ragyogó fényesség ömlött el
               körülötte.</p>
            <p>Valaki megfogta kezét. Puhán, lágyan, melegen. Az édesanyja fogta így valaha, hatvan
               esztendővel ezelőtt, mikor járni tanította.</p>
            <p>- Ereszd be ezt az asszonyt, Péter.</p>
            <p>- Uram, - álmélkodott Péter - hát Te úgy ítéled, hogy érdemes reá? A tisztítótűz
               nélkül, egyenest ide, a megdicsőültek közzé?...</p>
            <p>- Nem érdemes rá, Péter. Nem érdemes rá jobban, mint a többi embertársa, aki előre
               akart menni és hátracsúszott, aki igazat óhajtott volna mondani és hazugságot
               vallott, aki bátor szeretett volna lenni és gyáván meg kellett adnia magát. Nem
               érdemes rá jobban mint a többiek, akik vad rengetegben tévelyegtek és a tisztásra
               igyekeztek kijutni.</p>
            <p>- Akkor hát, Uram.</p>
            <p>- Ezzel az asszonnyal, Péter, igazságtalanság történt. Jóvá kell tenni.</p>
            <p>- Igazságtalanság, Uram?</p>
            <p>- Soha nem volt egy pillanatig sem az övé, amiért a földre lebocsáttatott.</p>
            <p>A Ragyogó Fényesség az asszony kezét fogta és intett. Péter szélesre kitárta a kaput.
               Végtelenbe vesző, beláthatatlan út állt Átsné előtt.</p>
            <p>- Menj, - mondta a Ragyogó Fényesség. - Menj előre az úton és meg fogod találni,
               amire ott lent hiába várakoztál. Amit hatvan esztendő bolyongása alatt soha, egy
               percig egy pillanatra meg nem találtál.</p>
            <p>Átsné fölemelte fejét.</p>
            <p>- Mit keressek, Uram? Mit fogok megtalálni?</p>
            <p>- Az életedet. - És a Ragyogó Fényesség eleresztette az asszony kezét.</p>
            <p>Átsné elindult a végtelenbe vesző úton.</p>
            
            <p>VÉGE</p>
            
         </div>
      </body>
	</text>
</TEI>