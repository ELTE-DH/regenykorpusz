<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU01033" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Az ellopott futár</title>
				<author>
					<persName>
						<surname>Rejtő</surname>
						<forename>Jenő</forename>
					</persName>
					<date from="1905" to="1943">1905-1943</date>
					<idno type="VIAF">54974682</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">41775</measure>
				<measure unit="pages">118</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Az ellopott futár</title>
					<date>2003-08-27</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01000/01033"/>
					<respStmt>
						<resp>Original Electronic Edition</resp>
						<name>Juhász Lehel</name>
						<name>Szabolcsi József</name>
						<name>Werner Zsolt</name>
						<name>Németh Ibolya</name>
					</respStmt>
				</bibl>
				<bibl type="firstEdition">
					<title>Az ellopott futár</title>
					<author>Rejtő Jenő</author>
					<date>1941</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T6"/>
			</ns1:eltec>
		</xenoData>
		<revisionDesc>
			<change when="2021-07-08"/>
		</revisionDesc>
	</teiHeader>
	<text>
		<body>
			<div type="chapter">
				<head>ELSŐ FEJEZET</head>
				<head>Mata Hary halálbüntetést kér, mire enyhén szólva kivezetik</head>
				<p>- Nagyon helyes, hogy a tetemet már előkészítették a boncoláshoz. Örülök,
                        hogy végre rend van a kórházban. Fogjunk hozzá uraim. A lelet szerint ez itt
                        egy negyvenöt év körüli anaemiás egyén, causa mortalis: előrehaladott
                        atrophia...</p>
				<p>A kórboncnok felemelte kését, lehúzta a leplet, ám ekkor legnagyobb
                        csodálkozására a halott felült, és mutatóujját figyelmeztetően kinyújtva,
                        így szólt:</p>
				<p>- Pardon, a boncolás előtti illem előírja, hogy bemutatkozzam.</p>
				<p>A tanár szigorúan összevonta két szemöldökét, és a meghökkent kórházi
                        szolgára nézett.</p>
				<p>- Marcel! Hogy kerül ide egy jól nevelt női hulla, a középkorúnak jelzett
                        negyvenöt év körüli egyén helyére. Uraim! - És az orvosokhoz fordult,
                        választ sem várva: - Iménti kijelentésemet visszavonom: a kórházban még
                        sincs rend.</p>
				<p>- Nem is szólva az ablakokról - jegyezte meg egy tetemtől szokatlan,
                        szemrehányó hevességgel a halott ‑, amelyeket legalább két hete nem pucolt
                        senki. Nevem Prücsök, mely titkos megjelölés nemzetközi kémnők számára.</p>
				<p>- Hogy kerül ön a boncolóasztalra? - kiáltotta a kórházi szolga.</p>
				<p>- Belopóztam, kérem, éjszaka, mivel hírhedt kémnő vagyok, és fontos
                        hadititkokat akartam itt kilesni. Ez kötelező, mert megbízóm, akinek rém
                        vastag a szemöldöke, miszter Iksznek hívják, olykor kacag, mindenkit
                        megölet, és egy feltűnően tuskólábú illető, beteg rokonaim révén zsarol.</p>
				<p>- Még mindig nem értem - mondta az orvos kollégáinak. - Úgy tudom, hogy a
                        katonai ügyészség kórházának nincs elmeosztálya.</p>
				<p>- Lehet, hogy más helyről szökött el.</p>
				<p>Közben Marcel, a szolga telefonált az őrségre. A boncolásra szánt halott
                        természetesen ott volt a helyiség sarkában, egy koporsó mélyén, csakúgy,
                        mint máskor. Ez a leány egyszerűen a helyére feküdt.</p>
				<p>- Kérem, tessék elhinni, hogy én az ágyúgyártás vegyi receptjéért lopóztam
                        be... - állította türelmetlenül, kissé siránkozva a jól nevelt tetem.</p>
				<p>- Feltéve, hogy a legfelsőbb katonai körök valami rejtélyes oknál fogva a
                        hullakamrában őrzik fontos irataikat - felelte szigorúan a tanár -, mondom,
                        még ebben az érdekes esetben is ragaszkodnom kell ahhoz, hogy ön nyomban
                        elhagyja a boncolóasztalt, hátborzongató tervét későbbre halassza és egyedül
                        vagy ápolójának kíséretében távozzék.</p>
				<p>- Juszt sem - felelte a halott, és kiöltötte a nyelvét az orvosok felé, ami
                        helyénvaló, ha valaki lázas, vagy gyomorrontásáról szeretne véleményt, de a
                        kislány nem volt lázas, és gyomorrontásban sem szenvedett. Az orvosok
                        egyhangú villámdiagnózisa szerint itt egy igen súlyos, “előrehaladott
                        neveletlenség” csúf kísérő tünete lépett fel.</p>
				<p>A káplár kíséretében sietve jött az őrség. Az ijedt szemű, fekete lány
                        csüggedten lesodorta magáról halotti leplét, és kiderült, hogy kopott és
                        rongyos fekete ruhát visel, továbbá legalábbis negyvenötös számú,
                        kiselejtezett férficipőt. E férficipőt bizonyára játékkártyákkal tette
                        vízhatlanná, mert a talp egy lyukas részén a vörös király tekintett ki
                        mélabúsan, mint a héttoronyba bebörtönzött uralkodó, valamelyik történelmi
                        dráma nyíltszíni változásában.</p>
				<p>A tanár nem szívesen állt ott, mert idegenkedett az olyan jelenetektől,
                        amikor az őrség megbilincseli és elhurcolja a kémnőt, akit hibbantsága sem
                        óvhat meg a biztos golyó általi haláltól. Ezért kissé elfordult.</p>
				<p>Igen meglepődött azonban, amikor a vörös hajú káplár így kiáltott dühös
                        hangon a nemzetközi kémnő felé:</p>
				<p>- Na megállj, te taknyos! Hát még ide is bejöttél?</p>
				<p>- Kérem - hebegte ijedten a kémnő -, én a repülőgépgyártás vegyi képletét
                        akartam ellopni, és az angol szerviz tagja vagyok. Fogassanak el, és
                        hallgassanak ki... Tudom a halálsugár titkát... A Zöld Kacaj vagyok...</p>
				<p>A káplár azonban rögtönítélő önbíráskodással és azon a recsegő, könyörtelen
                        hangon, amellyel a vincennes-i erőd udvarán tüzet vezényelnek az elítélttel
                        szemben, így kiáltott:</p>
				<p>- Kirúgni a pimaszt!</p>
				<p>...És az ítéletet nyomban végrehajtották. Az elítélt számos utolsó kívánságot
                        sikoltozott, de ezeket nem teljesítették.</p>
				<p>Azért lehet, hogy magától is teljesedni fog némelyik, hiszen nincs kizárva,
                        hogy egy porkoláb kötelességteljesítés közben szélütést kap. Ez esetben
                        cipőben hal meg, ami nagyjában, de nem részleteiben egyezett volna a
                        halálraítélt utolsó kívánságaival.</p>
			</div>
			<div type="chapter">
				<head>MÁSODIK FEJEZET</head>
				<head>A Zenélő Patkány, a Zöld Prücsök és az Álmos Elefánt</head>
				<p>A világhírű kémnő elsősorban keservesen bőgni kezdett. Úgyszólván bömbölt,
                        mint valami megfenyített, komisz gyerek, és az emberek, akiknek sejtelmük
                        sem volt, hogy ez a kócos kamaszlány világhírű kémkedéssel foglalkozik,
                        hatalmas cipőjében egy titkos vörös királlyal, kíváncsian megálltak
                        arramenőben, hogy szemügyre vegyék a kidobott egyén bömbölését, a vörös
                        káplár élettartalmával kapcsolatos hátborzongató jövendölését, ruhájának
                        gépies porolgatása közben. Erre a járókelők felé kinyújtotta a nyelvét,
                        szintén híjával a láz vagy gyomorrontás megfelelő indítóokainak.</p>
				<p>Szerencsére odalépett a lányhoz egy bronzarcú, vállas egyén, akit Szivar
                        néven jól ismert mindenki a kikötőben, és halkan, megnyugtatóan odasúgta a
                        híres kémnőnek:</p>
				<p>- Te egy nagy ló vagy, Prücsök, és gyere, mert képen ütlek!</p>
				<p>Megjegyzem, ez a Szivar két év előtt úgy fejbe ütötte Honoluluban a
                        vámházraktárnokot egy iratszekrénnyel, hogy ez az ember azóta percenként
                        csuklik, amiről különben a stockholmi orvosi szemle húsvéti számában igen
                        mélyenszántó értekezést írt egy Nobel-díjas tudós. De áttekinthetetlen
                        mindazok számára, akiknél különleges kísérő tüneteket okozott, ha Szivar egy
                        vagy más okból fejbe ütötte őket, anélkül, hogy az illetőről később
                        tudományos szakmunkát tettek volna közzé, aminek legfőbb oka a világon
                        megjelenő orvosi folyóiratok aránylag korlátozott száma.</p>
				<p>A lánynak, úgy látszik, e komor jassz teljesítményei nem imponáltak, mert még
                        harsányabban bőgött és apró öklével belevágott a bronzarcú széles
                        mellkasába.</p>
				<p>- Semmi közöd hozzá! Eredj a fenébe!</p>
				<p>Miután már több járókelő érdeklődve nézte a toprongyos hírszerző
                        sivalkodását, Szivar, régtől fogva az egyszerű megoldások híve, felkapta a
                        lányt, és a sértegetések özönének fittyet hányva elvitte egy közeli
                        sikátorba, a talpára helyezte, és roppant tenyerét felemelve rámordult:</p>
				<p>- Most már elég legyen, mert megjárod!</p>
				<p>Mivel erre a lány apró kezével úgy vágta pofon, hogy csak úgy csengett,
                        Szivar elhatározta, hogy felhagy a terrorral. Azért, amennyire egy pofon
                        után ez lehetséges, zord fensőbbségét megőrizve, ezt kérdezte.</p>
				<p>- Mit bőgtél, mi?</p>
				<p>- Kirúgtak.</p>
				<p>- Azt látszott messziről is. - Mentek szótlanul.</p>
				<p>Lejtősödő sikátorok deltájában mind szélesebbre tágult a hatalmas kikötő
                        panorámája, mozdulatlan hajórengetegével, ahogy álmosan feküdt a déli
                        napsütés csillogó, sárga mezőjében.</p>
				<p>- Azért volt - szipogta a leány -, mert Mathias mondta, hogy itten olyan nagy
                        ügyészségi kórház van, ahol kémeket gyógyítanak. Azt mesélte: lehajtott
                        fejjel jól öltözött urak és finom dámák mennek a fegyőrök között, de nem
                        szabad nekik semerre sem nézni, csak a földre. Nem is beszélhetnek, csak
                        éppen megoperálják őket, és plombálják a fogukat, mielőtt a kivégzés
                        kezdődik.</p>
				<p>- Ez marhaság!</p>
				<p>- Én is úgy gondoltam. De ez a Mathias mégiscsak szakmunkás a
                        rabegészségügyben, mert úrvezető.</p>
				<p>- Sofőr?</p>
				<p>- Nem. Sofőr, az taxit vezet, viszont ő ügyészségi halottakat szállít a
                        fekete autón, amin nincsen taxamérő óra, és nem is teherautó. Tehát, aki ott
                        sofőr, az úrvezető. De a fontos az, hogy ért a fegyházhoz. És ő mondta, hogy
                        aki ide belopódzik, az haditörvényszék elé kerül. És hogy ott a pincében
                        tartják a fát és a szenet. Akkor már a főkapus többször is kidobott, egy
                        ronda, vörös káplár. Erre elhatároztam, hogy bemászok a pincébe. Én ugyan a
                        fához akartam, esetleg a szénhez, de hát úgy adódott, hogy a boncolási
                        kórterembe kerültem.</p>
				<p>- Te miket csinálsz? - hüledezett Szivar, a gondolatra is megborzadva.</p>
				<p>- Már trancsíroztak volna, ha nem szólalok meg. Mert egy lepedő alá feküdtem
                        valamelyik asztalon. És akkor mondtam, hogy hírhedt kémnő vagyok, aki a
                        kórház hadititkait akarom kilesni. Erre ahelyett, hogy kihallgatni vittek
                        volna, és akkor megmondom a vizsgálóbírónak, amit akarok, inkább megfogtak
                        és...</p>
				<p>- Kirúgtak. Innen ismerem az esetet. Meglátod még bajod lesz, mert úgy
                        bezárnak ilyesmiért, hogy megemlegeted.</p>
				<p>- Az is mindegy nekem. Beszélni muszáj a vizsgálóbíróval. A papámat nem
                        hagyom. Te talán hagynád a papádat, ha bezárnák?</p>
				<p>Szivar kissé elgondolkodott a feltett kérdésen.</p>
				<p>- Volt ilyen eset a családban. És hagynom kellett.</p>
				<p>- De az enyém ártatlan. Én bizonyíték nélkül is tudtam. De most van
                        bizonyítékom.</p>
				<p>- Azonban nem tárgyi. Csak egy tetem. Illetve, amit ez a tetem vallott.
                        Márpedig halála után nem lehet vallomására megesketni még egy tetemet sem,
                        tehát ez a bizonyíték nulla. Illetve hulla.</p>
				<p>- Ha tehát nem hiszel benne, eredj a fenébe, Szivar. Nem vagy a barátom.</p>
				<p>- Hülye vagy. Én hiszek a papád ártatlanságában. De hol a hivatali tekintély,
                        melynél fogva felmenthetem? Nekem a bíróságnál csak mint vádlottnak jutott
                        döntő szerep.</p>
				<p>Így ültek. A komor jassz megvakarta a fejét, amitől sapkája tarkóig csúszott.
                        Aztán elővett a füle mellől egy cigarettát, és rágyújtott.</p>
				<p>- Már nekem megint van tervem - szólt felcsillanó szemmel a leány.</p>
				<p>- Ajjé - jegyezte meg borúlátóan Szivar, ez az amúgy is komor jassz. - Neked
                        olyan terveid vannak, hogy hidegrázást kap az ember. Talán megint elfogatod
                        magad?</p>
				<p>- Nem! - mondta lelkendezve a leány. - Téged fogatlak el!</p>
				<p>- Ez nagyon kedves lesz - válaszolta Szivar, teljesen lehangoltan. - Habár az
                        én ártatlanságom bizonyításával nehezebb dolgod lesz, mint apád ügyében.</p>
				<p>- Nem lesz nehéz - felelte egyre lelkesebben a leány -, mert
                        rablógyilkossággal foglak vádolni, és abban ártatlan vagy.</p>
				<p>- Lehetséges - felelte egyre lehangoltabban a jassz -, azért mégse bolygassuk
                        a priuszomat. Tervelj ki valami mást, hiszen neked annyi marhaság jut az
                        eszedbe.</p>
				<p>- De ez mindennél tökéletesebb.</p>
				<p>- Nézd - mondta Szivar, és felállt, zsebre dugott kézzel -, nekem elegem van
                        belőled. Én torkig vagyok. Mi a fenét dajkállak én, és drukkolok, amíg te
                        hülyeségekkel lopod a napot.</p>
				<p>- Hívott valaki?</p>
				<p>- És továbbá pimasz vagy, tehát befejeztük. Nem fog röhögni rajtam az egész
                        kikötő temiattad.</p>
				<p>A leány szemében megjelent két bús könnycsepp. - Igazad van. Hát eredj
                        csak... én mindenkinek a terhére vagyok. Ha lenne kutyád, azért tán eljönnél
                        az ügyészségre.</p>
				<p>Szivar idegesen forgatta a fejét, és leharapta egy szalmaszál végét, amit a
                        zsebében talált.</p>
				<p>- Mit bőgsz megint?!... Te állandóan bőgsz. Kis mafla. Miféle terved van...
                        mi?</p>
				<p>- Hogy én szólok egy rendőrnek az utcán és rád mutatok, miszerint rabló vagy
                        és gyilkos. Erre elfog. Én mint panaszos a vizsgálóbíró elé kerülök, és
                        akkor elmondom, hogy újrapert vegyen fel az apám ügyében.</p>
				<p>- És akkor újrakirúgás lesz, míg engem szándékos hatóságvezetésért
                        bezárnak.</p>
				<p>- Igen... Baj?</p>
				<p>És szemében egy tudatlan lélek ijedt várakozása figyelt újból megjelenő
                        könnyei mögött.</p>
				<p>Szivar a tarkóját vakarta. Ez a taknyos túlzásba viszi...</p>
				<p>- De minek kellek én oda? Add meg a címemet.</p>
				<p>- Az teneked nincs... De ha nem akarod...</p>
				<p>- Hm... Majd beülök szembe a kocsmába. Mert ha lehet bezárás nélkül, akkor
                        minek?</p>
				<p>A leány bólintott.</p>
				<p>- Úgy is jó lesz. A fő itten a te érdeked, Szivar.</p>
				<p>A jassz majdnem mondott valamit.</p>
				<p>Annyit látott a kocsmából, hogy Prücsök a vörös káplárhoz megy.</p>
				<p>- Kérem, tessék jelenteni a Mervin úrnak, aki itt a fej, hogy gyilkosságért
                        jöttem.</p>
				<p>- Elmenj innen, amíg jókedvem van.</p>
				<p>- Én a fejhez jöttem, és maga itten egy láb. A láb, az kirúghat egy
                        áltetemet, de a gyilkosság ügyét nem lehet ezzel mellékvágányra terelni egy
                        ügyészségen.</p>
				<p>A vörös káplár habozott.</p>
				<p>- Kit öltek meg?</p>
				<p>- Egy randa, vörös káplárt.</p>
				<p>- Te! Ha én megütlek...</p>
				<p>- Azt hiszi, hogy maga itt az egyetlen randa, vörös káplár? Meglátja, ha
                        mostan elküld, baja lesz! Bár elismerem, hogy itt a valóság a látszat ellen
                        szól...</p>
				<p>- Idehallgass! Ha bemész, és kiderül, hogy bolonddá tettél...</p>
				<p>- Maga ne fenyegesse a feleket! Majd úgyis kiderül, hogy az én papám egy
                        titkos tábornok, és magát jól elbocsátják!</p>
				<p>...Szivar látta bemenni a leányt. Idegesen felállt. Ebből elég. Képes és
                        feljelenti őt ez a kölyök. Majd bolond lesz, hogy bevárja.</p>
				<p>- Fizetni!</p>
				<p>Körülbelül akkor lépett Prücsök egy fiatalember elé, a második emelet 18-as
                        számú hivatali szobájában.</p>
				<p>- Kérem, én Mervin kormánybiztos, vizsgálóbíróhoz jöttem, gyilkossági
                        emberölésért.</p>
				<p>- Kit öltek meg?</p>
				<p>- Csak neki mondhatom. Főbenjáró hadi ügy. Egy titkos virágárusnét, aki
                        civilben, mint Zöld Kacaj táncolt az orfeumban, megöletett valaki. Egy
                        Tuskólábúnak jelzett papírt találtak vérbe fagyva a halottnál. Ez a
                        tettes!</p>
				<p>- Mit mesél itt? Kit öltek meg? És ki a tettes?!</p>
				<p>- A halott környékén csak egy vörös káplárt láttak. De kérem, itt a
                        vizsgálóbíró kormánybiztos úrral kell értekezni...</p>
				<p>Szivar megúszta! Egyszer csak látja a kocsma ablakából, hogy valaki
                        röpül...</p>
				<p>Azután a jól ismert bömbölés hallatszott.</p>
				<p>Azonnal odasietett. A járókelők ismét kíváncsian megálltak.</p>
				<p>- Most már elég legyen! - mordult a leányra szigorúan.</p>
				<p>Prücsök jól mellbe vágta.</p>
				<p>- Azt a mindenségit!</p>
				<p>Fölkapta a visítozó leányt, és vitte...</p>
				<p>...Ki volt ez a Prücsök nevű kislány, aki így bánt Szivarral, ezzel a komor
                        apaccsal, annyi főfelügyelő régi, meghitt ismerősével komoly bűnügyek
                        kapcsán? Vagy másfél éve, hogy feltűnt, mint valami meséből, egy kis
                        virágoskosárral és nem tartozott senkihez. Ezen az alapon mindenkit
                        foglalkoztatott.</p>
				<p>Babette anyónál lakott, a kikötő csarnoka mellett. Babette anyónak saját
                        ingatlana volt. Telekkönyvileg bejegyzett, helyrajzi számmal bíró épület. Az
                        épület helyrajzi számmal ugyan rendelkezett, de kőfallal, pincével és
                        padlással nem, mivel egyszerű deszkabódéhoz ilyen komplikált helyiségek nem
                        tartoznak. A bódé elején egy lakattal elzárható, fazsaluval ellátott
                        nyílásban reggel ötkor megjelent Babette anyó, mert ilyenkor halakkal
                        kellett kereskednie. Babette anyó csak annyiban különbözött a mesebeli
                        boszorkánytól, hogy ennyire csúf, jellegzetesen boszorkány külsejű
                        öregasszonyt álmában sem látott mesekönyv-illusztrátor. Pedig állítólag a
                        mesekönyv-illusztrátorok foglalkozásához hozzátartozik, hogy vacsorára
                        szívós marhahúst esznek és előre megfontolt szándékú lidércnyomásban töltik
                        el az éjszakát, hogy a megálmodott modelleket lerajzolják Andersen és Hauf
                        műveihez. Ahhoz, hogy egy illusztrátor Babette anyóról álmodjék, legalábbis
                        apró szögeket kellene vacsorára ennie. Akkora görbe, nagy orra volt, amilyen
                        csak a hangyászoknál látható, néhány szál kócos, ősz haja szerte állt
                        kopaszodó fejbőréről, és négy hatalmas bibircsók az orrán, továbbá néhány
                        szőrcsomó egyenesen visszataszítóvá tették. Sorvadt ínyéből kiálló két
                        szemfoga, ezer ránca, széles, ormótlan termete tökéletesen egészítették ki a
                        rútság és vénség minden kellékével valószínűtlenül dús mértékben megáldott
                        vagy talán megátkozott külsejét.</p>
				<p>Pocolek, a kazánkovács azt meséli, hogy egyszer éjszaka látta Babette anyót
                        seprűn lovagolni, és bár igen részeg volt, felelősségének tudatában állítja,
                        hogy nem tódít. A kikötő babonás népe félt a kofától, mert egy matróz, akit
                        megátkozott, elsüllyedt a Bermudáknál. Egy másik matróz őt átkozta meg, ezt
                        fejbe verte egy lavórral, hogy az illető kórházba került. A kikötő babonás
                        népe sok mindenfélében hisz és szívesen tiszteli a titokzatos egyéneket,
                        különösen, ha ezek adott esetben fejbe ütnek valakit egy lavórral.</p>
				<p>Hogy a látszat mennyire csal, annak élő példája volt Babette anyó, aki
                        harcias kofa létére és torz külseje ellenére jólelkű, becsületes, igazszívű
                        asszony volt.</p>
				<p>Mi sem bizonyítja ezt jobban, mint Prücsök esete, akit magához vett, miután
                        ez feltűnt egy reggelen virágkosarával, roppant cipőjével, ijedt és egyben
                        dacos gyerekarcával, hontalanul és elhagyatottan, mintha a nyugtalan nagy
                        tenger sodorta volna partra likacsos, sima, fehér kövekkel, zománcfényű
                        kagylókkal együtt, valahonnan a világtenger kellős közepéből.</p>
				<p>Babette anyó egy alkalommal, este kilenc óra után meglátta a leányt szomorúan
                        üldögélni valahol a szárazdokk környékén. Ekkor nagyon lehordta,
                        megráncigálta a haját azon az alapon, hogy az ő idejében még másképp
                        nevelték a fiatal lányokat, egyet lódított a karján és hazavitte az
                        ingatlanába.</p>
				<p>- Mars! Fiatal leánynak este semmi keresete a kikötőben. Szeretem az ilyet!
                        Egyedül mászkálni, alkonyat után!</p>
				<p>- De nekem nincsen...</p>
				<p>- Ne lefetyeljen, mert kaphat egyet, hogy a fal adja a másikat! Itten Babette
                        anyóval beszél! Nem éppen a puha szívemről vagyok híres. Mozogjon, mert
                        fejbe vágom a virágkosarával!</p>
				<p>Tiszta dolog volt, hogy ez az éltes hölgy nem az üres szavak embere. Prücsök
                        hát engedelmesen követte. A bódéban már felhagyott Babette anyó a
                        körülményes megszólításokkal, és egy kosár halat arrébb lökve ekképp
                        szólt:</p>
				<p>- Eredj a kuckóba mosakodni és edd ezt a heringet vacsorára. Ott fogsz aludni
                        a hordó mellett, és aszondom, itthon légy hétre, mert megismered a
                        kezemet!</p>
				<p>- Mi köze nagysádnak hozzám?</p>
				<p>- Az, hogy kitépem a füledet!</p>
				<p>Vagy kielégítő volt ez a magyarázat Prücsök számára, vagy a füleit akarta
                        megkímélni, annyi bizonyos, hogy nem kérdezett többet, és ott lakott Babette
                        anyónál, egy sarokban elhelyezve a virágait is. Ez a megoldása különben a
                        rejtélynek, amit Lord Gotschild halála napjáig nem értett: hogy miért volt
                        az Operába küldött virágok között két csokor pompás rhododendronnak átható
                        heringszaga, ami e virágoknak különben nem sajátjuk.</p>
				<p>Szivarral állandó hadilábon állt a kofa, minthogy a kikötőváros lakosságának
                        nagy részét heves szavakkal korholta naphosszat, mivel “a gyanús, éhenkórász
                        naplopókat” nem szerette.</p>
				<p>Most is, ahogy megpillantotta a leányt és a csirkefogót, nem mulasztotta el
                        bölcs észrevételeinek egyikét:</p>
				<p>- Maga jobban tenné, ha elmenne csomagot hordani, nagy, erős ember, hogy
                        sülne ki a szeme, csak lopja a napot, meg ki tudja, mi mindent.</p>
				<p>Szivar megszokta személyének részletes jellemzését, hát csak annyit felelt,
                        hogy nem kíváncsi Babette anyó lefetyelésére. Mire Babette anyó megjegyezte,
                        hogy alkalmilag Szivar fejét beveri a redőnyhúzóval.</p>
				<p>- Azt adja magának a jó Isten - mondta erre Szivar -, hogy egyszer ne csak a
                        száját jártassa!</p>
				<p>Így társalogtak egymással, párbajozó urak módján, bizonyos előírásszerű
                        távolságból.</p>
				<p>Annak ellenére, hogy Szivar verekedései kapcsán előnyösen ismert egyéniség
                        volt errefelé, a Babette anyóval előbb-utóbb elkerülhetetlennek látszó
                        kézitusa kimenetele bizonytalannak tűnt, tekintve az éltes halárusnő harci
                        eszközeit, melyek közül különösen a lavórt kezelte olyan félelmetesen
                        fejlett technikával, mint az ifjúsági regényekben szereplő sziú indiánok
                        nevezetes harci bárdjukat.</p>
				<p>- Hallgasson már! - szólt rá Prücsök. - Szivar a barátom, és szükségem van
                        rá.</p>
				<p>- Majd te is kaphatsz egyet... - dörmögte halkabban és inkább egy perpetuum
                        mobile lényegéből adódó egyhangú zakatolással, miközben bement.</p>
				<p>- Várjál, Szivar! - kiáltotta a leány, és roppant cipője csoszogó zenei
                        aláfestésétől kísérve, elsietett mentora után, aki éppen vízzel locsolt egy
                        kosár halat, és az említett perpetuum mobile törvényeinek engedelmeskedve
                        még mindig éhenkórászokról és naplopókról dünnyögött, akinek használati
                        tárgyai egyikével (lavór, redőnyhúzó, kávédaráló stb.) jól a pofájukba vág,
                        hogy megemlegetik. De ez már inkább csak halk meditáció volt, miközben
                        halait figyelte, és előre vagy hátra csúszó fejkendőjét megigazgatta, vagy
                        csomóját szétbontva, álla alatt újra megkötötte. Később a boldogult férjéről
                        is említést tett, és ebből az alkalomból számos szoknyáinak egyikébe
                        megfújta az orrát, mint valami havasi kürtöt.</p>
				<p>Prücsök, a többszörösen kidobott kémnő segített a halakat válogatni, azután
                        derekára szorított virágkosárral kisietett a kunyhó elé Szivarhoz, aki a
                        legjobb barátja volt. Jó darabon még, mintha a halasbódé voltaképpen egy
                        óceánjáró motorháza lenne, utánuk döngicsélt Babette anyó örökmozgó szája,
                        és ez alkalommal Szivarral kapcsolatban a szeneslapátot egy drótkefével
                        kombinálva részesítette előnyben.</p>
				<p>A zöldségszagú, forró sikátor zsivajában siettek egymás mellett csendesen.
                        Valahol a kikötőnegyed tetejéről alkonyattájt vízsugárral árasztották el az
                        utcákat, és az elvásott gránitkockákon lefelé vágtató áradat gyümölcshéjak,
                        rongyok, papírok, döglött halak és kagylók tömegét sodorta bugyborékoló,
                        zavaros folyamában néhol egy-egy csatakos szemétdombbá terebélyesedett
                        valami akadály köré, ahol azután mindenféle színű és fajú, teljesen
                        mezítelen gyerekek kutattak hosszú pálcákkal, visítozva és nevetgélve, és
                        nedves bőrükön sárga villanásokkal megcsúszott az özönlő napfény.</p>
				<p>- Hé, hó... Halló, Szivar! Nézd, a Prücsök!</p>
				<p>A vidám külváros csenevész emberpalántái naphosszat jelezték az áthaladókat,
                        ami nemegyszer hasznos értesülésnek bizonyult, ha valakinek oka volt rá,
                        hogy bizonyos ismerőseit elkerülje.</p>
				<p>Amikor a rakodóhoz értek, Prücsök a homlokára csapott:</p>
				<p>- Először most megyünk a Zenélő Patkányhoz.</p>
				<p>- Mifenét keresöl ott?</p>
				<p>- Ott van egy benzintöltő állomás, ahol megállhatnak a halottak.</p>
				<p>- Egész buta vagy te! Miféle halottak állnak meg a benzintöltőnél?</p>
				<p>- Mert te nem érted a kikötői kulisszadolgokat, azért vagy te egy buta,
                        Szivar. Ha a furgonsofőrnek utasa van, és megáll egy kocsma előtt inni, azt
                        kiteszik az állásából. De erre ő ad a benzinkutas fiúnak öt sou-t, amitől az
                        úgy csinál, mintha töltené a kocsi tankolását. Erre nem szólhat senki.
                        Halott vagy nem halott, a motor az ő benzinjét időnként megkívánja, mint
                        Korn Atya a tubákot. Na most a sofőr meg külön elmegy valamerre tankolni,
                        szintén felvesz a további útra szükséges mennyiségű pálinkát. De ha csak úgy
                        leáll egy kocsma előtt fekete kocsival, hát az kizárt nonszensz... Nézd
                        csak, ott áll!</p>
				<p>Szivar, ez a komor jassz azon tiszteletteljes oldalpillantásai egyikével
                        nézett a leányra, amellyel titokban, csodálkozva és gyanakodóan figyelte
                        olykor, mintha így szólna önmagához:</p>
				<p>“Csakugyan egy prücsök ez a Prücsök? Nem szabályos bestia esete forog fenn
                        igen sok ésszel, ravaszsággal e bűbájos kis ártatlan prücsök álcájában?”</p>
				<p>De a nagy, tiszta, szomorú szemek, a gondozatlan, pápuaszerűen göndör, erős,
                        fekete haj, a hófehér, ijedt kis gyerekarc, amelyen elszántság és dac
                        vibrált keresztül egyszer-másszor, ha nyomban és habozás nélkül megtette,
                        ami őrültség éppen eszébe jutott, a dallamosan szórakozott járás e
                        túlméretezett cipőkben és csípője mellett lengő két szelíd karja, muzsikáló,
                        búsongó, gyerekes orrhangja igazolták, hogy ez a valódi árva, ártatlan, 16
                        éves Prücsök az eredeti, zöld csomagolásban.</p>
				<p>Ha nem igaz, akkor ő ne legyen többé Szivar, az elsőrangú fenegyerek.</p>
				<p>Az bizonyos, hogy ebben a kiszámíthatatlan tacskóban, aki magánügyeivel
                        állandó elfoglaltsághoz juttatta a kikötői lakosság zömét, mintha itt más
                        dolga (vagy pihennivalója) nem is lenne senkinek: szóval annyi bizonyos,
                        hogy néha, kiszámíthatatlan őrültségei közben megcsillan valami
                        rendkívüli.</p>
				<p>Tehetség?... Ész? Vagy ösztön?</p>
				<p>Mi köze ehhez neki?</p>
				<p>És különben is, mit mászkál ő itt ezzel a taknyossal, mint valami vén
                        bernáthegyi eb, vagy ifjú mameluk testőr? Szivar ő vagy dajka?...</p>
				<p>Ezt a marhaságot nem csinálja, és ha segít is a kölyöknek, nem hagyja a
                        nyakára nőni. Azt már nem!</p>
				<p>- Te Szivar? Adj pénzt.</p>
				<p>- Mi? Hülye vagy? Egy frankom van, az kocsmára kell.</p>
				<p>- Nekem is.</p>
				<p>- Kocsmába mész?</p>
				<p>- Igen. És kell a frankod snapszra. Add nekem Szivar, ha lelked van.</p>
				<p>- Minek a snapsz?</p>
				<p>- Kidöntöm kiskönyökkel. De rendelni muszáj. Így nincs semmi tekintélyem.</p>
				<p>- Nem adok.</p>
				<p>- Pukkadj meg!</p>
				<p>És fütyült. Ez a kölyök rém szemtelenül tud fütyülni. Majd egyszer
                        felpofozza, az lesz a vége.</p>
				<p>De nem tette. Sőt, amikor Prücsök, mint egy tamburát, térdéhez csapkodta a
                        kosarat és valami oknál fogva igen hamisan fütyült, ami egyébként nem
                        fordult elő, a jassz jobban megnézte...</p>
				<p>És akkor látta, hogy Prücsök szeméből két nagy csepp gurul le az arcán.</p>
				<p>- Bőgsz?... Mi?</p>
				<p>- Semmi közöd... Én egy magányos árva vagyok. Törődj a kutyáddal.</p>
				<p>Szivar irtó dühös lett. Ezt a kölköt nem lehet kibírni.</p>
				<p>- Nesze a frank, és siessél, mert esni fog.</p>
				<p>- Nem kell...</p>
				<p>- Mit izélsz itt?... Mondtam, hogy nem adom?</p>
				<p>- Neked kell kocsmára. Nem ezt mondtad?</p>
				<p>- Ezt fenntartom. Nekem köll kocsmára, de mert neked is köll, hát odaadom,
                        miután így nincs tekintélyed, és szépen kérted.</p>
				<p>- Nem kértem szépen. Azt mondtam, pukkadj meg.</p>
				<p>Mit akar ez a szemtelen?</p>
				<p>- Köll vagy nem?</p>
				<p>- Köll, de úgy, hogy nem kértem szépen, és te mégis adod. Vagy nem köll. Add
                        a kutyádnak, az nem árva... És szépen kér.</p>
				<p>- Nekem nincs kutyám. És itten van, ahogy akarod, de elvedd, amíg jókedvem
                        van, mindenit a csavaros fejednek.</p>
				<p>Prücsök átvette a frankot és azon nyomban vigyorogni kezdett szélesen,
                        csúfondárosan, diadalmasan.</p>
				<p>- Csak te morogj, Szivar. Ha a férfiak morognak, akkor olyanok, mint a
                        dresszurált medve: dörmög az orrába fűzött drót miatt, de mégiscsak utána
                        megy, amikor húzzák... Fogd ezt a kosarat, Szivar, és várjál...</p>
				<p>Szivar, ez a talpig komor apacs ismét gyanakodva nézett utána. Valódi prücsök
                        ez a Prücsök?</p>
				<p>Mindegy! Ezzel a taknyossal végzett. Hogyne! Majd beáll pesztrának ősz
                        hajjal, két aranyfoggal és negyvencentiméteres zsebkésével - gondolta
                        dühösen, ahogy ott ácsorgott kezében egy kecses virágkosárral. És arra járó
                        ismerősei közül többen is kinevették.</p>
				<p>Hát ennek most vége lesz!</p>
				<p>Közben zuhogni kezdett a zápor, és megázott alaposan, mire úgy másfél óra
                        múltán, bájos mosollyal megjelent Prücsök.</p>
				<p>- Remélem, nem vártál soká?</p>
				<p>A férfi morgott valamit, és a leány megindult előtte.</p>
				<p>- Csak vidd a kosarat, Szivar, én megütöttem a karomat - szólt még hátra
                        könnyedén. - És ne is morogj, mint a denaturált medve. Fáj a karom.</p>
				<p>- Te mindig hazudsz - felelte a komor jassz.</p>
				<p>Pedig most kivételesen igazat szólt Prücsök.</p>
				<p>Megsebesült. Merénylet áldozata lett.</p>
				<p>Így történt a bűnügy.</p>
				<p>Prücsök sietve érkezett a Zenélő Patkányba. Csak éppen mintha egy snapszot
                        akarna lehajtani. Kirúg Hümér poharakat mosott egy gömbölyű kefével a
                        söntéspultnál.</p>
				<p>- Szervusz, kancsal.</p>
				<p>Így hívta a csapost, mivel tudta, hogy ez idegesíti. Kirúg Hümér ugyanis
                        olyan kancsal volt, hogy mindenki fedezéket keresett, amikor megrázta a
                        szódásüveget, hogy spricceljen. Előfordult, hogy a pohár helyett a
                        húslevesbe fröcskölte az ásványvizet.</p>
				<p>- Valami snapszot adj, de erős legyen - szólt Prücsök.</p>
				<p>- Elhordd magad, te taknyos!</p>
				<p>- Tessék kiszolgálni!</p>
				<p>Ott volt Mathias, a furgon sofőrje és egy úr viharkabátban, akit Álmos
                        Elefántnak hívtak, de Prücsök nem ismerte. Pedig monoklija volt.</p>
				<p>A csapos végigmérte gúnyosan a leányt és betöltött egy pohárkába méregerős
                        rizspálinkát.</p>
				<p>- Ne!</p>
				<p>Prücsök még sohasem ivott szeszesitalt, de Kirúg Hümér dühösítette. Hát nem
                        dönti ki! Juszt is kiissza. Előbb köhögött, aztán elállt a lélegzete.
                        Továbbá bőgni kezdett, és elmondta Kirúg Hümért mindennek. Persze
                        kinevették.</p>
				<p>- Mit dühöngsz, Prücsök - kérdezte Mathias fekete sofőrkabátjában, ahogy
                        halottakhoz illően öltözött a volánnál.</p>
				<p>- Szemtelen fráter! - kiáltotta és a csapos elé dobta a frankot. - Majd
                        megmondom Korn Atyának!</p>
				<p>- Te akartál pálinkát - röhögött a csapos. - Nem kell fizetni! Ha kedved van
                        rá, máskor is kapsz, ingyen.</p>
				<p>És visszadobta az aprót. De kancsal volt, hát a földre esett a frank. Prücsök
                        az asztal alá mászott, megtalálta a pénzt és gyorsan eltette. De azért csak
                        kereste. Azután bőgött, amiért nincs meg.</p>
				<p>- Fizetni akartál úgyis - mondta Kirúg Hümér.</p>
				<p>- De visszaadtad! Most persze direkt dobtad a jégszekrény alá, és te majd
                        megkeresed este. Így könnyű jótevőnek lenni.</p>
				<p>- Te szemtelen! Ilyet ne mondj rám. Itt egy másik! A mérges pulyka
                        mindenit!</p>
				<p>Miután keresett egy frankot, Prücsök ismét szélesen, szinte négerül
                        mosolygott. És Mathiashoz fordult.</p>
				<p>- Nem sikerült a lopódzás. Boncolás előtt lelepleztek.</p>
				<p>- Ostobaság - szólt Mathias. - Ha a kormánybiztossal akarsz beszélni, nem ez
                        a módja.</p>
				<p>- Én adok egy jó tanácsot, mademoiselle Prücsök - szólt az Álmos Elefánt.</p>
				<p>- Ez ki? - kérdezte hangosan a leány.</p>
				<p>- Ész Lajos, az Álmos Elefánt - felelte Mathias.</p>
				<p>Ész Lajos, az Álmos Elefánt állítólag bírósági ember volt büntetlen előélete
                        idején. Ezt nem ő mondta, hanem többen is felismerték, olyanok, akik jártak
                        a bíróságon. Egyesek szerint ügyvéd volt, mások altisztnek mondották, és
                        valaki határozottan állította, hogy zsemléket árult a büntetőtörvényszék
                        folyosóján. Abban valamennyien megegyeztek, hogy jelentős funkciót töltött
                        be bírósági környezetben.</p>
				<p>- Nem jól csinálja, kislány, a dolgát - mondta Prücsöknek. - Lényegileg nem
                        ismerem, de annyit tudok az ügyéről, hogy dr. Mervin kormánybiztos úr
                        őexcellenciájához akar bejutni.</p>
				<p>- Annyit tudhat: De miért nem csinálom jól? - mondta némi gyanakvással, mert
                        bizalmatlanságot keltett benne, ha magázták. Azonfelül Ész Lajosnak egyik
                        szemén hályog, másikon monokli volt. Prücsök képzeletében a vakság
                        jóindulatú, sőt bölcselkedő egyének tulajdonsága, bár nem olvasta
                        Homéroszt, mivel Babette anyó és Szivar irodalmi érdeklődése két egyforma
                        részre oszlott szerelmi és bűnügyi történetek között. Mert az emberek
                        valamilyen érthetetlen oknál fogva szeretik, ha olvasmányaikban műkedvelő
                        badarságokat mesélnek arról, amit csak személyes tapasztalataik alapján jól
                        ismernek. Homérosz művei, mint általában a klasszikafilológia egészben véve,
                        távol állottak Prücsöktől, de mégis bölcsként tisztelte a világtalan embert,
                        tehát szerinte Ész Lajos fél szemére bölcs volt. De másik szemével, még
                        útban jelenleg az örök homályon túl feltalálható bölcsességhez, egy nagyon
                        vastag monoklit viselt, hogy zavaros körvonalakban lásson valamicskét!</p>
				<p>Ez volt a baj! A monokli!</p>
				<p>Némely ember a nép ősi monokliellenes hangulatát csírasejtjeiben hozza
                        magával. A legsúlyosabb rövidlátó sem nézi olyan rossz szemmel a monokliját,
                        mint egyszerű embertársai. Ki tudja, miért? Nyájas családapákból adott
                        esetben marcona sans-culotte-ok válnak a kerek lencse puszta
                        megpillantásától.</p>
				<p>Prücsök impulzív leánylelkében is nyomban felcsendült a kispolgár indián
                        csatakiáltása: Mit henceg azzal az ablaküveggel.</p>
				<p>E harckiáltás oka, hogy annyi szemérmes polgár csakugyan ablaküveget hord,
                        mert ha jobb szemére erős lencsét kellene illesztenie, óvatosan drótkeretes
                        szemüvegbe foglalja, amivel együtt jár, hogy bal szemére ablaküveg kerül a
                        csíptetőbe. De a békés ember még erre is képes, semhogy kimondják rá repülő
                        söröskancsók és rövid pofozkodások gyújtó harci riadóját: “mit henceg azzal
                        az ablaküveggel?!”</p>
				<p>Ez az oka, hogy Prücsök egy agresszív váll- és csípőfordulattal
                        visszatekintve a saját háta felett így szólt:</p>
				<p>- Majd pont maga tud valami okosat.</p>
				<p>- Ez a férfi Ész Lajos, és csavaros agyberendezése van - ajánlotta Mathias a
                        monoklist. - Ért a joghoz is.</p>
				<p>- Úgy?... Maga ügyvéd?</p>
				<p>- Eléggé.</p>
				<p>Most jobban megnézte.</p>
				<p>- Miért nem ismerem magát?</p>
				<p>- Hosszú ideig nem hagytam el a lakóhelyemet.</p>
				<p>- Mikor szabadult?</p>
				<p>- Ész Lajos beteg volt - magyarázta Mathias. A kopasz tudós megtörölgette
                        monokliját.</p>
				<p>- És egy főművet diktáltam a jelöltemnek.</p>
				<p>Mikor nyilvánvaló lett, hogy jelöltje van, megszűnt a monokliellenes
                        előítélet.</p>
				<p>- Ha rám hallgat, akkor beszélni fog doktor Mervinnel, aki mint vizsgálóbíró
                        került a bűnügyi, majd a politikai osztály élére, főiskoláit Metzben
                        végezte, Gabrone büntetőjogásznál tanult mint gyakornok, és atyja Bernard
                        márki St. Foulgeos előnévvel, az utolsó hűséges royalista, amit stréber
                        gyermeke a ranggal, címmel és a velejáró mélységes ráfizetéssel együtt
                        megtagadott, amikor a köztársaság szolgálatába állt. Ez dr. Mervin
                        curriculum vitae-je.</p>
				<p>A leány most már mély tisztelettel nézett rá, és ezt kérdezte:</p>
				<p>- Mondja, Lajos, maga érti, amit mond?</p>
				<p>- Néha, pillanatokig úgy érzem, igen. De már sokat javult ez az állapotom.
                        Most üljön le, gyermekem, segíteni fogok magán.</p>
				<p>Ezt olyan határozottan mondta, hogy a leány nyomban szót fogadott.</p>
				<p>- Nyolc éve nem olvastam újságot. Tekintsen hát engem egy
                        Csipkerózsikának.</p>
				<p>- Ez nehéz lesz, mert maga nem szép, de megpróbálom, ha kívánja.</p>
				<p>Kirúg Hümér megcélzott az ablak peremén egy legyet és ráfröcskölt a szódából.
                        Ész Lajos megtörölte az arcát.</p>
				<p>- Mi a maga ügye voltaképpen?</p>
				<p>- Atyám, ki Lyonban született, és tanulmányainak befejeztével elvégezte
                        iskoláit, orvos lett, és Decoux-nak hívják.</p>
				<p>- Ismertem - szólt Ész Lajos, és maga elé nézett bágyadt szemhéjakkal,
                        világtalan tekintettel.</p>
				<p>Ezért a merengő, lankadt arckifejezésért nevezték Álmos Elefántnak.</p>
				<p>- Atyámat elítélték két év előtt, mert ráfogták, hogy merényletet végzett az
                        excellenciás kormánybiztos, dr. Mervin vizsgálóbíró ellen. Ez szerintem
                        légből koholt állítás.</p>
				<p>- Hát nem tudom... - mondta bizonytalanul Mathias. - Nagyon gyanús volt az
                        öreg.</p>
				<p>- Mégis nem igaz! - kiáltotta a leány. - Higgye ezt el, Rózsacsípte úr! Mert
                        az én apám gyógyít, nemhogy ölne.</p>
				<p>- És a revolver? - szólt Kirúg Hümér.</p>
				<p>- A gyilkoláshoz nem bizonyíték köll, hanem gonoszság! Azt meg nem találtak a
                        papámnál. Te egy undok, kancsal, kültelki csibész vagy.</p>
				<p>- Hagyjuk ezt a tényállást - szólt legyintve Ész Lajos. - A csapos elleni
                        bizonyítás nem menti tisztelt apját. El kellett ítélni.</p>
				<p>- Hát erről van szó! Hogy most a Kmetter Bubi meg a többi halászok már három
                        hete suttogják, hogy egy haldokló tetem vallotta nekik: ártatlan az
                        atyám.</p>
				<p>- Nem alapos ok. Perújításhoz ítélet után felmerült tárgyi bizonyíték kell.
                        Vagy különösen döntőnek látszó tanúvallomások, amelyek utólag jutottak a
                        védelem tudomására.</p>
				<p>- Én megmondom őszintén: nem vagyok jogász. De itt a papámról van szó. Azért
                        küzdök, kérem. Tegnap hetedszer állítottam meg a kormánybiztost az
                        ügyészségi kapuban. Annak nincs lelke. Most elhatároztam, hogy amikor
                        legközelebb kijön, én a lába elé vetem magamat.</p>
				<p>- Az mire jó?</p>
				<p>- Hátha orra esik!</p>
				<p>- Nem perrendszerű eljárás - mondta Ész Lajos. Rálehelt a monoklijára, és
                        visszatette megtörletlenül, mintha az éleslátás zavarta volna eddig.</p>
				<p>- Nekem győzni kell akárhogy! - kiáltotta határozottan Prücsök. - És nincs
                        más erőm, mint az, hogy itt mindenki velem van, itt szeretnek, és...</p>
				<p>Csörömpölés. Prücsök sikolt! Az ablakon egy kő repült be, és vállon találta a
                        leányt.</p>
				<p>- Az áldóját!</p>
				<p>Egy ugrás, és Kirúg Hümér a söntéspulton át az ajtónál van, kezében a
                        sörcsapoló. Mathias az ablakon át veti magát a merénylő után. Utóbb
                        kiderült, hogy hiába. Nem is látták, ki tette.</p>
				<p>Ezalatt a lány lihegve, holtsápadtan, remegő kézzel vizet iszik.</p>
				<p>- Istenkém...</p>
				<p>- Mi történt? - kérdezi Álmos Elefánt, aki az események hatása alatt sem
                        szűnt meg mélázni.</p>
				<p>- Nem látta?... Vagy igaz... Egy követ dob... De hiszen ez levél!</p>
				<p>Egy papír volt a kőre csavarva.</p>
				<p>- Eltűnt! - érkezett lihegve a csapos és a furgon sofőrje. - De ha elkapom,
                        aki volt...</p>
				<p>- Mi volt a levélben? - kérdezte az ügyvéd.</p>
				<p>- Tessék?... Semmi... Nem jól láttam.</p>
				<p>Prücsök hazudott. Volt levél, de ahogy belenézett, eldugta gyorsan, mert ez
                        állt benne:</p>
				<p>“Kiruk Hümér! A Korn Adjára szól, sőt a sofőrről is
                            megtudja a Világ, hogy városi benzint elad. Rólad meg, hogy mi volt a
                            részek Munier gyűrűjével, továbbá Korn Adjáról, hogy orvgazda. Ha ti
                            tovább is a Prütsög ügyével foglalkosztok.</p>
				<p>Megesküdtem:</p>
				<p>VÉRFÜRDŐ BILL Jaj Neked K. F. T.”</p>
				<p>Ezt eldugta. Mert csúnya fenyegetés volt.</p>
				<p>- Nézd, hogy remeg, és egész kék a karja.</p>
				<p>- Mer engem talált a merénylet.</p>
				<p>- Miféle merénylet? - kérdezte Kirúg Hümér.</p>
				<p>- Ezt biztos a Mervin teszi, mert kellemetlen neki, hogy áskálódok.</p>
				<p>Ész Lajos nem hitte. Bár nem zárt ki semmit megfelelő bizonyítás nélkül.</p>
				<p>- Azt hiszem inkább, hogy a pimasz Netty volt - szólt régi nyugalmába
                        merülten a csapos.</p>
				<p>- Üljön le, kisleány - szólt Ész Lajos. - Úgy látom, hogy ebben az ügyben
                        magának elsősorban egy nagyvilági emberre van szüksége.</p>
				<p>Ez új szempont volt és érdekes.</p>
				<p>- Maga... nagyvilági ember? - kérdezte kissé remegve a leány.</p>
				<p>- Az vagyok.</p>
				<p>Bizonyára így volt. Pedig pusztán az a tény, hogy már több hete nem viselt
                        nadrágot, elegendő lett volna arra, hogy kétségbe vonjuk állítását, mivel a
                        “nagyvilági élethez” e ruhadarab jelenléte mindig is elengedhetetlenül
                        fontos volt.</p>
				<p>Hogy megjelenése mégsem hatott botrányosan frivolnak, a tengerésztiszteknél
                        divatozó hosszú viharkabátja tette. A szóban forgó viharkabát
                        idényszerűségét Ész Lajos életében rendkívül sok körülmény indokolta, ha egy
                        emberi sors szeszélyes változatait kifejezhetnénk meteorológiai értékekkel.
                        E viharkabát felett igen zord nélkülözések hava, jelentékeny hajórazziák
                        orkánja múlt el, nem is szólva a kemény és mindent elsöprő pofonok
                        süvöltéséről.</p>
				<p>Ahol a kabát hajtókáját széttárják, ott a szemérmetes jogász a konzervatív
                        Journal des Mondes egyik példányából éppen azt az oldalt viselte
                        plasztrónnak, amelyen André Gide-nek egy ragyogó cikkét közölték.</p>
				<p>Mondják, hogy fiatalabb éveiben a Sourire példányaiból alkalmazott megfelelő
                        fehérneműt, de ez régen lehetetlen. Lassacskán abban a korban volt, amikor
                        az ember már azon mereng, hogy milyen szép lesz, ha rövidesen a Baselban
                        megjelenő Wissenschafts-und Wirtsaftsökonomie megfontolt közleményeit
                        hordja.</p>
				<p>- Most mondjon el szép nyugodtan mindent.</p>
				<p>Prücsök mesélt. Az Álmos Elefánt figyelmesen végighallgatta. Legfeljebb
                        egy-két kérdést tett fel.</p>
				<p>- Az atyja Párizsban praktizált? Nem kutatták, miért jött Casablancába?</p>
				<p>- Nem, kérem. Én sem tudom.</p>
				<p>- Maga, hogy került ide?</p>
				<p>- Szökés következtében. Mert az atyám közelében a helyem.</p>
				<p>- Mit állapított meg a helyszíni szemle?</p>
				<p>- Semmit se. Mert azt mondották, kétségtelen, hogy nem kétséges a bűnösség
                        kérdése.</p>
				<p>Az Álmos Elefánt elgondolkozva nagy, tiszta tenyerébe hajtotta a fejét, és
                        hályogos szeme igen szomorúan merült a semmibe.</p>
				<p>- A felső rakodó egy földszintes házának tetejéről történt a lövés - szólt
                        Kirúg Hümér, és kidobta cigarettáját az ablakon.</p>
				<p>De Prücsök ölébe repült.</p>
				<p>- Csak beismerő vallomás alapján lehetett volna mellőzni a helyszíni szemlét.
                        De ez formai hiba.</p>
				<p>Újrafelvételhez kevés a semmisségi ok.</p>
				<p>- A halott vallomásával is kevés?... Ott minden halász tanú.</p>
				<p>- Kevés. Ha ráveszi Mervint a helyszíni szemlére, akkor talán megmentheti az
                        apját. Sokszor egy ilyen apró formaság rejti egy ügy lényegét... De nehéz
                        lesz. Nincs kellő jogalap.</p>
				<p>- Maga hiszi apám ártatlanságát? - kérdezte igaz, bús gyereki könnyekkel két
                        szemében.</p>
				<p>- Nem hiszem.</p>
				<p>- Hát akkor minek ugrat? - kiáltott Prücsök és felzokogott. - Minek kínoz, ha
                        nem hisz?!</p>
				<p>- Nem hiszem, hanem tudom: Decoux ártatlan!</p>
			</div>
			<div type="chapter">
				<head>HARMADIK FEJEZET</head>
				<head>Vérfürdő Bill retteg az egész környéktől</head>
				<p>Még a nyugodt sofőrnek is tátva maradt a szája.</p>
				<p>- Honnan tudja? - kérdezte Kirúg Hümér.</p>
				<p>- Én kinn voltam helyszíni szemlén. A Decoux-perről akkor nem tudtam. Most
                        látom magam előtt a helyszínt... Decoux ártatlan.</p>
				<p>- Maga... megmenti! Igen! Maga megmenti!</p>
				<p>- Nem tudom bizonyítani. De a vizsgálóbíró bizonyosan látná az igazat. Az a
                        justizmord oka, mert ez justizmord, hogy nem volt helyszíni szemle...
                        Micsoda barbár jogász ez a dr. Mervin!</p>
				<p>Egy különálló hajszálat visszatapasztott a fejebúbjára. Mert mindössze néhány
                        szál vörösszőke haj a kitűnő koponya sivár termése. Az egyik ívére
                        támaszkodó, Közép-Amerikában kedvelt hídépítési mód mérnöki elgondolása
                        szerint merész félkörben fésülte keresztben, jobb fülétől a bal
                        halántékig.</p>
				<p>- Hát mit ajánl nekem, kérem? - érdeklődött Prücsök és már rettenetesen
                        szerette Ész Lajost.</p>
				<p>- Nézze, kislány, őszintén megmondom önnek...</p>
				<p>- Ne önözzön, mert kiröhögöm.</p>
				<p>- Az őszintén volt a hangsúly. Tehát közlöm ön... önkéntelenül magával, hogy
                        a legnagyobb úrral is könnyű beszélni, ha nem a hivatalában keresik fel.
                        Irodában senki sem szeret hivatalos ügyekkel foglalkozni. - És ismét
                        rálehelt a monoklijára.</p>
				<p>- Maga egészen jól beszél - mondta, közelebb húzta a székét, és biztatóan
                        megveregette az Álmos Elefánt mellkasát, amitől André Gide novellája szerény
                        elutasítással felzizzent. És Mathias felé is megjegyezte őszinte
                        dicsérettel: - Ez az Elefánt egy nagyon jó fiú.</p>
				<p>- Kedves az elismerés, de térjünk a tárgyra. Ma este a tiszti kaszinóban bált
                        rendeznek. Menjen el, és beszéljen doktor Mervinnel.</p>
				<p>- Azt sem tudom, hogy merre lehet az a bál?</p>
				<p>- Ismerem a tiszti kaszinót, majd elkísérem.</p>
				<p>- Van ott belépés nadrág nélkül?</p>
				<p>- Valószínűtlen. De az épületig elvezetem, bár ez is felesleges. A mi Mathias
                        barátunk révén eljut oda autón.</p>
				<p>- Becsületszavamra, Lajos, maga nem normális. Hát elképzeli, hogy egy
                        gyönyörű bál előtt megáll a halottasautó, én meg kiszállok talpig estélyi
                        koporsóban, de úgy, hogy ne legyen feltűnés...</p>
				<p>Kirúg Hümér, roppant erektől duzzadó alsókarjára dőlve átköpött a
                        söntéspolcon. Most Mathias sapkáját találta a székre felkuporodó macska
                        helyett.</p>
				<p>- Akkora szája van, mint egy főkapu - szólt Prücsökre nézve.</p>
				<p>- Ahogy én tudom, a katonai ügyészség szomszédságában van a kaszinó. Ha
                        Mathias beviszi magát autón az ügyészségi kórház garázsába, ott csak lesz
                        valami kerti ajtó, amin átmehet a bálba. Ha egyszer bent van...</p>
				<p>- Kirúgnak. Próbálva...</p>
				<p>- A tiszti kaszinóban egy hölgyet érinteni sem mernek.</p>
				<p>- De most rólam van szó.</p>
				<p>- Hát, kérem, ez fogas kérdés... Ruhaszerzésben nem érzem erősnek
                        magamat.</p>
				<p>- Pedig az kell a bálhoz - mondta a csapos.</p>
				<p>- Ruhám esetleg lenne, mert Szivar nevű barátom örömmel lop nekem, de
                        cipő...</p>
				<p>- Semmi baj! - mondta Kirúg Hümér. - Amikor Anette megcsalt, visszavettem
                        tőle mindent. Gyönyörű báli cipő is volt közte. De harisnyám nincs.</p>
				<p>- Azt Veuve Marie ad neked! - mondta Mathias. - Van neki egy pár, öt éve
                        kínálja eladásra.</p>
				<p>- Ami a fejfrizurámat illeti - szólt Prücsök -, a zsebes Mirnix kidauerol.
                        Adok egy frankot, és a kancsal holnap megkeresi a jégszekrény alatt, ami
                        elgurult.</p>
				<p>És felugrott, hogy induljon.</p>
				<p>- Fél kilencre érted jövök a kocsival! - kiáltott utána Mathias, a furgon
                        sofőrje.</p>
				<p>...Most mentek Veuve Marie-hoz. A jassz rém dühös volt.</p>
				<p>- Szóval, mi van?</p>
				<p>- Semmi az egész. Úgy döntöttünk, hogy te lopsz estélyi ruhát nekem.
                        Szeretnék olyat, amin művirág van.</p>
				<p>Szivar elképedt.</p>
				<p>- Miféle hülyeség ez?</p>
				<p>- Bálba kell menni. Ezért szerzöl te majd ruhát, a Veuve Marie ad harisnyát.
                        Siess, mert még nem árultam...</p>
				<p>A jassz most elejtette a kosarat, mert meglökte valaki, és miközben lehajolt
                        érte, egy őzbőrcipős járókelő fejbe rúgta, hogy szikrázott a szeme.</p>
				<p>- Nahát! Rémesen ügyetlen vagy! Ilyen buta Szivart még nem láttam. Szóval, a
                        mozi előtt várlak a ruhával!</p>
				<p>Betelt a mérték! Szivar kihúzta magát.</p>
				<p>Csípője mellett rántott egyet a nadrágszíján azzal a hirtelen szitáló
                        mozdulattal, amellyel a felpúposodó gyapjúzsák tartalmát lazítják, majd
                        lehúzogatta csíkos trikóját és kezébe vette sapkáját, mintegy
                        illemtudóan.</p>
				<p>- Hát nézd, Prücsök. Beszéljünk mostan őszintén és közvetve. A véleményemet
                        hagyjuk, mert nem szokásom pimasz kölket sértegetni. Körülírásnak csak
                        ennyit: Te egy szemtelen, undok, hálátlan taknyos vagy, és én leveszem rólad
                        a kezemet. Ez faktum.</p>
				<p>Fejére tette a sapkáját, hetyke bajuszán pödört egyet, és újból feligazította
                        flanell nadrágját, mely a pizsamák poltron életét élte történelmének Szivar
                        előtti idején. Biccentett, majd belső zsebéből elővette úri sétabotját, egy
                        felébe tört bambuszt, a tetejébe alkalmazott, mutter nevű csavarral.
                        Mostanában nyugdíjaznia kellett e kedvenc holmiját, mert a leány körül a
                        keze tele volt munkával napestig.</p>
				<p>- Isten áldja, kisasszony!...</p>
				<p>- Kisasszony a nagynénéd!</p>
				<p>- Az igaz. De a középső fia most csarnoki altiszt lett, tehát ne tessék
                        ajkaira illetni, mert beverem őket. Már kezdhet más hülyét keresni
                        helyettem.</p>
				<p>- Olyant, mint te, nem találok! - sírta a leány.</p>
				<p>- Részemről a mélységes szívfájdalom!</p>
				<p>És megforgatva ujjai között a nádpálcát, amelynek végét a mutter nevű csavar
                        díszítette, de nem pusztán ékesítés céljából, mert jó néhány nyolc napon túl
                        gyógyuló fényesítéstől kopott simára. Azután a sapkáját is megemelte, és
                        lenéző gőggel köszönt:</p>
				<p>- Gud báj!</p>
				<p>És ment. Így! Ezt elintéztük. Szemtelen kis rongyos. Még ha nő lenne! De ez
                        egy fityfirity, aki itt sajnáltatja magát, hogy szolgálják. Egy
                        gyerek...</p>
				<p>Már a sarkon túl volt, amikor egy harsány, kislányos hang utánaszállt
                        túlcsengve a délutáni lármán:</p>
				<p>- Hétkor a mozi előtt várlak. Hozz egy szép laméruhát, és ne késsél!
                        Szivar!</p>
				<p>- Azt lesd - gondolta és továbbment.</p>
				<p>Fütyörészve gusztálta a nőket, és időnként megpödörte a bajuszát. Szép szál
                        fiú volt ez a Szivar. Tömött haja, mint a tükör ragyogott, bár Szeplős
                        Nanette, a Mikiegér-árus azt állítja, hogy sült hering szagú, mert Szivar
                        csak étkezés után fésülködik, de mindenki tudja, hogy Szeplős Nanette
                        bosszúból kompromittálja a fiú odőrjét. Ezért két pofont is kapott Rita
                        Kaméliától.</p>
				<p>- Halló, Szivar!</p>
				<p>Kicsit Bob kiabált át a Nárcisz Park bejáratából.</p>
				<p>Itt volt a hivatala, a falhoz dőlve, rózsaszínű nyakvédőben, amerikai
                        filmbajusszal és jól vasalt ruhában. Többen is álltak ott ilyen
                        fiatalemberek, egyforma nyakvédőben, azonos bajusszal. A helyiségből
                        citeraszó és egy alt színezetű női hang hallatszott. Néhány vidám hölgy
                        mosolyogva kinézett az egyik emeleti ablakból.</p>
				<p>Szivar megemelte a sapkáját, és intett a hölgyeknek.</p>
				<p>- Süket vagy?! - kiabálta Kicsit Bob. Ezt az elnevezést egy külföldi hölgy
                        révén kapta, akivel sok viszálya volt, és fenyítés idején azt szokta
                        sikoltani hamis kiejtéssel, hogy: “Kicsit üss... Bob, kicsit, mert fáj?” Így
                        lett a fiú neve Kicsit Bob.</p>
				<p>- Mit akarsz?</p>
				<p>- Hogy van Prücsök?</p>
				<p>- Nem ismerem azt a kölköt - felelte Szivar. - Levettem a kezemet róla. - És
                        peckesen távozott.</p>
				<p>Vörös fényű porszemek szállongtak a forró, zsírszagú délutánban, és a vámház
                        körül hivatalnokok végezték napi ordítozásaikat a fuvarosok visszaéléseiről
                        vélekedve.</p>
				<p>A sarkon egy vén, szakállas osztrigaárus fordult be a kordéjával. Zöld
                        levelekre tálalt kagylói felett a vörös és fehér üvegek halkan
                        összecsördültek.</p>
				<p>- Hé! Szivar! A Prücsök...</p>
				<p>- Nem ismerek ilyen nevű rovart!</p>
				<p>- Akkor legyen szíves és mondja meg neki, hogy Kmetter Bubi, a főhalász
                        holnapra osztrigát ad neki bizományba, de korán jöjjön érte.</p>
				<p>Vidám élet volt ez. A poros ricsajban jó ismerősök siettek arra, és a Nárcisz
                        Park felől pofoncsattogást hozott a szél.</p>
				<p>Mondom, vidám élet volt itt.</p>
				<p>- Mr. Szivar!... Hahó!</p>
				<p>- No mi van? Talán eltévedt itt a hóviharban?</p>
				<p>Az amerikai diák, aki árnyképekkel ügynökölt a belvárosban, viaszosvászon
                        tokjával éppen arra ment, és közben meglátta Szivart.</p>
				<p>- Én kérni maga: adja ezt Prjucsoknak.</p>
				<p>Egy árnyképet húzott elő, amely a leányt ábrázolta.</p>
				<p>- Menjen a fenébe, maga mázoló! Semmi közöm, a hölgyhöz! Levettem róla a
                        kezemet.</p>
				<p>- Ah! I’m sorry...</p>
				<p>- Hát ebben maradunk.</p>
				<p>Fél karral eltolta a fiút és továbbment. Mit vannak úgy fönn ezzel a kis
                        boszorkánnyal?</p>
				<p>Nála véget ért. Amikor éppen ezt gondolta, galoppban érkezett Cefi, a vízfejű
                        Drót, hatéves kisfiú volt és állandóan egy szál hosszú hálóingben járt.
                        Csinos, értelmes arcához egy felnőtt teste illett volna hordónyi fejét véve
                        alapul. De a roppant fej roppant okos volt és roppant szomorú. Csúf
                        sebhelyek borították, különösen az ajka felett, ahol mutatóujjával az
                        orrtövét vakarta sűrűn. Mint gyorsküldönc szolgált a külvárosban, és ezért
                        helyi megjelöléssel Drótnak hívták.</p>
				<p>Úgy érkezett egy porgömbből hirtelen fékezéssel, karikalábán hajladozva, mint
                        a szélvész.</p>
				<p>- Szivar úr! Idevigyázzon! A Prücsök azt üzeni, hogy zöld ruhát tessék lopni,
                        ha lehet, de legyen művirág a derekán!</p>
				<p>- Mit mesélsz, te hólyag!</p>
				<p>- Hogy zöldet tessék...</p>
				<p>- Kotródj, mert rád lépek! Micsoda pimaszság.</p>
				<p>- Egy doboz Caporalt.</p>
				<p>A földszintes ház oldalában, ablaknyi kockában süteményeket, vörös bort,
                        feketekávét és Viandox nevű húsleveskockát árult a Gomb Riza, akit kerek,
                        buta babaszeme miatt neveztek így. Valamikor gőzmosodája volt a kövér
                        hölgynek, de ezt egy bohém kárpitos ismerőse elitta, úgyhogy Gomb Riza akkor
                        rövid ideig házakhoz járt mosni. A kárpitos bohémsága azonban nem ismert
                        határt, és elitta Vunier úr lányának a kelengyéjét is az utolsó fehér
                        bóbitáig. Ezért kicsit börtönben voltak. Az üzlet Mahlupek 72 éves
                        nyugalmazott révkapitányé volt. Ez odavette eladónak a szabályosan gömbölyű
                        nőt, és Szivar, a jassz akkoriban havi 45 frank átalányért verte a
                        kárpitost, ha feltűnt az üzlet körül.</p>
				<p>Gomb Riza azóta tiszteli Szivart. De lesüti a szemét, ha vásárolni jön, mert
                        Rita Kamélia egyszer flörtből kifolyólag pofonvágta Tolonc Hedviget, hogy
                        eltört az új protézise.</p>
				<p>- Tessék a Caporal és a vörös bor. Összesen 25 sou...</p>
				<p>Ezt hangosan mondta, mert a 72 éves révkapitány egy kanapén pihent a hátsó
                        szobában és nyomban felébredt, ha az eladás megszokott hangjai
                        elmaradtak.</p>
				<p>Gomb Riza tehát hangosan jelezte az elszámolást, jól becsapta a fiókot, csak
                        éppen a pénzt nem vette át.</p>
				<p>- Mondja meg Prücsöknek - súgta lehunyt szemmel -, hogy jöhet nyugodtan
                        vásárolni... Ha tartozik is két frankkal.</p>
				<p>- Levettem róla a kezemet, nagysád. Ez faktum. Nem érdekel a kis undok.</p>
				<p>Gomb Riza sóhajtott.</p>
				<p>- Ön olyan blazírt, Szivar úr.</p>
				<p>- Mit csináltam? - kérdezte ijedten.</p>
				<p>- Blazírt...</p>
				<p>- Riza! - rikácsolta belülről az ősz révkapitány. - Kivel beszélsz
                        annyit?</p>
				<p>Szivar továbbmegy.</p>
				<p>Teherautók dübörögnek a rakodó felé, és egy ősz ember hegedül az út közepén.
                        A zöldséges szagú, vérpiros alkonyban lárma, csilingelés, ordítás erősödik
                        egyre.</p>
				<p>A hír már előtte járt Szivarnak úgy, hogy amikor a Tetováló Frédéric
                        bódéjánál találkozott Prof. Wurmmal és nejével, a varázsló már így
                        köszönt:</p>
				<p>- Van szerencsém, nagyérdemű Szivar! Hát miért vette le a kezét arról a
                        lányról?</p>
				<p>- Mert egy taknyos.</p>
				<p>- Mondtam?! - fordult Prof. Wurmné a férjéhez diadalmasan.</p>
				<p>- Mondta. Az tény - bólintott a varázsló. Emerencia telepatikus lény. De
                        sajnos nincs kézügyessége.</p>
				<p>A nő, amikor megismerkedett férjével, kígyótestű csoda volt. Ezt a harmadik
                        gyerekük születése után nem tehette többé. De szerette a
                        kígyótest-mutatványt, s így lelkileg legalább megmaradt e hüllő
                        utánzójának.</p>
				<p>Kígyónő volt talpig. Szivar azonban kellemetlen érzéssel tapasztalta, hogy
                        nem szereti, ha méltatlan védencét más is szidja.</p>
				<p>- Az nagyon derék lány - szólt barátságtalanul. - Csak szemtelen kissé.
                        Ajánlom magamat.</p>
				<p>És továbbment.</p>
				<p>A sarkon egy öntözőkocsi fordult be, és Tropp, a bútoros kezdte berakni kerti
                        székeit, mert tudta jól: ha locsolják az utcát, az közeli esőt jelent.
                        Sivalkodó kölkök térdig gyűrt nadrággal rohantak a csörömpölő víztank után
                        és fröcskölték a vízsugarakat.</p>
				<p>- Hé!... Ott az a mafla Szivar!</p>
				<p>- Helló, mafla Szivar! A Prücsök jól elbánt veled.</p>
				<p>- Te, ha odamegyek!...</p>
				<p>A Prücsök-párti utcagyerekek azonban nem félnek senkitől a sintéren kívül.
                        Hogy ez miért van így, azt ki tudná megmondani?</p>
				<p>Átalakulnak szavalókórussá:</p>
				<p>- Maf-la Szi-var! Maf-la Szi-var! Maf-la Szi-var!</p>
				<p>- Hüüüü!</p>
				<p>Éktelen üvöltés. Támadó ugrással felkapja a botot.</p>
				<p>Uzsgyé!</p>
				<p>A sok kölök szertefut, mint a kilövellő rakéta sziporkái.</p>
				<p>És távolabb sipítják azért is:</p>
				<p>- Maf-la Szi-var! Maf-la Szi-var! Maf-la Szi-var!</p>
				<p>Ennek is a lány az oka, gondolja, miközben továbbmegy és szinte dührohamot
                        kap, amikor a sarkon lihegve beéri a vízfejű Cefi:</p>
				<p>- Azt üzeni Prücsök, hogy ne tessék mást lopni: zöldet, művirággal, vállán
                        ékkő... Hétre!</p>
				<p>- Takarodj!</p>
				<p>Most már dühösen sietett.</p>
				<p>Szivar Korn Atya üzletéhez ért. De megkerülte a Zenélő Patkányt és a hátsó
                        ablakhoz osont. Éppen megadta volna a jelt, három kopogtatást Rita
                        Kaméliának, amikor csodálkozva látta, hogy az ablak betört. Mitől tört be?
                        És mikor?</p>
				<p>Most egy kő repült el a feje mellett zúgva, hajszálnyira és a házfalhoz
                        ütődött.</p>
				<p>A mindenit!</p>
				<p>Körülnézett harciasan, de senkit sem látott. Mifene?... A földre hullott kőre
                        papírt csavartak. Levél!</p>
				<p>Még egyszer körülnézett, de mert senkit sem látott, hát gyorsan kibontotta a
                        papírt. Ez állt rajta:</p>
				<p>“Ha továbbiakra is foglalkozik a Prücsökknek, úgy szíves
                            értesítésére hozom, miszerint a Jerabek et Có. céget illető munkája fel
                            lesz jelentve, és magát bezárjág mind a pinty. Jó lesz vigyázni
                            mondom.</p>
				<p>VÉRFÜRDŐ BILL</p>
				<p>Kiváló tisztelettel:</p>
				<p>Ór- és bérgyilkos K. F. T.”</p>
				<p>Ez mi?</p>
				<p>A levélben említett ügy nem szenved kétséget. Ez a Vérfürdő Bill csakugyan
                        kellemetlen egy pofa.</p>
				<p>Kifene lehet?</p>
				<p>Mit akar Prücsöktől? Mindegy. Ezzel a Vérfürdő Bill orr- és bérgyilkossal,
                        ahogy a párbajozók szokják, néhány vontcsövű pofont vált alkalmilag. Ez
                        faktum.</p>
				<p>Odalépett a kocsma hátsó ablakához és háromszor kopogtatott, hogy Rita
                        Kaméliát légyottra hívja. Óvatosan kellett eljárnia, mert ha Korn Atya, a
                        Zenélő Patkány és a hölgy tulajdonosa felébred szundikálásából,
                        beláthatatlan gorombaságokkal tiltakozna, amiért délutáni álmát
                        megzavarták.</p>
				<p>A harmadik koppantásra felvillant az ablakban Rita Kamélia habszőke
                        hajkoronája ibolyaszínű körszalag díszének pereme mögül kibuggyanó, frufru
                        nevű ügyes tincsekkel.</p>
				<p>Japánselyem fésülőköpenyének piros bársonygallérját összehúzta krémszínű
                        csipkéi felett, és a párkányra könyökölt. Petyhüdt nyakán rizsporos szélű
                        barázdák mélyültek feszülő inai között.</p>
				<p>Hajdan ünnepelt szépsége romjain is eredeti külsejű hölgy maradt e
                        nyugállományú kedvence a Folies Bergères-nek, akit sokan a revü
                        királynőjének magasztaltak, és romantikus kapcsolata a kvarpokatalai
                        maharadzsával annyira köztudott volt, hogy amikor a nábob csődöt jelentett,
                        Rita Kaméliát kiutasították Hindosztánból.</p>
				<p>Korn Atya a belváros egyik művészkávéházából importálta elvirágzásának abban
                        a korai, de mégis kifejezetten őszbe hanyatló időszakában, amikor a művésznő
                        már nem kapott szerződést, de még tartozott a lakbérrel. A Zenélő
                        Patkányban hatalmas attrakció volt a directrice és rajtaütésszerűen
                        polgárjogot nyert e népség körében.</p>
				<p>Rita Kamélia nagy bámulója volt Szivar “könnyed egyéniségének”, ahogy ő
                        magyarázta e bűnös ifjúval szövődött gyengéd és romantikus
                        sodronykötelékeket. Állítólag a csodálatos pepita flanell nadrág is Korn
                        Atya gyűjtése volt. Ugyanis a Zenélő Patkány és a művésznő tulajdonosa
                        általános gyűjtéssel foglalkozott. Mindent gyűjtött: szövetet, kesztyűt,
                        zsebórát és jobb éttermek cégjelzéssel ellátott evőeszközeit. Könnyű a
                        bélyeggyűjtőnek, egy Semf- vagy Michel-katalógus birtokában, de
                        elképzelhetetlenül komplikált a gyűjtés alapárak nélkül, amikor a
                        névértékből levonják a frankra átszámított előrelátható összbüntetés
                        nagyságát.</p>
				<p>- Milyen szép ön ma - üdvözölte Szivar a művésznőt.</p>
				<p>- Hajolj közelebb - súgta Rita Kamélia.</p>
				<p>Közkedvelt mosolyával nyújtotta hölgye felé arcát a jassz, és erre két akkora
                        pofont kapott, hogy pepitaszínű lett a világ előtte.</p>
				<p>- Maga pimasz! Megmondhatja annak a Gomb Rizának, hogy odamegyek, és elhozom
                        a parókáját!</p>
				<p>- De kérem... - hebegte Szivar. - Nincs is parókája...</p>
				<p>- Az kiderül a gyakorlatban!... Azt hiszi, hogy vak vagyok? Mi!</p>
				<p>Megvakarta a fejét és egy levelet húzott ki a hajából, amelyen ez állt:</p>
				<p>“Tisztelt Rita Kaméleon!</p>
				<p>Amíg Ön hív. És odaadóan üldögél önzetlen szívén. Az a
                            Szivar nevű főzi Gomb Rizsát. Csak ezt akartam felhívni a figyelmébe. És
                            maga ne foglalkozzon Prűtsöggel, mert akkor jaj! Be lesz köpve Korn
                            atyjának, hogy hol a karkötő és ebből Szivart pártolá. Ha én megölöm,
                            akkor még idegenajkú illetősége miatt a tollonszollás se kutya, ha
                            nemfogad nekem.</p>
				<p>Alulírott: Vérfürdő Bill</p>
				<p>Orr- és bérgyilkos K. K. N. M.</p>
				<p>U.i. K. K. N. M. azt jelenti: Kő nem marad egymáson. Tehát
                            vigyázni! Mert én jó ember vagyok, amíg haragítanak.”</p>
				<p>- Pardon! - mondta a jassz gyorsan és tovatűnt, mielőtt Rita Kamélia
                        marasztalhatta volna.</p>
				<p>Megvan a pimasz!</p>
				<p>Ez a Kicsit Bob ott állt szemben, amikor Gomb Rizával társalgott. És persze
                        dühös, mert Rendőri Nanette nem neki adta a Napóleon-aranyait. Mert ő
                        előfizetett itt a hölgyek szimpátiájára!</p>
				<p>No, csak várj!</p>
				<p>- Hol van Kicsit Bob? - kérdezi a mulató előtt álldogáló néhány nyakvédős
                        hivatalnoktól.</p>
				<p>- Kicsit Bob! Halló!!!... Itt a Szivar!</p>
				<p>Megjelenik:</p>
				<p>- Mi van?... Mondtam, hogy...</p>
				<p>Puff!... Kicsit Bob hirtelen tizenkét pofont kap, Szivar egy rúgástól az út
                        közepére zuhan.</p>
				<p>- Hujjé!... Vágd szájon!... Juhuujj!...</p>
				<p>Tágul a kör... Piff, puff!...</p>
				<p>És száguld a hír süvölvény galoppban sikátortól sikátorig: A Kicsit Bob, a
                        főfiú és Szivar, a jassz összementek! Cefi, a vízfejű Drót, aki mindenütt
                        feltűnik hosszú hálóingében és skrofuláival, rohan Veuve Marie-hoz, de
                        Prücsök már elment:</p>
				<p>- Ruha van! - jelzi lihegve. - Kicsit Bob és Szivar... Csuda leszámolás!</p>
				<p>- Aki meghal, tiszta haszon - mondja Veuve Marie, a szép arcú, villogó szemű
                        virágkofa. Ez Cefinek túlságos közöny fáradságáért, tehát leköpi, mert nála
                        a nemtetszés nyilvánításnak ez a módja, és elrohan.</p>
				<p>Ezalatt áll a harc! A mutter nevű csavar koppan, a bikacsök csattan... recseg
                        a csont... Rikoltozik a nép:</p>
				<p>- Mássz bele!... Ne sajnáld!... Hujjé!</p>
				<p>Vérbe borultan hemperegnek, egymást marcangolva a kocsiúton.</p>
				<p>A pék autója szapora tülköléssel épp hogy elkerüli őket hirtelen cikcakkban,
                        és az öklét rázó sofőrre nézve harsányan megjegyzé a hivatalnokok kara:</p>
				<p>- Mar-ha!... Mar-ha!...</p>
				<p>A bolt előtt pipázó fűszeres hátraszól toprongyos inasának:</p>
				<p>- Wanderbild, hozd a sósavat!... Ha betörik a kirakatot, fröcskölünk!</p>
				<p>- A szemedet szedem ki!...</p>
				<p>Egy hatalmas pofontól Kicsit Bob merész ívű pályán a portálhoz vágódik.</p>
				<p>Zumm!</p>
				<p>A Nárcisz Park cégtáblája csörömpölve széttörik a földön.</p>
				<p>- Ne renováljatok!... Mássz belé!...</p>
				<p>- Ne uszítsa itt! Mire való az? Hozzon rendőrt valaki!</p>
				<p>Egy varázslatos hirtelen mozdulat, és Kicsit Bob markában megcsillan a
                        nyitott bicska! Előírásszerű fogás: kisujja a nyél vége alatt, hogy
                        visszacsúszáskor a kés ne vágja meg, irányzékul a hüvelyk odasimul és lazán
                        fekszik a penge mentén.</p>
				<p>- Te szúrsz?! - zihálja Szivar.</p>
				<p>Nem tűrheti! Gyors gesztus, és belső zsebéből előhúz egy félméteres, fanyelű
                        konyhakést.</p>
				<p>Vigyázz!... Bicskáznak!... Vegyék el a kést tőlük!...</p>
				<p>Egy női hang rikolt a magasból:</p>
				<p>- Ne hagyják őket!... Hát nincs itt egy rendőr sehol?... Lajos, a fene a
                        pofád, így sietsz a gallérokért? Na várj csak, ezt megmondom a papádnak!</p>
				<p>Lajos elvágtat. De a saroknál visszafordul és hátrafelé lépeget. Ekkor elüti
                        egy tricikli, mire a gallérokért rohan.</p>
				<p>Lihegnek.</p>
				<p>- Teszed el azt a kést?!</p>
				<p>- Na gyere, te erős!...</p>
				<p>Félkörben, óvakodva elindulnak, lihegve. Itt most vér folyik. Emberhalál
                        lesz. Alig kétséges.</p>
				<p>- Gyere, André - mondja közömbösen egy mély hang. - Nem akarok tanú
                        lenni.</p>
				<p>Szivar megáll, és feszülő térddel kinyújtja a lábát. Most olyan a dráma, mint
                        amikor a függönyhúzó megragadja a zsinórt, és egy mélyet zendül a gong.</p>
				<p>Ám ekkor megjelenik vörös bugyogóban, kaftánja aranydíszében Odette, a Finom
                        Török nevű amazon, kezében rézkosár tele parázzsal, és egy kecses, nagy ívű
                        mozdulattal, ahogy a magvető falusiak andalognak új barázdák között
                        lépegetve, félkörbe lendíti tartályát, és szerteröppen a tűz.</p>
				<p>Sebes bakugrásokkal hátrálnak, és hosszú spirálisba szétszóródik a kör.</p>
				<p>Kiáltozás, fütyülés, de a harcnak bizonyára vége.</p>
				<p>Odette elnevezésében csak a Török előnév bír a látszat kellékével, a Finom
                        jelzőt még külsőleg sem indokolja semmi, és ezt jól tudják, hát nem kezdenek
                        vele.</p>
				<p>- Nekem ne csődítsétek ide a rendőröket! Áprilisban még fizettem a Gyula fél
                        szeméért... Az én rolómat egyik senkiházi csibész miatt sem fogják lehúzni!
                        - rikácsolja kávéfőzéshez készült rézkosarát lóbálva.</p>
				<p>Néhány higgadt rabló is békítően közéjük áll a Finom Török pártján.</p>
				<p>- Ne ugrálj, Szivar! Kapott ma már mástól is eleget a Kicsit Bob. Sok
                        aljasságot írtak róla a nőnek, ami igaz...</p>
				<p>- Beköpte a Prücsök miatt a Vérfürdő Bill! - kiáltja egy néző.</p>
				<p>Szivar nagyot nyel... Hm. Itten valami tévedés volt. Mégsem ez írta a
                        névtelen elárulást.</p>
				<p>- Minek kezdtél vele? - kérdezi most a Finom Török a jassztól.</p>
				<p>A jassz zavartan áll egy percig.</p>
				<p>- Mert ez mindig erős akar lenni! - feleli végül dühösen Szivar.</p>
				<p>Lehet, hogy a magyarázat kiegészítésre szorult volna, de a sikátor végén egy
                        rendőr tűnik fel, és erre a tárgyalás résztvevői mintegy felszívódnak
                        hirtelen, úgyhogy az utcában csak egy magányos rendőr közeleg, és röviddel
                        rá befut Lajos a gallérokkal.</p>
				<p>...De az alvilág megszokott élete anarchiába csap át. Vérfürdő Bill
                        megmérgezte a hangulatot. Elszánt menyasszonyok, kik valamennyien
                        féltékenyek, és ritkán ok nélkül, inzultálják udvarlóikat! Becsapott
                        tettestársak hite megrendül cinkosukban, és a kikötőnegyed pokollá
                        válik.</p>
				<p>Roppant Manót példának okáért Tolvaj Dezi köszönés helyett szájon kapta egy
                        jobbkezessel, hogy kihullott állkapcsai közül az aranyhíd. Vagy teszem Rongy
                        Aurél kapitány drámai ridegséggel kivezette közös lakásukból a nejét,
                        idegességében a nő hajánál fogva végezte a kiutasítást, és Schulteisz, az
                        Ikrek dél óta bolyong a külváros háztetőin, mert biciklijét kereste rajta
                        egy kerékpár jogos eltulajdonítója.</p>
				<p>Mindez a Vérfürdő Bill levelei miatt. No de itt van szerencsére Tanúpipőke
                        mint hivatásos járókelő; minden járműbalesetnél, utcai botránynál,
                        épületbeomlásnál felíratja magát a rendőrrel, hogy vallomására nézve
                        befolyásolják, és ebből úgy-ahogy megél. Fél arcát felismerhetetlenné
                        tették egy forró tepsivel, midőn gyanútlanul lakására ment, de most
                        diadalmasan hozza a hírt. Tanúpipőke kisütötte ebből a tepsiből a
                        valóságot:</p>
				<p>- Rezeda a tettes! Csak ő tudta, hogy Marie-nak dublé órát vettem arany
                        helyett!</p>
				<p>- Ez biztos? - kérdezi Részes Mandarin.</p>
				<p>- Ha akarod, megesküszöm rá!</p>
				<p>- Nincs nekem arra pénzem.</p>
				<p>- Végre is, ha Rezedát ártatlanul agyonverjük, kisebb hiba, mint ha életben
                        marad, és ő a bűnös.</p>
				<p>Ezt mondja Tülök Bull lámpagyújtogató, aki kétméteres rúdjával esténként és
                        hajnalban mint Prométheusz földi képviselője kezeli a világítást. Heves
                        megbeszélő, de úgy az előzmények, mint a kivitel dolgában sohasem tartozik a
                        szenvedő vagy cselekvő táborhoz. Ő csak vérmes megbeszélő.</p>
				<p>A kikötőt bejárta a hír: Rezeda csarnoki hordár a Vérfürdő Bill, és elmentek
                        hozzá ismerősei, hogy fasírtnak valót pofozzanak belőle. A bujdosó Rezedát
                        elszórt, kisebb egységek többször is megverték a nap folyamán, végül a
                        felesége is, mert Vérfürdő Bill tisztelettel közölte, hogy Rezeda
                        lóversenyre jár, és kalapot vett a Donga bár felírónőjének.</p>
				<p>- Ez se az - szólt erre Részes Mandarin, aki seregei élén megjelent éppen és
                        elhozta egy teherautó lökhárítóját is.</p>
				<p>Nem oldódott meg estére sem a rejtély, pedig ötször is megfordultak arrafelé
                        a mentők, és Besurranó Mirnixnek valaki leszakította a jobb fülét.</p>
			</div>
			<div type="chapter">
				<head>NEGYEDIK FEJEZET</head>
				<head>Prücsök és a riadókészültség kivonul</head>
				<p>Veuve Marie-nál megjelent Prücsök a kosarával.</p>
				<p>- A bizományi krizantémért jöttem - búgta behízelgő mosolyával.</p>
				<p>- Ezeket vidd, a fogós kosárból - felelte a sommásan özvegy Veuve Marie.</p>
				<p>Három férje kihalt mellőle. Az első, Deboux mechanikus szerelés közben
                        lezuhant a tetőről, mert remegős volt a térde, pedig mindössze harminckét
                        éves múlt. A másik, Fousier képkeretező, egy napon elbújt éjszakára, és a
                        melegház virágágyában aludt, ahol vége lett, mert a violák rálehelték a
                        halált. A harmadikat ugyancsak végtagjainak remegése ölte meg. Palafedés
                        közben egy ötemeletes ház tetején szólította magához a pallér, és ahogy
                        elindult, lezuhant a magasból.</p>
				<p>Ebből is láthatjuk a tanulságot: így jár, aki egy háztetőről lezuhan.</p>
				<p>- Megyek a bálba! - újságolta Prücsök.</p>
				<p>- Szép is az! Utoljára a szigonyosoknál voltam: a bálnabálon. Sok jó barátom
                        akadt, köztük néhány régi cetvadász, mind derék és széles vállú. Ott
                        ismertem meg Makárt, akiről azt mondják, hogy sose vétette el a bálnát,
                        amikor szigonyozott... Az volt a bál!...</p>
				<p>Szemei titkos emlékezései tüzében versenyt villogtak hatalmas fehér
                        fogaival.</p>
				<p>- Makár a legkülönb legény mind között, tehát hozzá megyek, ha visszatér a
                        Déli-tengerekről.</p>
				<p>- Aki hűséggel vár - mondta Prücsök -, az nem vár hiába.</p>
				<p>- Mégis várom, mert lehetnek kivételek - felelte búsan. - Az volt a bál!
                        Sárgával hímzett kék szaténruhámat viseltem, strasszból készült hajékkel, és
                        éjfélkor a kormányossal felbontottam az eljegyzési szándékot Makár miatt.
                        Mert ilyen a bál: este önfeledten táncolsz, és hajnalban kitör az általános
                        dulakodás. Kéz a kézben Makárral, meghatottan álltunk ott, és a kormányosról
                        eltávolították a pianínót. Hát ilyen a bál. Éjfélkor még társalgás van, és
                        hajnalban már tetováltat az ember. Egy szigonyt illusztrált belénk a
                        Bickmann élőbőrfestő, átszúrt szívvel. A kormányossal vége lett. Lehet,
                        hogy ész köll a kormányzáshoz, de a szigony, az szigony! Izom, ideg és
                        szemmérték, továbbá erő és fizikum párosulva teszik a lényeget. Ha meg
                        verekedés van, akkor Makár előtt le a kalappal, mert úgyis leröpül!... Te,
                        várj!... Adok neked egy csontlegyezőt, az kötelező, és van egy
                        selyemharisnyám is...</p>
				<p>- Ó, az nagyon jó lesz! A Besurranó Mirnix meg kiondolál majd a
                        kolmizóval.</p>
				<p>- Kell a csudának! Menj csak, és daueroltass a hitelemre! Miféle bálba
                        mégysz?</p>
				<p>- Tiszti kaszinóba - vetette oda könnyedén. - Ész Lajos meghívott, és fél
                        kilenckor jön a furgonkocsi értem... Szervusz Veuve Marie...</p>
				<p>Sietett, mert nyolcra járt. A sarkon Rendőri Nanette kiabált vidáman.</p>
				<p>- Eredj Mirionhoz! Azt mondtam neki, hogy manikűrözzön téged!</p>
				<p>- Köszönöm szépen... - és hirtelen néhány élénk virágot tűzdelt pápuasötét
                        hajába.</p>
				<p>- Ha gukker is kell, hát csak szólj - biztatja kedélyes üvöltéssel
                        túlról.</p>
				<p>- Köszönöm! Lehet, hogy megkívánják a bálban.</p>
				<p>- Hallom, hogy Szivar levette rólad a kezét!...</p>
				<p>- Le - felelte nyugodtan. - Szerbusz. - És továbblibbent riszáló járásával,
                        virágos hajával, derűs arcával, hogy madárfüttyre gondolt, aki csak látta a
                        benzinszagú, poros kikötőnegyed fülledt estjében...</p>
				<p>És ment.</p>
				<p>Szivar közben megragasztotta felrepedezett arcát és rendbe hozta magát
                        kissé.</p>
				<p>- Most járt erre Prücsök! - kiáltotta Veuve Marie berakodás közben.</p>
				<p>- Nem érdekel az a kölök! Torkig vagyok vele.</p>
				<p>Prücsök a manikűröstől egyenesen a mozi elé ment. Egy óra késéssel érkezett a
                        bejárathoz.</p>
				<p>Szivar már várta. Illetve szemközt ült a szemétládán, mint aki véletlenül
                        arra jár. Micsoda kis boszorkány. Kétoldalt abban a fekete drót hajában
                        virágok kelyhe csilingel.</p>
				<p>Levette a kezét róla. Ez faktum. Csak azért jött, mert kíváncsi, hogy mit
                        csinál egy ilyen kölök nélküle.</p>
				<p>Prücsök mosolyogva andalog a mozilátogatók között, csak kár, hogy egyik-másik
                        belebotlik a cipője orrába.</p>
				<p>- Pardon! - mondja ilyenkor kedves mosollyal és szomorúan, mert az illető
                        káromkodik. De elszégyelli magát és az ártatlan ügyefogyott gyerektől
                        virágot vesz, hogy jóvátegye.</p>
				<p>Később Szivar döbbenten látja, hogy a lány szükség esetén megtoldja a cipő
                        hosszát egy óvatos lábmozdulattal, és így, ha már elkerülné valaki, hát az
                        is keresztülbotlik rajta.</p>
				<p>Hű! Hiszen ez egy életveszélyes szélhámos.</p>
				<p>Most odajön egyenesen Szivarhoz, mérföldes csizmájában, mint a Babszem Jankó
                        óriása.</p>
				<p>- Hol a ruha? - kérdezi követelően.</p>
				<p>- Miféle ruha?</p>
				<p>- Hát amit loptál nekem. Vagy nem említettem?</p>
				<p>- De igen. Azonban nem vagyok a cseléded, hogy ruhákat lopjak neked. És
                        harmadszor, miféle ruháról van itt szó?</p>
				<p>- Egy lopott zöldről, művirággal. De ha nem akarod, hát nem. Most sietek a
                        virágot eladni, aztán daueroltatok, mert este megyek a bálba a
                        hullaszállítóval.</p>
				<p>A lány a virágkosarával odább ment, mert egy jól öltözött úr közeledett.
                        Sietve kissé előrecsúsztatta a lábát, de nem úgy végződött a csel, ahogy
                        akarta, mert az úr egy kissé elgondolkozott, és így kelleténél hosszabb
                        ívben botlott, elannyira, hogy keresztültörte fejével a pénztár furnérból
                        készült vékony oldalfalát.</p>
				<p>A pénztárosnő csodálkozva látta, hogy egy puszta fej, alig némi arcbőrrel,
                        benyomul a falból.</p>
				<p>- Jegyeket csak a tolóablaknál adok - szólt lakonikusan a puszta fejhez -,
                        nincs kivétel, tessék sorba állni!</p>
				<p>A beszorult úr azonban nem bírt visszakozni a torkának feszülő furnérnyársak
                        közül. Erre a pénztárosnő gengszternek vélte, és hirtelen fejbe csapta egy
                        hamutálcával.</p>
				<p>Ezalatt a portás megfogta karjánál Prücsököt, aki elosont volna.</p>
				<p>- Hohó! Maga csak maradjon szépen...</p>
				<p>- Eresszen el!...</p>
				<p>Szivar zsebre tett kézzel, komor jassz módján odajött, elhúzta Prücsköt és
                        azt mondta a portásnak:</p>
				<p>- Ne okoskodjon, ez a kislány nem csinált semmit.</p>
				<p>- Azt maga mondja - felelte a mozi bősz cerberusa.</p>
				<p>Közben az úr üvöltözött a pénztárban, és valaki elszaladt egy lemezbontó
                        vasklapni nevű szerszámért.</p>
				<p>- Ezt a kölköt rendőrnek adom át! - kiabálta a portás, és két úr a közelben
                        helyeselt.</p>
				<p>- Én Fedorovics orosz világbajnok vagyok! - mondta az egyik bikanyakú egyén.
                        - Ilyesmit nem lehet egy moziban.</p>
				<p>- Majd orosz bajnokok mondják meg, hogy mit csináljanak az afrikai
                        mozikban... - mondta Szivar a bajnok felé fordulva, hogy a portás figyelmét
                        elterelje.</p>
				<p>Miután ez sikerült, és a portás laza tartásban az orosz válaszát várta,
                        Szivar bal kézzel úgy szájonkapta a gyanútlan cerberust, hogy ez elsöpörte
                        Robert Taylor képmását, egy főzeneigazgató édesanyját és a segédgépészt, a
                        lemezbontó vasklapnival, amint éppen érkezett.</p>
				<p>Ezután a jassz megverte ama két urat is, akik helyeseltek. Elsősorban
                        Fedorovicsot tette ártalmatlanná, mert ez világbajnok volt, tehát különös
                        gonddal, nyomban a legerőteljesebb állkapocsütés alkalmazásával vitte
                        földre, és roppant sajnálta másnap, midőn kiderült, hogy Fedorovics
                        bridzs-világbajnok. A másik helyeslő úr a könnyed fejbeütéstől esés közben
                        ismét ledöntötte a tápászkodó segédgépészt, és sajnos a lemezbontó vasklapni
                        úgy rohant bele a bordáiba, hogy egy porcleválásban nyomban kiegyezett
                        volna.</p>
				<p>A pénztárba szorult úr lassanként megszokta új életkörülményeit és
                        figyelmeztette a pénztárosnőt, hogy a visszaadásnál tévedett. Ez az úr most
                        lehiggadt gyászolónak tűnt, ahogy fejére hintett hamuval és alig némi
                        arcbőrrel megkérdezte a pénztárosnőt, hogy hol találkozhatnának másnap, ha
                        úgy adódna, hogy közben kiszabadítják innen.</p>
				<p>Az idillnek sikoltozás, ordítozás, recsegés, zuhanás vetett véget, az
                        előcsarnokban teljesen felborult a rend. A vasklapniba hullott helyeslő
                        idegen sérült bordájával felugrott, és kivette a revolverét.</p>
				<p>- Ne mozduljon! - kiáltott Szivarra. - Én Stergen főfelügyelő vagyok, és
                        azonnal...</p>
				<p>Nem mondhatta el, hogy mi lesz azonnal, mert Prücsök elragadtatott hangon így
                        kiáltott:</p>
				<p>- Éljen Stergen főfelügyelő!</p>
				<p>És ráborította minden virágát, hogy a krizantémeső beborította Stergen fejét
                        és elvakította. Most sivítva érkezett a riadókészültség, és néhány
                        hisztériás nő elsodorta bordarepedésével az ünnepeltet.</p>
				<p>- Gyere... - mondta Prücsök, miután elragadtatásában még kosarát is az
                        ünnepelt főfelügyelő fejére hullajtotta, azután barátját egy hirdetőoszlop
                        körül meglapulva elvezette.</p>
				<p>- Mindenki igazolja magát!...</p>
				<p>Az épületet megszállta a rendőrség, és kezdetét vette az igazoltatás. De
                        Prücsök és a jassz ekkor már messze jártak.</p>
				<p>- Szent Atyám! Elkésem a bált... Komolyan nem loptál estélyi ruhát?</p>
				<p>- Én nem vagyok a dadád, hogy mindenkit felpofozzak és azután elmenjek lopni
                        is! Elég volt!</p>
				<p>Büszke, gyors léptekkel távozott. Büszkén távozott igazságának tudatában és
                        gyors léptekkel, mert feltűnt a közelben Babette anyó, és vele volt a lavór
                        is. Védencét kereste a nyugtalan idős hölgy, de észrevette az elsiető jasszt
                        is.</p>
				<p>- Hallja! - kiabált utána. - Átadom magát egy rendőrnek és leverem a glazúrt
                        a képéről, ha a környékre jön, maga éhenkórász bitang!</p>
				<p>De a jassz annyira sietett, hogy nem is válaszolt. Szivar, akiről jól tudták,
                        hogy polgári foglalkozására nézve nem dolgozik, olykor mindenki előtt
                        ismeretlen sürgős ügyben elsietett valamerre, és érdekes, hogy e
                        halaszthatatlan teendőit általában a váratlanul közeledő Babette anyó
                        juttatta eszébe.</p>
				<p>- Jó nap volt - szólt Prücsök, miközben hazafelé mentek. - A kocsmában
                        elgurult egy frankom, de Kirúg Hümér majd megkeresi a jégszekrény alatt.</p>
				<p>- Holnap érte megyek. Az a rovottmúltú még letagadja.</p>
				<p>- Most bálba menés lesz.</p>
				<p>- Újságolták már! - és ráripakodott: - Nem szeretem a flangérozást!</p>
				<p>- A papám végett... - felelte Prücsök halkan, és elfutotta szemét a
                        nedvesség.</p>
				<p>- Ne bőgj, mert... Van legalább lornyós szemüveged?</p>
				<p>- Miféle az?</p>
				<p>- Bálba uraknak frakk, hölgyeknek estélyi látszer kötelező.</p>
				<p>És a kunyhóban kiráncigálta a sivalkodó, rozzant fiókot, előkerült egy
                        úgynevezett kazetta, amelyen elszórt zománcszilánkok itt is, ott is,
                        gyöngyházzal díszes jobb időket gyászoltak.</p>
				<p>SOUVENIRS</p>
				<p> Calude Font</p>
				<p> 1875</p>
				<p>Ilyen dobozokban célszerűtlenné vált, de külsejüknél fogva elhajításra
                        túlságosan szép holmikat őriznek olykor évtizedekig is tárgyak
                        bálványimádói, nagyrészt idős asszonyok, akiknek a szenvedélyes
                        takarékosságon felül egy vagy más különleges okuk is lehet arra, hogy
                        íróasztali műkőzetek, nagyobb szabású csatok és plüssdíszes képkeretek
                        láttán elmerengjenek...</p>
				<p>Egy motring pamut és a helyfoglalási engedély foszlott könyvecskéje mögül
                        előkerült a kisujjnyi vastag aranyláncon függő lornyon.</p>
				<p>- Ó, de gyönyörű!...</p>
				<p>- Bábi... Küldd ki azt a lányt - hallatszott az utcáról. Veuve Marie jött
                        csillogó szemmel, és széles csípői, karcsú dereka, hatalmas felső alkata
                        szinte szétvetették halcsontfűzőjét a nekihevült iram lihegésében, ahogy
                        lelkendezve befutott:</p>
				<p>- Már készülődik - jelentette Babette anyó.</p>
				<p>- Idefigyelj... Jaj, de futottam... Ehol a harisnya, és hoztam egy rityit...
                        Igaz, fekete szövet aranyrámás felsővel, de itt a csatjánál kell fogni, mer
                        lejár róla a fém... Phü!</p>
				<p>Az osztrigás ma erre tolta haza a kordélyát, mert kíváncsi volt.</p>
				<p>- Elment-e a bálba?</p>
				<p>- Most készül - kiáltotta valaki egy szomszédos ház tetőlakásából.</p>
				<p>Kíváncsiskodó fejek bukkantak fel itt is, ott is az ablakrámákban.</p>
				<p>Schulteisz, az Ikrek belerikkantott e várakozásba a harmadik emeletről.</p>
				<p>- Gyerünk a starttal!</p>
				<p>Ilyenkor két tenyerét a szája elé tette tölcséresen, amit úgy hívott, hogy
                        dróttalan szikramegafon. A Schulteisz nevű Ikrek valamikor két egyforma
                        példányban idegesítették a környéket, de az egyik ikertestvért korán ragadta
                        el a környezetéből a delírium tremens, és mert ezáltal magyarázni kellett a
                        gyengébbeknek, hogy ikrekről van szó, de a sors kifürkészhetetlen akarata
                        folytán ez a másik él még, a külváros nyelvegyszerűsítési ösztöne úgy
                        segített e körülményes állapoton, hogy elnevezte a két példányból megmaradt
                        díszpéldányt ekképpen: “már megint itt jön ez a Schulteisz, az Ikrek”. Nem
                        “az ikrek közül az egyik”, sem “az életben maradt Schulteisz, akinek
                        ikertestvére volt”, hanem így: Schulteisz, az Ikrek! Slusz, pász, kész!</p>
				<p>Schulteisz, az Ikrek valaha hivatásos labdarúgó-bíztató volt, és ma is
                        szívesen rikoltozott a magasból.</p>
				<p>Az úttest jobb oldalán szinte teljes számban összegyűlt egy csoport
                        mezítlábas gyerek: Prücsök magántitkárainak kara, élükön Cefi, bizonyos
                        futásra kész, permanens kiállásban, mivel ott volt Veuve Marie, akit a nap
                        folyamán leköpött.</p>
				<p>- A nagysága küldi... - Kirúg Hümér érkezett lihegve, fél üveg parfümmel. - A
                        régi időkből való. És itten nem használta...</p>
				<p>Rita Kamélia azért küldte az illatszert, hogy legalább a szaga e nagy időknek
                        ott párologjon el végleg a finom gavallérok között.</p>
				<p>- Hoztam egy szagos szappant - jelentkezett Roppant Manó, aki nemrég kirabolt
                        egy drogériát.</p>
				<p>A Finom Török egy ezüst cigarettatárcát akart kölcsönözni, és ezért Babette
                        anyó ráemelte a redőnyhúzót.</p>
				<p>Az utca nagy izgalomban várt...</p>
				<p>Prücsök ma bálba megy!</p>
				<p>Félóra múlva megjelent Szivar, és úri párbajozókhoz illő távolságról nehéz
                        lovassági becsületsértéseket váltott Babette anyóval, de kezében már ott a
                        becsomagolt báli ruha. Sajnos, az öreg kofa félreértette a gesztust, mikor a
                        jassz átdobta Prücsök báli ruháját, hogy Babette anyó elkapja, de az valami
                        goromba célzatú tárgynak vélve, viszonzásul odavágott egy vödröt sebtiben a
                        gyanútlan Szivarhoz, mire a jassz nyomban legurult a szenespincébe.</p>
				<p>A várakozást ez a szenzáció nem elégítette ki.</p>
				<p>De jött már... Itt van!</p>
				<p>A kunyhóból kilépett Prücsök! Zöld báli ruhában. A csont legyezővel.</p>
				<p>- Brávó! - harsogta Schulteisz, az Ikrek, és sokan tapsoltak is. Veuve Marie
                        megpörgette a leányt, és eligazított néhány redőt Prücsök ruháján.</p>
				<p>És Prücsök legszebb mosolyával bólogatott mindenfelé, az ablakok karzati
                        közönségének is...</p>
				<p>Aztán megérkezett Mathias a furgonnal.</p>
				<p>Prücsök beült a sofőr mellé és könnyedén odavetette:</p>
				<p>- A tiszti kaszinó...</p>
				<p>És a hullaszállító sötét kabátos sofőrjével, egy dauerolt estélyi ruhás
                        hölggyel, az utca lakóinak babonás rémületétől kísérve nekivágott a
                        városnak.</p>
			</div>
			<div type="chapter">
				<head>ÖTÖDIK FEJEZET</head>
				<head>Prücsök alaposan megtáncoltat egy bálozót</head>
				<p>Könnyedén, fesztelenül belépett a bálterembe... Nyomban hihetetlen feltűnést
                        keltett. Gyönyörű, méregzöld ruhájában, amelyhez képest egészen élénk
                        lángvörös selyemcipője, szénfekete selyemharisnyája és jókora ódon erszénye
                        élénk ellentétet képeztek - döbbenetes volt. Járásában is annyira könnyed és
                        közvetlen igyekezett lenni, hogy mindenki dermedten nézte.</p>
				<p>Megijedt.</p>
				<p>Elhatározta, hogy kecsesen előveszi Babette anyó húsz éve óta először
                        szerepelt lornyonját.</p>
				<p>Ezt a lornyont ma már csak léggömböknél szokásos taftruhája derekába ékelten
                        viselte utoljára Babette anyó. Összesen negyven éve lehet, amikor egy angol
                        haditengerész esküvő előtt szüleinek bemutatta. De ez a fiú röviddel rá a
                        Horn-fok táján elmerült Babette anyó életéből, és mindezt ma már csak ő
                        tudja, meg a lornyon és a korallzátony, amely olykor az elmerült ifjakat
                        őszinte részvéttel magához öleli szétágazó karjaival.</p>
				<p>Ám a vastag aranylánc mégiscsak úri viselet. Előveszi hát.</p>
				<p>És estélyi ruhájának dekoltázsából előhúzta a lornyont. Sajnos, az aranykeret
                        egy kiálló recéjébe beleakadt inge is. Így teljes lőn a botrány. Menteni,
                        ami menthető - gondolta, és a filmsztároktól elsajátított módon, vonagló
                        testtel, apró, ringó járással könnyedén Villoix táborszernagy, gyarmati
                        kormányzóhoz lépett, és egész finom orrhangon így szólt:</p>
				<p>- Nem nyújtaná a karját, főhadnagy úr?</p>
				<p>Senki sem szólt, ettől verejtékes lett, és közben mosolya olyan idiótaszerűvé
                        torzult, hogy egy neuraszténiás lakáj kezében megrezdültek a tányérok ez
                        arckifejezés puszta látásától.</p>
				<p>De senki sem mozdult.</p>
				<p>Csupa fényes uniformis és estélyi ruha egy kitörő botrány feszült
                        döbbenetében... Egy mellette álló lakáj kezében hatalmas tálcán
                        pezsgőspoharak. Talán, ha iszik? De most Prücsök lehűlten érezte, amint
                        leszalad egy szem a harisnyáján, és néhány centiméter előnyt adva követi a
                        másik, mintha egy hendikepverseny gyorsasági díjait osztogatnák a
                        bokájában.</p>
				<p>Ez rémes! És legalább mozdulna valaki...</p>
				<p>Zöld színű mosollyal, leereszkedőleg odaszólt a lakájnak:</p>
				<p>- Jöhet egy pohárral, öregem... - és külön merevítve álló kisujját,
                        lornyonjával kecsesen és magasról a pezsgőre mutatott. Erre minden ok nélkül
                        a lornyon feje lehullott az egyik pohárba, amely nagy csörömpöléssel
                        eldőlt.</p>
				<p>Prücsök szája kinyílt, és úgy maradt. Közben, mint egy bűvészpálcát,
                        megrettenve, bénultan fogta az aranynyelet.</p>
				<p>Aztán egyszerre kihúzta magát. Elhatározás érlelődött benne, és máris
                        megvalósította. Két karját jobbra-balra lengetve kihívó, könnyed
                        testtartásban előrelépett, vállat vont és lengő mozdulatából kiindulva
                        nagyot csapott kislányos mellkasára a következő különös kijelentéssel:</p>
				<p>- Feladtam! - És mint középkorú várúr, ha odaveti tüszőjét megmaradt
                        aranyaival a vesztett játszma végén, még így szólt: - Lehet kirúgni!</p>
				<p>- Kicsoda ön? - kérdezte végre egy elképedt úr.</p>
				<p>- Az az én dolgom! Maguké a kirúgás! Jöhet az a vörös csirkefogó! - És már
                        látta is távol, a háttérben a vörös káplár fejét. - Ott áll! Tessék!...
                        Jöjjön... Lehet kirúgni!</p>
				<p>A vörös hajú attasé, egy norvég gróf kétségbeesetten tiltakozott a lány
                        állítása ellen.</p>
				<p>- Én sohasem bántottam... Mademoiselle-t.</p>
				<p>- Pardon! - helyesbített Prücsök. - Ez nem az a csirkefogó. Van egy káplár az
                        ügyészségen, azt kell hívni, csak mondják meg, hogy itt van a kémnő, és a
                        többi az ő dolga.</p>
				<p>- Egy ilyen tacskó!</p>
				<p>Mervin doktor, akit háta mögött Afrika Cárjának neveztek, és kormánybiztos
                        volt, döbbenten ismerte fel a leányt, aki nemrégiben betört a
                        hivatalába.</p>
				<p>- Maga az oka! Mert, kérem, nem lehet valakit elutasítani, ha a papájáért
                        újrafelvétel miatt jött.</p>
				<p>Közben megakadt a szeme egy nagyon szép katonán, akinek sok kitüntetése,
                        angol bajusza és kék szeme volt.</p>
				<p>A katona, Debouiler százados, kedvesen mosolygott rá:</p>
				<p>- Azt hiszem, a kormánybiztos úr őexcellenciája szívesebben fogadja önt
                        holnap a hivatalában.</p>
				<p>- Egy alkalommal már fogadtam önt, és...</p>
				<p>- De nem akarta azt csinálni, amit én mondok! - kiáltotta Prücsök. - Mert,
                        kérem, itt hanyagság történt. Vétkes gondnokságból kifolyóan! - Egész a
                        századoshoz fordult és kinyújtott karral Mervin doktor őexcellenciájára
                        mutatott: - Ez nem tartott helyszíni szemlét! Elítélt valakit a
                        meglátogatása, illetve a tetthely meglátása nélkül!</p>
				<p>- Ma már nem vagyok vizsgálóbíró, kislány, mint a bűntény idején. Néhány
                        formaságot azért mellőztem akkoriban, mert ha a bűnösség nyilvánvaló, a
                        törvény is megenged bizonyos könnyítéseket.</p>
				<p>- De csak tárgyas bizonyításnál. Vagy bevallás esetén! Tehát nem a szabályos
                        előírással nyomozott.</p>
				<p>- Ez nem éppen a megfelelő hely az én hivatali ballépéseim felsorolásra -
                        mondta Mervin doktor, és ahogy a szeme végigsuhant a lány vakítóan
                        szivárványszín külsején, egy mosolyt kellett elfojtania. - Annyit
                        mentségemre közlök magával, kislány, hogy ha mindenféle jelentéktelen
                        látszat kedvéért új vizsgálatot rendelnének el, senki sem töltené békében
                        büntetését.</p>
				<p>- Tessék tudomásul venni, hogy itt nem jelentéktelen az ok, amely fennforog a
                        szőnyegen! Itten most töltsünk tiszta vizet a nyílt kártyákba: a halászok
                        kihorgásztak egy tetemet, amely azonban még élt. - És mert többen is
                        elmosolyodtak, energikusan körülnézett. - Ezen nincs mit nevetni kérem! Ha
                        valaki halálra ússza magát, az köztragédia! Két teljes frank értékű
                        bizományi krizantémot vittem a szegény ember jeltelen sírjára, amelyen ez
                        állt: “Frédéric Louvain, élt negyvenkét évet.” Mert ez a sír olyan jeltelen
                        volt, hogy még azt is ráírták krétával a táblára: “Albert! Ide nem kell a
                        locsoló meg kerti olló!... Ha keresnek, a trafikban vagyok!”</p>
				<p>Doktor Mervin megérezte, hogy átfordul a közhangulat e kis demagóg javára.
                        Tehát elmosolyodott. Nagy diplomaták nemegyszer helyeselnek csak azért, mert
                        az ellenfél népszerűségét is áhítják.</p>
				<p>- Nézze, kislány, én szívesen meghallgatnám, de az udvariasság kötelez a
                        társasággal szemben.</p>
				<p>- Hallgassa meg! - mondta vidáman egy ragyogóan szép asszony, és a társaság
                        váratlanul örvendezni kezdett az egyéni nagylelkűségen. - Hallgassa meg
                        excellenciád - kiáltották egyszerre többen is.</p>
				<p>- Hát hallgassuk meg a kislányt, Mervin... - szólt most a kormányzó is, és a
                        leány hálás mosollyal fordult feléje:</p>
				<p>- Köszönöm, főhadnagy úr...</p>
				<p>- Sajnos - szólt a kormányzó sóhajtva -, táborszernagy vagyok.</p>
				<p>Bölcs táborszernagyok jól tudják, hogy milyen meggondolatlan óhaj, ha ifjú
                        főhadnagyok a legmagasabb katonai rangot áhítják. Az áhított kinevezés
                        egyben happy end, de ifjú főhadnagyok tulajdonságaival szemben több hátránya
                        is van.</p>
				<p>- Bocsánat a félrecímzésért. És köszönöm, hogy önök valamennyien az én
                        pártomon vannak Mervin ellen.</p>
				<p>Ez a merész fordulat, amellyel egyszersmind ereje tudatában beszüntette a
                        kormánybiztos körülményes címezgetését, mindenkit meglepett, s bizonyos
                        fokig valósággá lett. Az előkelő vendégek kissé rokonszenveztek már
                        Prücsökkel.</p>
				<p>- Hát kérem! Kezdjük elölről. Pro szekundo, az én papámat azzal vádolták,
                        hogy merényletben részesült maga ellen. Az én papám orvos volt, úgy hívták,
                        hogy Decoux.</p>
				<p>Felzúgtak. A kiváló orvost sokan ismerték. Emlékeztek is a merényletre, amely
                        akkoriban mindenkit meglepett. Az orvos felöltőjében elfogatásakor
                        megtalálták a pisztolyt, amelyből a gyilkos lövést leadták.</p>
				<p>- Szóval, ön... Decoux-nak a leánya? - kérdezte Deboulier százados, aki nem
                        vette le a szemét a leányról.</p>
				<p>- Igen. És maga kicsoda? - Itt mindenen vihognak. - gondolta dühösen.</p>
				<p>- Deboulier százados vagyok.</p>
				<p>- Örvendek. Maga biztosan nyomozott már - mondta, mert úgy érezte, hogy
                        kedvesen néz rá ez az ember, tehát felhasználhatja pártfogójának, mivel
                        Szivar impozáns közelségét eléggé nélkülözi...</p>
				<p>- Biztosan nekem fog igazat adni abban, hogy visszacsinálják a papám ügyét.
                        Szabálytalan volt a színszemlézésben, és ezáltal az ítélet renonsz? Ha pedig
                        ezen a nagysága nevet - fordult dühösen Lady of Printownhoz, az admiralitás
                        lordjának feleségéhez -, akkor bizonyára nincs szíve, mert itten apáról van
                        szó! Ugyebár, százados úr?</p>
				<p>- Sajnos - felelte mosolyogva Deboulier -, a joghoz nem értek.</p>
				<p>- A helyszíni szemle nem derítheti ki - szólt nyájasan Afrika Cárja -, hogy a
                        fegyver, amelyet apjánál találtak, nem a merénylőé. És olyan régimódi
                        hatlövetű forgópisztoly, hogy a golyót nem téveszthette el a szakértő.</p>
				<p>- Az én papám tagadta, hogy ő a bűnös.</p>
				<p>- De hiszen mondta a vörös hajú attasé, aki Prücsök szerint nem az a
                        csirkefogó - úgy tudtam, hogy Decoux-nak nem volt gyereke.</p>
				<p>- Nahát, kérem! - mondta a leány. - Az vagyok én. Mert igenis ennek a Decoux
                        nevű papámnak volt egy titkos gyereke, csakhogy én a valódi papámnak vagyok
                        az álgyereke, aki újból nősült az anyámmal, és engem örökbe adoptált,
                        úgyhogy én az első titkos papám álgyereke lettem, mert az igazi mindig az,
                        akit neveznek. Így azután minden érthető lesz.</p>
				<p>Nagyon erélyesen mondta ezt, és egy kissé beleizzadt. Magyarázata
                        következtében még önmaga előtt is kuszált lett a származása.</p>
				<p>- Úgy értsem ezt, kislány - segítette jóindulatúan Mervin -, hogy édesanyja
                        másodszor is férjhez ment?</p>
				<p>- Nem ez a maga dolga! - felelte Prücsök harciasan, visszalökve Mervint
                        népszerűségének bűvköréből. Mert nagy diplomatákon kívül csak okos kis nők
                        értenek ehhez. - A maga dolga, kérem, kideríteni az atya ártatlanságát! És
                        remélem, hogy a kormányzó úr ezt megparancsolja!</p>
				<p>- Őexcellenciájának én nem parancsolok, és különben sem értek a bűnügyek
                        kiderítéséhez.</p>
				<p>- Akkor kezet foghatnak Mervinnel - vágta ki a lány. - Bár táborszernagyságod
                        legalább a kormányzásban világhírű, olyan szép itt minden.</p>
				<p>Ősz diplomaták megrökönyödtek és bólogatva összenéztek. Ez aztán az intrikus!
                        És a rikító leány, három elütő színének harsány eleganciájában olyan volt,
                        mint egy ismeretlen nemzet zöld, fekete, piros festésű, életre kelt
                        lobogója.</p>
				<p>És szinte lengedezett is ágaskodó izgalmában.</p>
				<p>- Hát így nem megyünk semmire, kislány. Tudnom kell, mit kíván és milyen
                        alapon. Szeretnék segítségére lenni, mert magam vagyok a felettes hatóság és
                        az áldozat is. De tudnom kell tüzetesen, hogy mi az, amit ön
                        megállapított.</p>
				<p>- Pro ipszó. Megállapítom, és ezt tessék jegyzőkönyvbe venni: hogy nincs
                        áldozat! Nálam az áldozat ott kezdődik, amikor boncolják, és nem, ha bálba
                        jár.</p>
				<p>- Ne engem támadjon - szólt önkéntelenül elmosolyodva doktor Mervin -, hanem
                        az apját védje.</p>
				<p>- Rendben van - legyintett, mintegy különösen engedékeny kedvében. - Nem
                        vagyok tanult ember. Csak az egyszerűek nyelvét beszélem.</p>
				<p>- De azt jól felvágták... - jegyezte meg a háttérben a lánghajú katonai
                        attasé.</p>
				<p>Vesztére.</p>
				<p>- Ha jól emlékszem, itten én lettem kérdezve... - szólt rá agresszíven
                        Prücsök. - Nekem nincsen olyan beszélési stílusom, mint maguknak - folytatta
                        szelíden, körbefordulva. - Azonban, ha szívük van, talán megértenek úgy is,
                        ha beszélek.</p>
				<p>Ekkor kapta az első nyíltszíni tapsot. Mire a nehéz eredmény után, mintegy
                        megpihenve, az orra mentén előregörbített alsó ajakkal nagyot fújt, hogy
                        eltávolítsa homlokába lógó haját, és gyors lábmozdulattal hátrafelé
                        lendítette lelógó ruhaalját, amely alkalomból jól bokán rúgta a
                        városparancsnokot, hogy az nagyot kiáltott.</p>
				<p>- Hát most, kérem - folytatta. - A halászok kifogták e jeltelen haldoklót,
                        aki mondá: Decoux ártatlan, mentsék meg. Akkor aztán meghalt az áldozat, és
                        később még hozzátette, hogy kutassák át Adrient. Amiből én azt következtetem
                        a logika árán, hogy először tagadni akarta, majd megfontolás után mégsem
                        vitte sírba, hanem kimondta, hogy Adrien. Akkor végleg meghalt, és itt van a
                        kutya eltemetve: ki az Adrien?!</p>
				<p>- Megmondhatom magának a nyomozás álláspontját: Lehet, hogy a szerencsétlenül
                        járt matróz hitte Decoux ártatlanságát, de ez nem ok arra, hogy a hatóságok
                        is higgyék.</p>
				<p>- Maga is hinné, ha ismerné a papámat - kiáltotta, miközben szája széle
                        megrándult, és két szeme nedvesen ragyogott -, ő a legjobb ember a földön!
                        De maga nem ismeri őt, maga csak vádol!</p>
				<p>- Téved. - És most jött a jól elhelyezett tusolás. - Decoux évek hosszú során
                        a legjobb barátom volt... - És miután a nevetgélés halálos csendbe ment át,
                        egy rántással megragadta a bálterem közvéleményének gyeplőjét. - Különben
                        sem én ítéltem el, én csak a vizsgálóbíró voltam.</p>
				<p>- Ha maga ismerte a papámat, akkor tudnia kell, hogy ártatlan! Vagy volt
                        valami oka rá, hogy megölje magát? Mi?!</p>
				<p>- Volt.</p>
				<p>Egyik csapás a másik után...</p>
				<p>Most derült ki, hogy Mervin doktor stratégiából hagyta a kislányt ilyen
                        mélyre betörni hivatali tekintélyének határvonalán át, mert tudta, hogy
                        később elvágja a visszavonulást.</p>
				<p>- Kerüljön az ügy háttere a nyilvánosságra. Az hiszem, ez a leghelyesebb.
                        Zabolátlan fiatalember voltam egyetemi éveink idején. Decoux is, én is,
                        szerettünk egy lányt. Az illető engem szeretett, és nem Decoux-t.</p>
				<p>- Tiszteltetem a gusztusát!</p>
				<p>Mervin is együtt nevetett a többiekkel. Az ördög tudja, hogy volt vele;
                        lehetetlen erre a veszett kis lánycsikóra haragudni.</p>
				<p>- Az életben naponta előfordul, hogy nem az arra érdemesebbet szeretik. Jól
                        tudja, kislány. De gustibus non est disputandum.</p>
				<p>- Ezt már magam is megfigyeltem - felelte bizonytalanul Prücsök.</p>
				<p>- Decoux nemes gesztussal félreállt az utamból, de az esküvő napján levelet
                        írt, amit közvetlenebb tárgyi bizonyítékok birtokában az illető hölgyre való
                        tekintettel nem kevertünk az ügybe. A levélben Decoux azt írja, hogy
                        figyelmeztet: végez velem, ha rossz természetem valaha úrrá lesz rajtam, és
                        boldogtalanná teszem a feleségemet. Miután elvált feleségem súlyos beteg
                        volt a merénylet idején, okkal hiszem, hogy Decoux beváltotta a
                        fenyegetését.</p>
				<p>- Nem hiszem! Az én papám nem áll bosszút.</p>
				<p>Dr. Mervin vállat vont.</p>
				<p>- Hogy hívják magát, kislány? - kérdezte a kormányzó.</p>
				<p>- Prücsöknek.</p>
				<p>- Ez nem az igazi neve?</p>
				<p>- Azt nem mondom. Itt a kikötőben virágáruslány vagyok, és családomat ez
                        közmegbeszélésnek tenné ki... - Mervin felé fordult. - Majd kiderül, ami a
                        zenés darabokban sokszor van, hogy az örökbe fogadott papám svéd főherceg,
                        és akkor maga bajba kerül a fináléban.</p>
				<p>- Az én szerepem olyan, kislány, hogy minden pillanatban itt lehet a finálé.
                        Ettől függetlenül, higgye el, boldog volnék, ha Decoux ártatlansága
                        kiderülne. De hát nincs mód újrafelvételre, kislány - szólt Mervin
                        határozottan. - A törvény csak bizonyítékok alapján ítél vagy
                        rehabilitál.</p>
				<p>- Ha maga akarja, akkor újra tárgyalják!</p>
				<p>- Az én akaratomat megköti a törvény.</p>
				<p>- Nem igaz!... - kiáltotta, és tagadóan rázódó feje körül röpködő
                        könnysziporkák és felugró pápuahajszálak villogása kísérte a szavait. - Nem
                        igaz! Maga a szabály ellen százával deportálta ítélet nélkül a gyanúsakat,
                        maga a szabály ellen kimondta, hogy a dóm és a szárazdokk közötti városrész
                        elhúzódásában lelőheti a rendőr, ha valaki a zsebébe nyúl. Ez mind, mind nem
                        törvényes! Hát akkor miért nem akarja most az én papámért is megtenni, hogy
                        ne szabálykodjon, amikor itt magának az a neve, hogy Afrika Cárja!...</p>
				<p>Most először mondták ezt a nevet Mervinnek ennyi ember előtt a szemébe. És
                        Prücsök minden komikuma leolvadt már. Prücsök itt a guillotine-tánc
                        fanatikus polgártársnőinek népszónoki izgalmában saját álláspontjára
                        toborozta idegileg a főúri vendégek lelkiállapotát.</p>
				<p>- Ha az ember polgárok ezreiért szabálytalanul cselekszik, azt közérdeknek
                        mondják, ha egyért teszi, akkor hivatali visszaélésnek nevezik.</p>
				<p>Prücsök kétségbeesetten, tárt karral nézett körül:</p>
				<p>- Hát nincs itt senki, aki parancsoljon ennek?! Nincs senki, aki elhiszi,
                        hogy ártatlan a papám?!</p>
				<p>- Nem tudja, hogy mi a jogrend, kislány - felelte lassú, mély hangján a
                        kormánybiztos. - Ha néhány halász egy legendában hisz, attól még nem támad
                        fel hivatalosan az eltemetett Decoux-ügy.</p>
				<p>A lány, egész testében reszketve, Mervin elé toppant, és elfúló hangon ezt
                        kiáltotta:</p>
				<p>- Excellenciás uram! Nem ez az első eset... amikor néhány halász hitt egy
                        legendában... és olyan feltámadás lett belőle, hogy ma is harangoz miatta az
                        egész világ! Tudja?!</p>
				<p>Nagy-nagy csend lett...</p>
				<p>Az utolsó szó síró sikoltása, mintha még ott rezegne elhangzottan, sokáig a
                        fényes terem előkelőségei felett.</p>
				<p>Csak egy ősz úr moccant.</p>
				<p>Hirtelen párásodó szemüvegét megtörölte selyem zsebkendőjével.</p>
				<p>A hideg ész tudással gépesített ellenfelét legyőzte Prücsök egyetlen sima,
                        hófehér kaviccsal, amilyent Dávid parittyája óta nem látott a világ.</p>
				<p>Mervin megfogta két vállánál az erőfeszítésből zokogva visszaernyedő
                        lányt.</p>
				<p>- Maga nagyon szereti az apját - mondta halkan. - Majd kiokoskodunk
                        valamit... Jöjjön fel később... a tanácsterembe... Most dolgom van...</p>
				<p>Még akkor is hallgattak, amikor Mervin léptei végigneszeltek a termen. Azután
                        Deboulier százados mosolyogva odalépett a lányhoz, és a karját
                        nyújtotta.</p>
				<p>- A gyarmat katonatisztjei szívesen látják vendégül önt a kaszinó bálján.</p>
				<p>És most történt először, talán születése óta, hogy Prücsöknek mondtak
                        valamit, és ő nem tudott felelni.</p>
				<p>Abszolúte semmit.</p>
			</div>
			<div type="chapter">
				<head>HATODIK FEJEZET</head>
				<head>Kezdődik a nagy hecc</head>
				<p>Óriási hecc lett a dologból!</p>
				<p>Még ilyen nem is volt! Prücsök kis híján világháborút csinált!</p>
				<p>Ez a lány maga sem tudta, hogy mit akar, de abból nem engedett, és semmi sem
                        olyan végzetes erejű, elsöprő hatalom, mint a nő, ha valamiben nincs igaza.
                        Mondd neki, hogy ne tanuljon énekelni, mert nincs hangja, kérd, hogy ne
                        pöröljön, hiszen elveszíti, könyörögj, hogy viseljen más kalapot, mivel ez
                        nem illik hozzá; éppen annyi, mintha felkérnék a ciklont, hogy foglaljon
                        helyet egy percre. Legfeljebb ez az orkán nem mondja fél válla felett,
                        lekicsinylő mosollyal, hogy: Nem kell engem tanítani. Bízza csak rám...</p>
				<p>Mert, hogy mit csinált ez a lány Franciaországgal ügyének érdekében, az
                        minden justizmordot felülmúló igazságtalanság. Azt hitte, igaza van. Csak
                        azért. És tizenhárom próbás generálisok, két hadjáratot megjárt diplomaták
                        ma is elsápadnak, ha szóba kerül. Mi okozta ezt a bajt? Mervin doktor
                        rokonszenve.</p>
				<p>Kifejezetten ez. Rokonszenv.</p>
				<p>Figyeljük meg. Érdemes.</p>
				<p>Dr. Mervin kormánybiztosnak fontos megbeszélnivalója volt a tanácsteremben
                        Deboulier századossal és a kormányzóval. Azonban mindhárman az iménti
                        esemény hatása alatt álltak még.</p>
				<p>Mervin is, aki pedig elsősorban kemény, érzelmességet nem ismerő
                        természetének köszönhette, hogy vizsgálóbíróból Afrika Cárja lett.</p>
				<p>- Hogy akar a lányon segíteni? - kérdezte a kormányzó Mervintől.</p>
				<p>- Nemsokára, a karácsonyi általános amnesztia idején talán kieszközlöm Decoux
                        számára is, hogy megkegyelmezzenek neki.</p>
				<p>- Van ügyvédje a kislánynak? - kérdezte a százados.</p>
				<p>- Nem tudom. Most majd felírom, hogy mit kell tennie, és hogyan fogalmazza a
                        kérvényt. A többi az én dolgom lesz.</p>
				<p>- Térjünk át a tengeri konferencia ügyére - szólt a százados. - Sietnem
                        kell.</p>
				<p>Még előbb azonban nyílt az ajtó, és kopogtatás nélkül bekukkantott Prücsök,
                        aki nélkülözte Deboulier társaságát.</p>
				<p>- Nem zavarok? - És amikor Mervin őszintén megmondta, hogy sajnos,
                        pillanatnyilag igenis zavar, kedves mosollyal bejött: - Akkor legokosabb, ha
                        nem maradok soká.</p>
				<p>- Kérem - szólt Mervin -, ha a tanácskozást befejeztük, akkor felírom magának
                        pontosan, hogy mit kell tennie az apjáért.</p>
				<p>- Igazán? Nem tetszik becsapni?</p>
				<p>- Lehet, hogy nem érti, és nem látja át pontosan, amit leírok, azért csak
                        fogadjon szót. Akkor én kiszabadítom Decoux-t.</p>
				<p>- Köszönöm.</p>
				<p>A századosra nézett, akinél most egy sárga bőrtáska volt meggypiros állami
                        pecséttel. Deboulier idegesen a karórájára nézett.</p>
				<p>- Én már nem bálozok, fiam. Nagyon kellemes volna, de katonánál első a
                        kötelesség - szólt Deboulier.</p>
				<p>- Miféle katonai kötelességhez való az aktatáska? Az nem fegyver, hogy
                        harcoljanak vele.</p>
				<p>- A bőrtáska, fiam, a legöldöklőbb fegyver a világon. Ez a fegyvernem már
                        több hadosztályt megsemmisített, mint tengernyi ágyú és szurony
                        együttvéve.</p>
				<p>Prücsök félve megérintette a táskát.</p>
				<p>- Ezt nem tudtam. Tülök Bullt egyszer fejbe verték egy táskával, hogy nagyon
                        beteg lett, de az retiküllel történt, és kulcscsomó volt benne. Ebben is az
                        van?</p>
				<p>- Ebben levél van.</p>
				<p>- Hagyjon magunkra, kislány - mondta a kormányzó. - A százados úrnak sietnie
                        kell. Egy bennszülött uralkodó várja.</p>
				<p>- Maga konzul? - kérdezte Prücsök a századost.</p>
				<p>- Csak futár vagyok.</p>
				<p>- És hová kell szaladnia a levéllel?</p>
				<p>Nevettek.</p>
				<p>- Ma már a futár csak a nevében közlekedik futva - mondta a kormánybiztos -,
                        tehát lekésheti a Tangerba induló expresszt.</p>
				<p>Prücsök szomorúan bólintott.</p>
				<p>- Értem a burkolást. Most akkor kint várom, hogy megírja a papám ügyét. - És
                        meghajolt a kormányzó felé. - Nagyon örültem excellenciádnak. - És egy
                        közvetlen kifejezést keresve, Deboulier-hez fordult előkelően: - Nemde,
                        futár úr?</p>
				<p>A százados még akkor is utánanézett a különös gyereknek, amikor becsukódott
                        mögötte az ajtó.</p>
				<p>A kormányzó végigsimította néhányszor a haját, idegesen fel és alá járt.</p>
				<p>- Én újra figyelmeztetem az urakat, ha ez a néger király csirkefogó, abból
                        igen nagy baj lehet.</p>
				<p>- A nyakamat teszem rá, hogy Mambiktu király csakugyan velünk tart, és nem
                        beugratásból kéri a szerződést.</p>
				<p>- De ha Mambiktu becsületes is, kiszivároghat más úton, vagy ellopják a
                        levelet!</p>
				<p>- Ne tartson tőle excellenciád. Óvintézkedéseim minden meglepetést kizárnak.
                        Senki sem lophatja el a levelet. Deboulier százados Casablancától Tangerig
                        teljes biztonságban van.</p>
				<p>A kormányzó aggodalmaskodva járkált.</p>
				<p>- Úgy Deboulier, mint ön, sokszor bebizonyították éleslátásukat. Nem tudom,
                        miért aggódom mégis...</p>
				<p>- Felesleges az aggodalma excellenciádnak. Deboulier és jómagam is tudjuk,
                        hogy a nyakunkkal játszunk balsiker esetén.</p>
				<p>A kormányzó nem mondta, hogy ez túlzás. Ebben az ügyben mindenki a
                        pozíciójával játszott, aki nem gondolta meg kétszer is, hogy mit tegyen.</p>
				<p>Mambiktu, akihez a futár utazott, egy szabad néger ország királya volt. Egy
                        szomszédos törzs sok bajt okozott a franciáknak, és arról volt szó, hogy a
                        köztársaság pénzzel és fegyverrel segítené Mambiktut, hogy a törzs ellen
                        háborút viseljen és leverje. Nyugat-Afrika olyan tája volt a színhely, ahol
                        a nagyhatalmak közösen garantálták a terület függetlenségét, így
                        Franciaország csak titokban segíthetett.</p>
				<p>A közös szerződés megkerülését célozta tehát a százados küldetése.</p>
				<p>- Magam tárgyaltam egy hónap előtt ezzel a négerrel - mondta Deboulier -, és
                        meggyőződtem a tisztességéről. Mervin értesülései is megbízhatóak.
                        Mindketten jól tudjuk, hogy bukott emberek vagyunk, ha baj történik.</p>
				<p>A kormányzó vállat vont.</p>
				<p>- Hát, kérem...</p>
				<p>Egy eléje tett írás alá odakanyarította a nevét, és lepecsételte. A borítékot
                        Deboulier állami címeres, sárga irattáskájába tették.</p>
				<p>A százados elsietett. A folyosón mégis megállt egy pillanatra. Félig
                        beburkolózva az ablak függönyébe, Prücsök mélyen aludt. Kacér zöld estélyi
                        ruhája, vörös cipője, fekete selyemharisnyája és ondolált haja ellenére
                        látszott, hogy voltaképpen egy elcsigázott, önfejű kamasznyi gyerek ez a
                        leány. A százados önkéntelenül elmosolyodott.</p>
				<p>Pedig ha sejti, hogy az elkövetkező huszonnégy órán belül életének milyen
                        változásait köszönheti e kamasznyi lány őrültségének és makacsságának,
                        bizonyára nem mosolyog.</p>
				<p>Sőt.</p>
				<p>Lehet, hogy kemény katonaember létére esetleg sírva fakad.</p>
			</div>
			<div type="chapter">
				<head>HETEDIK FEJEZET</head>
				<head>A külváros Prücsök mellé áll, de már e nélkül is baj van</head>
				<p>Szivar természetesen mindvégig az utcán állt.</p>
				<p>Talán mondanom sem kell, hogy zuhogott az eső, és régi elhatározása, mely
                        szerint Prücsökkel végez, most már befejezett ténnyé érlelődött
                        lelkivilágában. Éjféltájban egy rendőr ismerőse közeledett, és Szivar
                        valamilyen okból, ami régi ismerősök között sűrűn lehetséges, elkerülte a
                        találkozást. Olyan gyorsan tette ezt, hogy egy atlétikai versenyen esetleg
                        díjat nyer az elért sebességgel.</p>
				<p>Így nem nyert díjat, csak néhány száz métert, de az is értékkel bírt számára,
                        mivel a rendőrismerősével semmi szín alatt nem kívánt találkozni. Legfőbb
                        oka - és ez általános hasonló helyzeteknél - az volt, hogy tartozott a
                        posztnak.</p>
				<p>Nem sokkal, mindössze hat vagy nyolc hónappal, de pillanatnyilag Szivar úgy
                        vélte, hogy nem sürgős az esedékesség rendezése. Idők folyamán még annyi
                        adósság halmozódhat fel, és az összbüntetés intézményénél fogva ez előnyös,
                        mert mintegy nagybani árban, jutányosabban értékelik a letöltendő hónapokat.
                        Az ember lehetőleg késedelmesen csinálja meg erkölcsi Könyvvitelének
                        Jusztícia-mérlegét, amikor is a bűn és a bűnhődés ellenszámlái szerint az
                        egyenleget és a tisztelt címet lezárják.</p>
				<p>Jó távol, Babette anyó használati cikkeinek röppályáján túl, Szivar
                        elhelyezkedett a kunyhó közelében.</p>
				<p>Két óra elmúlt, és az a nyavalyás lány még mindig nincs itt.</p>
				<p>Persze veszélyes dologba ugratták bele azok a hülyék ott a Zenélő Patkánynál.
                        Ilyesminél még az is lehet, hogy letartóztatják azt a kisleányt... Ez
                        esetben Kirúg Hümér x-lábú szemevilágát két egyforma hüvelykujjtolással
                        kiszedi foglalatukból, mert tudhatnák, hogy mit mondjanak egy ilyen
                        háborodott kölöknek, akivel csak baj van...</p>
				<p>...Persze a legjobb lenne most megkérdezni Babette anyót, talán a hátsó ajtón
                        át Mathiashoz ment és visszatért a táncmulatságból a furgonon.</p>
				<p>De nem akar kikezdeni avval a vén boszorkánnyal. Ahogy jobban megnézte a
                        kunyhót, a csapóajtó hasadékán világosságot látott. Mit kajtat most ébren a
                        szobájában ez a vén boszorkány? Odalopózott és bekukucskált...</p>
				<p>Ni csak!</p>
				<p>Ész Lajos van benn a szipirtyóval. Mi?... Tán elkésett idillbe szövődnek?</p>
				<p>Odaszorítja a fülét: Az Álmos Elefánt beszélt éppen.</p>
				<p>- Nem lehet, kérem semmi baja... - mondta némi nyugtalansággal, és
                        viharkabátja mögötti teljes élethűségében kissé didergett a csúf éjszakától.
                        Meghívó nélkül bálba menni csak tolakodás. Ezt pedig, sajnos, nem bünteti a
                        törvény, holott mademoiselle Prücsök esetét leszámítva, szerintem fő hely
                        illetné minden büntetőkódexben. De nem tudom, tisztában van-e madame Babette
                        azzal, hogy a büntető perrendtartás az egész világon meglehetősen avult.
                        Égetővé vált, hogy tegyünk valamit!</p>
				<p>- Itt nem kell semmit tenni - vélte Babette anyó jogilag -, mert nem olyan
                        lány az, hogy elcsavarogjon. De nagyon szeles.</p>
				<p>- Gondolom, hogy monsieur Szivar, specialistája a megfelelően alkalmazott
                        magánosok elleni erőszaknak, oltalmazza majd nem várt esetben - mondta nem
                        minden aggodalom nélkül, és vastag monokliját a viharkabát belső zsebéből
                        előszedett csíkos fejpárnahuzattal tisztogatta tűnődve. Ezt a
                        fejpárnahuzatot olykor egyetlen kabátujja mögé is begyűrte, ahogy barokk
                        diplomaták cselekedték az intrikákkal zsúfolt levegőjű szalonokban. E
                        csíkos párnahuzat nyilván tiszteletbeli selyem zsebkendő volt Ész Lajosnál.
                        Eljárásán az ősz halaskofa rendkívül csodálkozott, de nem szólt semmit, mert
                        érthetetlen oknál fogva az Álmos Elefánt közellététől abba a lehalkult és
                        előzékeny lelkiállapotba került, amely kizárólag városházi urak hivatalában
                        szokott erőt venni rajta, ha a helyfoglalás vagy bizonyos szabályrendeletek
                        mellőzése miatt megjelenését kérték.</p>
				<p>Kivétel volt, mint most is, ha a komor jassz, Prücsök kísérője jött szóba. Ez
                        minden kedvező lelki konstellációt megszüntetett.</p>
				<p>- Az a Szivar az oka mindennek, és egyszer majd beverem a pofáját egy
                        mángorlóval.</p>
				<p>- Valaki jár kint - szólt Ész Lajos, mivel gyors lépések távolodtak, cuppogva
                        a cipőmarasztaló sárban.</p>
				<p>És újra tisztogatta a monoklit.</p>
				<p>- Egy bál - vigasztalta magát a kofa - végre is eltarthat reggelig.</p>
				<p>- De a leányka szereplése aligha. Bár lehet, hogy ez a pszichológia csal.</p>
				<p>Babette anyó helyeslően bólogatott:</p>
				<p>- Manapság mindenki csal. A jeges öt sou-val kevesebbet adott vissza!</p>
				<p>- Ez csak úgy minősül csalásnak, ha a szándék bizonyítható.</p>
				<p>Egy késői látogató jelezte, hogy bebocsátást kér. Ez a jelzés egyetlen rúgás
                        volt, amitől a bódé alapjaiban megrendült.</p>
				<p>- Megállj, gazember! - kiáltott Babette anyó. - A konyhaasztallal verem porrá
                        a glazúrt rólad!</p>
				<p>- Ne ugasson már annyit, mert szájon kapom! - kiáltotta Kirúg Hümér. - Korn
                        Atya kérdezi, hogy hazajött-e már az az őrült béka, mert zárni akarunk, és a
                        vendégek ott ülnek mind!</p>
				<p>A csapóajtó kinyílt, és a csapost leöntötték egy vödör halpikkelyes vízzel. A
                        csapóajtó becsukódott. Kirúg Hümér nyomban visszarohant a kocsmába, és
                        jelentette:</p>
				<p>- Azt mondja Babette, hogy még nem jött haza a leány, de minden pillanatban
                        várják. Hol egy törülköző?</p>
				<p>Korn Atya fejcsóválta előhúzta zsebéből a hollandi dalosszövetség elnökének
                        óráját.</p>
				<p>- Egy bál sem tarthat örökké. Mikor kezdődik ilyen helyen a verekedés?</p>
				<p>Tülök Bull, aki egy óra után a szárazdokknál már eloltotta a lámpákat, Veuve
                        Marie-val tért vissza. Az ifjú kofa ugyanis megkérte a hatalmas Tülök Bullt,
                        hogy mutassa meg neki egyszer ezt a környéket sötétben.</p>
				<p>- Rita Kamélia! Egy grogot Tülök úrnak! - kiáltotta hátra a konyha felé.</p>
				<p>Részes Mandarin, aki Kicsit Bobbal renonszot játszott, az asztalra
                        csapott.</p>
				<p>- Aszondom, valaki telefonáljon, hogy tudjuk, ott van-e még ez a leány!</p>
				<p>- Nagyon helyes - mondta epés tréfával Korn Atya. - Kirúg Hümér! Hívd a
                        sarokról a kaszinót, és mondd, hogy a Zenélő Patkány vendégei kérdeztetik a
                        városparancsnokot, jön-e már a Prücsök?</p>
				<p>- Szívtelen kutya vagy! - kiáltotta Tanúpipőke.</p>
				<p>Általában idegesek voltak. Horog Bele, a Jelölt úgy megfogta a pipáját
                        krémszínű agyaraival, hogy eltört a vége. A kártya sem ment. Renonszot
                        játszani elég nehéz. Az a szabály, hogy tíz poénig tart egy buli, amit
                        jegyeznek. A lényeg az, hogy csalni lehet, de ha rajtakapnak valakit, az
                        ötven centime-ot befizet a pénztárba, és tíz leleplezett csalásnál kiesik a
                        buliból. A rajtakapást renonsz felkiáltások kísérik, és elég szenvedélyes
                        játék, mert két hét előtt Jesszik Bruno egy emeleti helyiségből parti közben
                        úgy esett ki a buliból, hogy koponyatöréssel vitték a kórházba.</p>
				<p>A Részes Mandarint elismerték a játék bajnokának. Ő különben nélkülözhetetlen
                        egyén volt a kikötőnegyedben. Kész terveket hozott lakásokról, amelyek
                        őrizetlenek, ahová könnyen bontható pincefal vezet, és ha társai
                        visszatértek a munkából, részt kapott. Ő maga félszemű volt és sánta, ilyen
                        személyleírással lehetetlen dolgozni.</p>
				<p>- Mi van Prücsökkel? - kérdezte Tülök Bull.</p>
				<p>- Most telefonáltattam a városparancsnoknak - ismételte a hülye viccet Korn
                        Atya. - Mit kérdez engem? Rita Kamélia! - kiáltotta a konyha felé. - Adjon
                        egy rumot; idegesítenek!</p>
				<p>- Én kimondom: amióta az a levélfirkáló is Prücsök ellen van, csak azért is
                        mellette maradok! - kiáltott Veuve Marie, kinek szemeiben ma különös
                        fényeket gyújtott a lámpa kezelője. - Maga, Korn Atya, megijedt attól a
                        Vérengző Bujkáló Billtől? Kisülhet a szeme!</p>
				<p>Most az osztrigás kiáltott hátul, a kocsma végéből, mert szokása ellenére nem
                        feküdt le korán.</p>
				<p>- Lehet, hogy Vérfürdő Bill eltette láb alól a leányt, és mi itt ülünk!</p>
				<p>- Szent igaz! Én csak aszondom, itt sok minden szárad a férfiak lelkén... -
                        szónokolt Veuve Marie.</p>
				<p>- Az asszonyok se kutyák - dünnyögte vontatott basszus hangon Horog Bele, a
                        Jelölt. Horog Bele ugyan kiszolgált matróz volt évtizedekig, és az arca
                        disznóé is lehetett volna, de amióta a rakodóhajón él, és Ész Lajos, aki
                        állítólag ügyvéd volt valaha, ott lakott nála, fekhelynek bérelve a
                        szerszámládát, Jelölt lett a neve. Az Álmos Elefánt mondta róla először,
                        hogy a jelöltem majd elhozza a kérvényt, mivel a nagy koponya természetesen
                        zugírászattal is foglakozott, és hogy mégis egy szál viharkabátban élt,
                        annak oka az volt, hogy sajnos értett is a joghoz.</p>
				<p>- Ki kérdezte magát?! - kiáltotta a kofa.</p>
				<p>- Ki szólt magához? - dörmögte a Jelölt.</p>
				<p>Veuve Marie az inzultusra a lámpás lovagjához fordult.</p>
				<p>- Maga ezt hagyja?</p>
				<p>- Igen! - felelte őszintén Prométheusz pénzügyminisztere, aki a mindenségből
                        eltulajdonított fényt kezelte itt a földön. - Ez megver.</p>
				<p>- Szégyellje magát!</p>
				<p>- Engem hiába gyújtogat - mondta a lámpás.</p>
				<p>Horog Bele széles vállú, tömzsi és kis homlokú ember volt. Lassan
                        felemelkedett most.</p>
				<p>- Mit kell izgulni azért a kölyökért? - kérdezte vontatottan. - Ez nem
                        kisdedóvó, hanem kikötő.</p>
				<p>- Lehet a leánynál kisdedóvó - replikázott Veuve Marie -, ha a maga számára
                        hülyék intézetének is bevált.</p>
				<p>- Fizetni! - kiáltotta a lámpás, akiben hajnalra kihunyt minden lelkesedés
                        Veuve Marie iránt.</p>
				<p>- Gazság ez - kiáltott Veuve Maire, kiben örök tüze égett a hevült
                        lelkesedésnek, olthatatlanul.</p>
				<p>- A történtek után azért is Prücsök mellé állunk! - kiáltotta Kicsit Bob. - A
                        Finom Török is így döntött az este.</p>
				<p>- Vesszen a Vérfürdő Bill!</p>
				<p>- Az is lehet, hogy bál után defektet kapott a halottaskocsi - tanakodott az
                        osztrigás.</p>
				<p>- Nem! Nem lehet. Tömör gumi - szólt közbe Bőg Ferenc, aki pneumatiktolvaj
                        volt. - Az egy hatszemélyes hullaszállító, amin a leány jön.</p>
				<p>Általános idegesség ült a helyiség komor füstjében, híg borok és ázott
                        kabátok párolgásától súlyosbítva.</p>
				<p>- Hagyjuk abba - mondta Részes Mandarin a kártyapartnerének. Olyan ideges
                        volt, hogy nem figyelt oda, és állandóan tisztességesen játszott.</p>
				<p>Ekkor jött lihegve Kirúg Hümér, és általános megdöbbenést keltve, így
                        szólt:</p>
				<p>- Telefonáltam a kaszinóba, de a városparancsnok nem volt már ott, a
                        tisztifőügyésszel beszéltem.</p>
				<p>- Maga telefonált... mi?</p>
				<p>- Hát mondta, nem?!</p>
				<p>Ekkor már mindenki elképedve állt.</p>
				<p>- A tisztifőügyésztől kérdeztem, hogy mi legyen, mert Korn úr azt üzeni a
                        városparancsnoknak, hogy zárni akar, és várjuk a kislányt... Hát a
                        városparancsnok elment, mert reggel díszszemle van. A tisztiügyész üdvözli
                        Korn urat, és azt üzeni, hogy Prücsök útban van hazafelé, a polgármester
                        társaságában.</p>
				<p>Nyitott szájjal néztek össze. Ez a hülye telefonált! A városparancsnoknak, és
                        az ismeri Prücsököt!</p>
				<p>Az a taknyos ott is megállta a helyét!</p>
				<p>Horog Bele felállt, egy mozdulattal pocakja fölé rántotta a nadrágját, és
                        indult:</p>
				<p>- Az a fő, hogy egészséges! Ha ugyan ez az összekuszált szemű igazat
                        mond.</p>
				<p>- Majd pont ilyeneknek fogok hazudni! - felelte lenézően Kirúg Hümér. - Azt
                        mondták, hogy Prücsök most indult el, és a polgármester is vele van az
                        autón.</p>
				<p>- A polgármester ott van az autón?! - kiáltott Korn Atya ijedten, és kiszólt
                        a konyhába: - Rita Kamélia! Tűzzük ki a fekete zászlót! Meghalt a
                        polgármester.</p>
			</div>
			<div type="chapter">
				<head>NYOLCADIK FEJEZET</head>
				<head>És elindul a lavina: lábujjhegyen</head>
				<p>- Nagyon örvendtem, hogy elgardírozott a polgármester úr - szólt Prücsök,
                        most már birtokában az úri tónusnak, amikor lebillent kecsesen az autóról,
                        és megállt egy lábon, mint a gólyamadár, mivel egyik cipőjét elvesztette
                        valahol. Éppen a szebbiket. Azon egy aranyszínű lepke is volt. Nem csoda
                        hát, ha beszállásnál lerepült a lábáról.</p>
				<p>Szivar, a komor jassz csendes zuhogással közeledett, kabátujjából,
                        nadrágszárából dőlt a víz, és olyan volt, mint valami életre kelt
                        esőcsatorna. A legutóbbi események annyira megviselték, hogy megtört ember
                        lett. Csak ennyit mondott csendesen:</p>
				<p>- Te mifenét állsz itt egy lábon?</p>
				<p>A leeresztett csapóablakon, mint valami proszcéniumpáholy úri vendégei,
                        tátott szájjal könyököltek Babette anyó és Ész Lajos. Az utca végéről
                        szótlan menetben a Zenélő Patkány vendégei érkeztek, élükön Korn Atya, aki
                        polgárias természeténél fogva feje felett tartotta Glazumov Tropp Eszmeralda
                        teozófusnő esernyőjét, ami egyike volt legjobb vételeinek, mert mindössze 20
                        frankot adott érte, míg Rongy Aurél már az első fokon megtudta, hogy másfél
                        évet ér az ernyő.</p>
				<p>Valóságos zuhatagot fröcskölve, robogott egy tócsán át Veuve Marie, és
                        nyomában Tülök Bull, a kétméteres rúddal.</p>
				<p>Az osztrigás bezárt kordélya nyikorgott.</p>
				<p>- Te taknyos, hol jártál?! - kiáltott a kofa.</p>
				<p>A közeli házak egyikéből Schulteisz, az Ikrek elégedetten ordítozott:</p>
				<p>- Ez a Prücsök egy jópofa! Esküszöm, a polgármester volt! Babette, ha van
                        eszed, most lealkuszol a helypénzből!</p>
				<p>Elnyújtott basszus jegyezte meg egy pince mélyéről, megbotránkozva, de
                        szelíden:</p>
				<p>- Kuuus...</p>
				<p>Szivar felemelte szép óvatosan a leányt, és elindult vele a tócsákon át a
                        kunyhó felé. Babette anyó enyhe kísértéssel nézte a lavórt, de ez alkalommal
                        úrrá lett káros szenvedélyén.</p>
				<p>A Zenélő Patkány vendégeiből rekrutálódott menet megállt félkörben a bódé
                        előtt, és rövidesen megjelent a proszcéniumpáholy mellvédjén Prücsök: jobb
                        lábán a selyem topán helyett, amely az aranyszínű lepkével elrepült, roppant
                        cipőinek egyike lengett. Olyan volt, mint a bábszínházi figura, amikor
                        kiültetik az egy centiméter keskeny színpadra. Pápuagöndör, acélfekete
                        fürtjei ekkor már csak kacagtak azon, hogy valaha is tartós ondoláció
                        jármába kényszerítették őket.</p>
				<p>Valahol hátul megjelent Kirúg Hümér és az amerikai diák, rajzaival, de
                        megjelent a Finom Török is, nedves celofán kabátja alatt jól látszott a
                        kávéuniformis festői bugyogója és aranyhímzései. Ötven tagú férfiegyesület
                        követte.</p>
				<p>- Fiúk! - kezdte Prücsök oly hévvel, mely egykor Napóleont késztette arra,
                        hogy hordává lomposodott embereit, a katonák gyűjtőnévvel illesse döntő
                        szónoklatánál, amellyel az olasz hadjáratba zúdultak vele. - Elsősorban is
                        kérlek benneteket, hogy tartsátok titokban, amit mondok. Magunk között
                        vagyunk, csupa jó barátok, és nem egy titkot őriztek megélhetéstekből
                        képezve.</p>
				<p>Ennyit közölt első intrádára, kb. százfőnyi rovott múltú barátjával és a
                        Portugál nevű utca lakóival.</p>
				<p>- Nyugodt lehetsz - szólt valahonnan a magasból Schulteisz, az Ikrek -, amit
                        nekünk száznégyszemközt mondsz, azt eltemetjük, mintha késszúrás érte
                        volna.</p>
				<p>- Ezt vártam is tőletek. A mai bálon Mervin, aki klubtársam a tiszti
                        kaszinóban, apám ügyében baráti eszmecserélgetést űzött. Azt mondta, hogy én
                        csak bálozzak, majd ő pontosan felírja egy papírra, hogy mit kell tennem
                        családom diszkrét bűnügyében.</p>
				<p>Zúgás támadt. Mervin puszta nevétől dühbe gurult a külváros. Prücsök
                        szétterjesztette két karját, mintha külön zenekarát vezényelné, és csend
                        lett.</p>
				<p>- Mostan hadd ugassak még! Arról van itten szó, hogy én a Mervin
                        előszobájában az emeleti kaszinófolyosón sokáig báloztam ülve, amikor
                        megjelent egy bús képű szolga, egy úgynevezett komornyik. Megszólítottam,
                        hogy kérdezze meg tagtársamat Mervint, mi lesz, mert itthagyom. Erre kérdé,
                        hogy én utasítást várok-e Mervintől. Mondom neki: mit gondolt, talán
                        előszobadísznek vagyok itt? Erre mondta, hogy nála van a levél az
                        utasítással, és átadta. Ezek a lakájok nagyon hozzászoktak a borravalóhoz,
                        hát gondoltam, kérek tőle tíz frankot. Vendéggel szemben nem tagadhassa meg.
                        De bálon más a szokás, és meghallotta egy arra siető attasé, aki kétezer
                        frankot adott.</p>
				<p>Megelégedett zaj hallatszott.</p>
				<p>- Megjegyzem, ez nem ellenzi nagyjában azt, hogy Kirúg Hümér reggel mégis
                        helyszíni szemlét tartson a jégszekrény alatt, mert Babette anyó érte jön a
                        franknak, ha délelőtti sétáját végzi a lavórral és a redőnyhúzóval.</p>
				<p>- Az a pénz máshová gurulhatott... már kerestem - kiáltott közbe a
                        csapos.</p>
				<p>Krétaszínű fehér holdfény tűzött a sikátorra, amely gőzölgött, cuppogott és
                        locsogott a zápor után. Fekete ablakú, hosszú, görbe tetejű házak ágaskodtak
                        szabálytalanul egymás fölé tákolva, némelyik ötemeletes, de úgy, hogy öt
                        egyszobás lakást köt össze a falépcső.</p>
				<p>Közelgő nagy események előérzetével hallgatta az utca Prücsök titkát.</p>
				<p>- Nekem a Mervin bemutatott a bálon egy angol bajuszos, gyönyörű katonát,
                        Deboulier századost, aki ma éjjel valami futárlevelet visz Tangerbe, egy
                        fontos négernek. Mervin mondá a bemutatásnál, hogy van egy terve, mintha ott
                        jutna eszébe. És hogy majd ezt felírja, mert a papám kiszabadul tőle.</p>
				<p>- Idő - kiabált Schulteisz, az Ikrek. - Eredmény!</p>
				<p>- Csak hagyd! Jól beszél... - jegyezte meg a Részes Mandarin, mivel tetszett
                        általában, hogy a leány sikerrel képviselte ilyen úri helyen a
                        külvárost.</p>
				<p>- Tempó, Prücsök! Gyerünk a mesével! Tempó! - rikkantotta mégiscsak
                        Schulteisz, az Ikrek.</p>
				<p>- Azután felmentem az előszobába, és ott a széken ülve báloztam, amíg a komor
                        szolga jött, és a levelet adta. Hát ez a levél itten a veleje. És akkor
                        búcsúztam lenn a hallban a bús arcú lakájtól úgy, hogy mégis adott tíz
                        frankot, és kértem, hogy küldje a hullaszállítót, mert távozni akarok. Báli
                        kollégám, a polgármester azonban elhozott, és mondta, hogy nem fogad el
                        ezért semmit! Úgyhogy ő is adott ezer frankot. És most már van háromezer és
                        tizenegy frankom az egy frankkal összevéve, amit a kancsal küld majd, ha
                        Babette anyó reggel sétálni megy a lavórjával és erélyes fellépésével.</p>
				<p>- Mit jár a szád! Nesze, itt a frankod! - kiáltotta Kirúg Hümér, és odadobta
                        a pénzdarabot, de a kancsalsága miatt a kunyhó melletti hamuba, amit Prücsök
                        jól látott:</p>
				<p>- Püff... a kanálisba esett - kiáltotta a leány. - Mégiscsak a legjobb lesz,
                        ha megkeresed reggel, és elküldöd, amikor Babette anyó sétálni megy a
                        konyhaasztallal.</p>
				<p>- Sok a szöveg! - kiáltott fentről Schulteisz, az Ikrek idegesen. - Mi van a
                        levélben?</p>
				<p>- Mit gondolsz, meddig állunk itt? - kérdezte Kicsit Bob, mint egy tüntetés
                        tenorszólója.</p>
				<p>- Azt honnan lehet tudni? - felelte Prücsök. - De nem lehetsz még fáradt,
                        hiszen két évet ültél most. - Mikor elhalkult a röhögés, a leány blúza
                        hasítékából kihúzta a levelet, a lornyont és a kalapját, amelyről már azt
                        hitte, hogy elveszett. Örömmel kirázta e holmit, és zavarba jött, amiért két
                        darab rétes hullott ki belőle a pocsolyába.</p>
				<p>- Mostan felolvasást tartok a levélből, mely életbevágó. Megjegyzem, a rétest
                        valamelyik rosszul nevelt vendég szórakozottságból tehette a ruhámba. Tehát
                        a szöveg:</p>
				<p>“Mademoiselle!</p>
				<p>Halaszthatatlan teendője a következő: Csavarja el a futár
                            fejét, és a levelet maga juttassa el a címzetthez.</p>
				<p>Doktor Mervin.”</p>
				<p>Csodálkozó izgatott moraj hallatszott az utca diszkrét közgyűlésén...</p>
				<p>- Miféle dolog ez? - kiáltotta kézi megafonjába Schulteisz. - Kinek néz téged
                        ez a hiéna?</p>
				<p>Nagy zúgás, zajongás volt.</p>
				<p>- Általános befogást kérek! Ez a Mervin nem buta ember, és jól tudja, hogy
                        mivel segíthet rajtam. Az urak dolgát ti nem értitek, mert nem szoktok
                        bálozni. A kormánybiztos ellenszámlát ajánl, mint Veuve Marie a Gomb
                        Rizának. Ha én eltüntetem Debouliert a levéllel, akkor Mervin kiengedi a
                        papámat!...</p>
				<p>- De miért téged szemelt ki? Nincs elég embere?</p>
				<p>- Tán látta, hogy tetszem a századosnak... - szólt, és tűzpiros lett. - A
                        Tuskólábú is mindig azt figyelte, hogy tetszik-e a gyilkos az áldozatnak?
                        Így lett kémnővé az a japán Kiri Mata!</p>
				<p>- Hara Mati! - kiáltott helyesbítve Roppant Manó.</p>
				<p>- Az egy japán öngyilkolás - szólt Korn Atya. - Ha egy tábornok veszít, akkor
                        Mata Harit követ el magán.</p>
				<p>- Erről én is hallottam - bólintott Tülök Bull. - De csak akkor esedékes az
                        öngyilkosság, ha huszonnégy óra eltelt, és nem tud fizetni.</p>
				<p>- Madames et Messieurs! - kezdte az Álmos Elefánt. - Ez a szó, hogy harakiri,
                        azt jelenti...</p>
				<p>- A levélről beszéljen!</p>
				<p>- Kérem... Tehát, szerintem ez a Mervin doktor, akiről tudjuk, hogy milyen
                        könyörtelen, ha céljairól van szó, ellenszolgáltatást kér azért, hogy
                        segítsen mademoiselle Prücsökön.</p>
				<p>- Ez zsarolás!</p>
				<p>- Nem teljesen - intette könnyelmű feltevésektől Veuve Marie-t az Álmos
                        Elefánt. - Ez jogtalan hivatali kényszer, úgynevezett Nötigung, de nem vis
                        absoluta, és nem is vis compulsiva. XlV. Lajos egy alkalommal...</p>
				<p>- Más alkalommal! - kiáltotta Finom Török. - A magvát mondja!</p>
				<p>Ész Lajos halk, szomorú, rekedtes hangja, mint egy nagyobbfajtájú légy
                        döngése terült szét az utca felett.</p>
				<p>- Ez az ügy bizonyára az Intelligence Service feladata lenne, de úgy látszik,
                        hogy Mervin nem merte rájuk bízni. Hallottak már önök az Intelligence
                        Service-ről?</p>
				<p>- Mit emlegeti annyit? - ordította Szivar, aki ezüst szervizért néhány
                        hónapot ült valamikor. - Mi sem vagyunk hülyék!</p>
				<p>- Ne tessék általánosítani - tiltakozott Prücsök. - Beszéljen Lajos.</p>
				<p>- Sajnos, ez a könyörtelen ember lehetetlen feladat elé állította kedvelt
                        gyámolítottunkat. Egy kisleány, akinek nincs a világon senkije, különösen,
                        ha a mi barátságunkat is tekintetbe vesszük.</p>
				<p>A kiváló jogászt itt egyszerűen félretolta a leány:</p>
				<p>- Nahát, most jövök én! Itt most a legnagyobb titokban - kiáltotta harsányan
                        - megalakítjuk a külváros szervizét. Megcsináljuk ezt a heccet! Aki nem akar
                        részt venni, az távozhat, és az óvatosabb lakók lefekhetnek.</p>
				<p>- Mondd meg, hogy mit csináljunk!... Segítünk!</p>
				<p>- Köszönöm, fennkölt barátaim! Először is a százados ügyét fogjuk meg nem
                        történtté tenni. El kell tűnnie. És remélem, ha ti kézbe veszitek, akkor el
                        is tűnik. Hányan vagyunk - ekkor már lehettek vagy százötvenen. - úgy ahogy
                        összejöttünk, feltűnés nélkül osonjunk.</p>
				<p>A százötven ember helyeselt, készen arra, hogy feltűnés nélkül osonjanak.</p>
				<p>- Halljuk!</p>
				<p>- Fogd be szád, Ikrek!</p>
				<p>- Rém egyszerű a terv!... Íme: Elsősorban - magyarázta Prücsök - Szivar
                        felmászik a szemaforra, tilosra állítja, azután megszerzi a levelet, elviszi
                        Tangerbe, és mi csendben várjuk.</p>
				<p>- Micsoda marhaság ez megint?! - kiabált Szivar. - Szó sem lehet róla, keress
                        más bolondot!</p>
				<p>- Ha nem, hát nem... Én már úgysem fogok belőled bátor embert csinálni.</p>
				<p>- Majd kaphatsz egy pofont, csak járasd a szádat... - dühöngött Szivar, de
                        nem folytatta, mert épp hogy ideje volt elugrani egy húsdaráló elől, amely
                        sietve érkezett a kunyhó felől, szabályos ívben a feje irányában.</p>
				<p>- Ha még egyszer meglátom a környéken, a tüzes vasalót húzom végig a képén! -
                        kiáltotta Babette anyó, és Schulteisz, az Ikrek, mintegy a jelenet
                        zsinórpadlásáról harsogta:</p>
				<p>- Szeressük egymást!</p>
				<p>- Ti jó távol álltok - közölte Prücsök a haditervet. - A szemafortól vagy
                        kétszázharminc méterre van egy kis erdő. Ott elbújtok. Most még kell hozzá
                        egy bőrtáska, szerszám, és én jövök, mint a Zöld Kacaj című megigézés. Az
                        öreg férfiak, az asszonyok meg a Szivar itthon maradnak kímélésből.</p>
				<p>- Te vigyázz magadra, aszondom!</p>
				<p>Senki sem értette a haditervet, de lelkesen helyeselt. Mindenki
                        felszedelődzködött, és bár a lámpakezelő indítványát, hogy rágyújtsanak egy
                        nótára, egyhangúlag és a titokra való tekintettel közfelsuttogással
                        elvetették, jó hangulatban voltak. Schulteisz, az Ikrek, aki egy pénzügyőr
                        vadonatúj nadrágjához egy fürdőmester eléggé használt fekete dresszét
                        viselte, feltette kalapját, és jókedvűen lekiáltott az utcára:</p>
				<p>- Várjatok, jövök én is! És jött.</p>
				<p>És jött Prücsök, aki ormótlan bal cipőjével inkább Tuskólábú, mint Zöld Kacaj
                        lehetett volna. Elindult barátai élén, és ezek egy szálig követték, kivéve a
                        komor jasszt. Ő zsebre dugott kézzel mellőzte a társaságot.</p>
				<p>Ekkor egy roppant fekete árny barátságosan végigfröcskölte a népgyűlést.
                        Mathias érkezett a furgonnal.</p>
				<p>Megéljenezték!...</p>
				<p>...És hajnalban kísérteties menet vonult végig a kikötő óvárosának
                        sikátorain. Százötven marcona ember feltűnés nélkül követett egy estélyi
                        ruhás kisleányt...</p>
			</div>
			<div type="chapter">
				<head>KILENCEDIK FEJEZET</head>
				<head>Vigyázz, ha áll a vonat!</head>
				<p>Most aztán kitört a fergeteg. Kitört, de úgy, hogy a rádió, telegráf, telefon
                        éjjel-nappal működésben volt miatta. Magas rangú diplomaták és világhírű
                        forgatókönyvírók naphosszat megoldáson törték a fejüket.</p>
				<p>Hiába!</p>
				<p>Prücsöknek, mint ezt a regényben említettem, az volt ugyan a nézete, hogy egy
                        magányos leány nem hadakozhat a sors ellen, azonban ezt a nézetét ő maga
                        részéről nem osztotta. És elkezdett a sors ellen fellépni. De úgy, hogy
                        megemlegette.</p>
				<p>A sors!</p>
				<p>Mert bizonyára a sors is meglepődött attól, amit ez a leány embertársaira
                        zúdított!</p>
				<p>Nézzük csak.</p>
				<p>Elindul a futár Tangerbe az expresszvonattal, hogy egy életbe vágóan fontos
                        levelet vigyen.</p>
				<p>Semmi baja. Harmincöt éves, gyönyörűen dekorált, egy méter nyolcvan magas,
                        kitűnően minősített katona. Elsőrangúan megvacsorázott, és most beszállt a
                        vonatba, címeres sárga táskáját a szemközti ülésre teszi, majd rágyújt egy
                        szivarra.</p>
				<p>Érverése: nyolcvanegy.</p>
				<p>Vonat indul: három óra tíz.</p>
				<p>És három óra ötvenkor: nyugalomba vonult, bukott, nevetséges, kifosztott
                        ember.</p>
				<p>Csakhogy nem földönfutó.</p>
				<p>Magassága nincs. Érverése százhetven. Nyugdíjas.</p>
				<p>Hogy történt? Így:</p>
				<p>Deboulier százados csodálkozva nézett ki az ablakon. Nyílt pályán vesztegelt
                        a vonat, és megfontoltan pöfögött, mintha valami jóllakott sziesztázó
                        szörnyeteg volna.</p>
				<p>Mi történt?</p>
				<p>- Tilos a szemafor... - kiáltotta a kalauz.</p>
				<p>A százados visszaült. Szemben vele a világossárga táska francia címerrel, és
                        fogóján kis bőrkeretben ott fityegett a névjegye. Egy furcsa, nyávogó hang
                        szólalt meg ekkor:</p>
				<p>- Eló boy!</p>
				<p>Marlene Dietrich állt az ajtóban!</p>
				<p>Prücsök kivitelében természetesen.</p>
				<p>- Eló boy! - kezdte újra. - Szép idő van!</p>
				<p>Vállával a kilincshez dőlt, térde és nyaka között görbe ívben domborult a
                        teste, bal vállát az álla mellé húzta, jobb kezét csípőre tette, és a fogai
                        között hosszú szipkát tartott, hogy dohányozzék. Valaki szájon vághatta
                        előzőleg, mert ajkai hegyét rémületes torzképpé terjesztette a szétmázolt
                        rúzs. Az orrára is kenődött ebből, és így idült férfialkoholisták külsejét
                        vette fel.</p>
				<p>Sok gondot jelentett számára, hogy mit mondjon elsősorban, és ezt a kiáltást,
                        hogy “Eló boy”, a legeredetibbnek találta. Csípőjét még jobban lefelé
                        szorítva, vállát még magasabbra húzva elmosolyodott, és ettől olyan lett,
                        mint egy szájon lőtt tigris. A százados dermedten ült a helyén, minden
                        pillanatban várva a támadást.</p>
				<p>- Szép idő van - mondta a lány, és még kacérabban akart mosolyogni, de egy
                        megfontolatlan szippantás fullasztó köhögési rohamában olyat csapott a
                        mellére, hogy fejét nekivágta az ajtó szélének, amitől hirtelen leszédült a
                        bársonyülésre.</p>
				<p>- Vizet... - hörögte, de azért kacér is akart lenni.</p>
				<p>A százados vizet töltött kulacsából egy pohárba és megitatta a leányt. Most
                        kiderült az is, amit Prücsök az ajtónál hátrahúzott lábával leplezni
                        óhajtott, hogy elrepült báli topánkája helyett negyvenötös trottőrcipőjét
                        viseli, amely alsós játék esetén egy ötvenes értéket képvisel a lyukas talp
                        mögött raboskodó kvart vörös királlyal.</p>
				<p>- Kicsoda ön és mit óhajt? - kérdezte a százados.</p>
				<p>Prücsök boldogan sóhajtva visszaadta a poharat. A nedvességtől a szétmázolt
                        rúzs e mosoly közben olyan duzzadt szelídségűvé torzult, mint a Tihamér vagy
                        Ödön nevű bölcs bivaly arckifejezése egy verses rajzfilm szerint. A százados
                        most már határozottan szól:</p>
				<p>- Hogy kerül ön ide? Honnan szökött meg, mi?</p>
				<p>- Köszönöm, de ez marhaság. - Ég felé emelte szemeit, és két vállát, mint egy
                        szandolinevezős, előre-hátra illegette.</p>
				<p>Az arcán, pontosan hossztengelyének irányában, homlokától az álláig egy
                        fekete vonal látszott. Ez a precíz olajcsík akkor maradt rajta, amikor
                        mellére csapott, és fejét a tolóajtó éléhez verte.</p>
				<p>- Érthetetlen, hogy milyen módon került a vonatra?</p>
				<p>- Ó, maga bumfordi - mondta lesütött pillával, legalább félméteressé olvadt
                        ajakkal, amilyen még Walt Disney-nél is csak akkor fordulhat elő, ha
                        rajzlapjára könyökölve elalszik Adalbert, a játszi hízómarha száján. -
                        Hiszen mi együtt andalogtunk a bálon. Azóta elfelejtett a futár úr?</p>
				<p>- Ön az? - álmélkodott a százados. - Nem felejtettem el, de azóta, kisleány,
                        maga sokat változtatott emberi külsején.</p>
				<p>- Százados úr! Én éjfél óta egy percig sem szűntem önt feledni. - Érezte,
                        hogy nem közvetlen, tehát Ész Lajos figyelmeztetésére emlékezve, keresett
                        egy nagyon egyszerű kifejezést, és így szólt: - Hovatovább...</p>
				<p>Azonban nem tudta folytatni, de úgy vélte, hogy ez egymagában is elég
                        közvetlen és egyszerű, tehát egy sóhajjal ismételte:</p>
				<p>- Hovatovább...</p>
				<p>- Kedves kisasszony - felelte e megjegyzésre a százados, kissé idegesen -, ön
                        a túlzott kiskorúság sűrű orrfúvással járó prédikátumát igényli meg, és ez
                        futárszakasz, ahová tilos az illetéktelennek beszállni...</p>
				<p>- Százados Úr! - kiáltotta fájdalmasan. - Kegyed egy delnőt csak úgy szanzsén
                        kirúg?</p>
				<p>- Sajnos - ismerte be búsan a futár. - És még az is előfordulhat, hogy
                        fülénél fogva viszem a gyerekszobába, ahonnan megszökött.</p>
				<p>De nevetnie kellett, mert Prücsök előhúzta kebeléből a lornyon nyelét, és ezt
                        mondta:</p>
				<p>- Fi donc!...</p>
				<p>Közben a kisujját teljesen eltartotta a kezétől.</p>
				<p>- Hé, kalauz!... Itten van egy tiszti futárfülke... - kiáltotta most valaki
                        lent. - Autós küldönc vagyok. A százados urat keresem.</p>
				<p>- Erre jöjjön! - szólt a kibontakozó bőrkabátos alak felé Debouiler, mielőtt
                        az odasiető kalauz felelhetett volna.</p>
				<p>De most neszt hallott a háta mögött, és megfordult.</p>
				<p>- Hoppla!... Nézd csak, a kis bestia!</p>
				<p>Prücsök éppen indult. És a sárga, hatalmas, címeres táskát jobb kezében
                        fogta. Deboulier feléje ugrott, de szitkozódva hátrakapta a fejét, mielőtt
                        orra a becsapódó ajtóhoz ütődött volna. Mire felrántotta az ajtót, Prücsök
                        már a lépcsőn volt. A százados itt is kis híján beverte a homlokát.</p>
				<p>Micsoda fürge mókus!</p>
				<p>A töltésen már nem is látszott, mire Deboulier a nyomába ért. De guruló kövek
                        lavinája még pergett utána, ahogy az estélyi ruha roncsainak megadva a
                        kegyelemdöfést, legurult. Debouiler nem vette tréfára a dolgot. Kezében volt
                        már a revolvere, és futólag visszakiabált a lépcsőn megjelenő bőrkabátos
                        küldönchöz.</p>
				<p>- Szóljon, hogy a vonat várjon!</p>
				<p>- Nyugodt lehet. Ne zavartassa magát a futár úr! - És alighogy a futár eltűnt
                        a látóhatárról, Szivar, mert ő volt a küldönc, odaszólt az érkező kalauzhoz:
                        - A százados úr azt üzeni, hogy nem tér vissza. Felkeresi vidéken élő
                        rokonait.</p>
				<p>A szemafor közben szabadra állt, mivel Schulteisz, az Ikrek adott egy
                        muttert, amit különben mint címzetes kabátgombot használt, és így üzembe
                        hozták a jelzőkészüléket.</p>
				<p>Szivar a vonat lépcsőjén állva, a távolodó futár után integetett megindultan.
                        És mivel az érzések ragadósak, a vonat is megindult.</p>
			</div>
			<div type="chapter">
				<head>TIZEDIK FEJEZET</head>
				<head>Tévedni emberi dolog, de kínos</head>
				<p>Roppant kellemetlen lett az ügyben, hogy Prücsök tévedett.</p>
				<p>No nem sokban.</p>
				<p>Mindössze annyiból állt a félreértés, hogy a levél nem Prücsöknek szólt, és
                        az említés egy futárról nem Deboulier százados személyére, hanem egy
                        sakkfigurára vonatkozott.</p>
				<p>Ezt leszámítva, nagyjában helyesen értett a leány minden egyebet.</p>
				<p>Csakhogy ezt most már nehéz lenne leszámítani.</p>
				<p>Ugyanis Mervin doktor csakugyan azt akarta, hogy egy hölgy elcsavarja a futár
                        fejét. No, de ez a futár egy ilyen nevű sakkfigura volt.</p>
				<p>És nem Mambiktu királyhoz küldték, hanem játékhoz használták a tiszti kaszinó
                        szalonjában!</p>
				<p>Elég nagy különbség!</p>
				<p>A futár feje egy gömb, amelyet általában enyvezett toldással rögzítenek a
                        futó faragott törzsébe, miután megfelelő lyukat fúrtak az eljáráshoz. Az
                        enyv idővel, mint annyi minden ezen a világon, elporlad, és elszánt sakkozók
                        ilyenkor az enyv híján szabadon forgó nyakat papírból csavart betéttel
                        teszik mozdulatlanná. A rögzítéshez alkalmazott papiros fehér szélecskéje
                        úgy vonul körbe a csinos sakkfigura nyaka körül, hogy Lanner keringőjével
                        elhangzott ódivatú idők csipkegalléros aranyifjai jutnak eszünkbe róla, néha
                        esetleg Jochanán tálcán nyugvó, levágott feje, tánchoz szervírozott
                        állapotban.</p>
				<p>Egy ilyen hirtelenjében preparált futár azt a célt szolgálta, hogy a
                        hatvanéves tiszteletbeli tűzoltó főparancsnok huszonhárom éves ifjú hitvese
                        egy tüzérkapitánnyal levelezést folytasson általa. A tiszteletbeli tűzoltó
                        főparancsnok korához illő higgadt vérmérséklettel sűrűn szokott sakkozni a
                        feleségével, és bátran elmondhatta magáról mindenkinek, hogy harcmodorát
                        heves támadó játék jellemezte. Délutánonként a kapitány is elnézett a
                        kaszinóba, és a világért sem engedte volna el, hogy barátjával, a
                        főparancsnokkal néhány gyors partit váltson. E játszmák után a futó papírral
                        rögzített feje, bár ez ügyben nem érdemelte ki a halálbüntetést, sőt úgy
                        hiszem, inkább néhány életre ítélt ember cselszövevényéről lehetett szó, de
                        mondom, mivel a futó jelentéktelen, gyönge báb volt, ahogy ez középkori
                        históriákban sűrűn megtörténik, az ő értéktelen feje hullott a porba a
                        titokzatos ügyből kifolyóan, távoli szekrények alá gurulva. A játék hevében
                        a parancsnokné (másnap a kapitány) állandóan csavargatták a futár enyv híján
                        forgó, papírral rögzített fejét, és a papír végül eltűnt.</p>
				<p>E futár útján leveleztek egymással, ki tudja, mi okból? Magam részéről
                        megközelítő sejtelmem sincs, hogy mit írhat egy fiatal hölgy egy ifjú
                        tüzérkapitánynak, ami az utóbbit érdekelje? Mégis úgy lehetett, hogy
                        érdekli, mert a futár feje fordultával pontosan felelt rá.</p>
				<p>A titkosszolgálat azonban nem ismert az állam létérdekénél tiszteletreméltóbb
                        hagyományt, és bár örökre megőrzi, ha véletlenül magánügy jut tudomására,
                        mégsem restelli, hogy levelek titkai és fák között meghúzódó ódon kerti
                        házak intimitásait ellenőrizze, annál is inkább, mivel nemegyszer
                        leleplezték, hogy az ifjú szerelmeseknek álcázott pár voltaképpen két
                        hírszerző.</p>
				<p>Az már külön tragédiája Ámor kegyeltjeinek, ha támadó játékmodorú,
                        kiérdemesült közfunkcionáriusok, természetüknél fogva, öreg napjaikra jól
                        hangzó, díszes és jelentéktelen kinevezésekhez jutnak. E tiszteletbeli
                        tűzoltó főparancsnok mellékesen a magasépítészet ellenőrző bizottságának
                        címzetes tanácsosa, a missziós egyesületek elszámolásra kötelezett
                        szubvencionált intézményének valóságos belső, jelképes világi
                        gondnokhelyettese, az önkéntes mentők jótékony vigalmi alakulatának báli
                        védnöke és végül a titkosszolgálat nyilvánosság számára berendezett
                        múzeumának valóságos, külső, célzatos és jelleggel felruházott
                        levéltárnok-helyettese volt.</p>
				<p>Az egész bonyodalomnak a fürdőzés volt az okozója elsősorban. Már régen
                        megtilthatták volna, hogy komoly emberek légtornászmezben tengerparti
                        fürdőintézményekben töltsék az időt.</p>
				<p>A titkosszolgálat valóságos belső, első szolgálaton belüli levéltárnoka
                        fürdőzésből kifolyó tüszős mandulagyulladással megbetegedett, és egy
                        felületes hivatalnok könnyelműsége, az is lehet, hogy malíciája
                        következtében behívták hivatalos úton a tiszteletbeli tűzoltó
                        főparancsnokot, hogy a mandulagyulladásos múzeumi levéltárellenőrt
                        helyettesítse. A hajlott korú parancsnok először a valóságos ellenőr
                        lakásra sietett. Pillanatig sem látszott kétségesnek előtte, hogy a múzeum
                        levéltárnokát a mandulagyulladás állapotában kell helyettesítenie, mivel ezt
                        már ő is végigcsinálta vagy kétszer, de levéltároláshoz nem értett.</p>
				<p>Feldúlt lelkiállapotban végre a levéltárba került, ahol nagy rendetlenség
                        fogadta, mivel a nyilvánosság számára alkalmas okiratokat felülvizsgálták
                        azon szempontból, hogy közlésük nem sérti-e némely polgár indokolt
                        magánérdekét.</p>
				<p>A kapitány és a fiatalasszony levelezését bizonyára mint szent magánérdeket
                        sértő közlést félreteszik, különösen, ha tekintetbe vesszük, hogy
                        történetünk francia gyarmatokon játszódik, és a romantikus, gyengéd
                        kapcsolatok iránti tisztelet ismert tulajdonsága e népnek.</p>
				<p>Egy kiváló darabíró állítja, hogy: Mindig lesznek Júliák. Találó cím volna az
                        is, hogy: Mindig lesznek véletlenül értesülő férjek. Olyanok, akik rosszkor
                        jönnek. Illetve jókor, vagyis korán, szóval, már későn. Férjek, akik egy
                        kabátgombot keresnek az évek óta kizárólag dekoratív célt szolgáló
                        tintatartó bronzrinocérosza mögött, és szerelmes írást lelnek, ami szintén
                        egy gomb, és a hozzá való kabátot sem nehéz megtalálni.</p>
				<p>Amikor e kiérdemesült tiszteletbeli hivatalnok azt olvasta, hogy: “A tiszti
                        kaszinó futárjának nyakából rögzítés céljával leplezett üzenetek másolata:
                        193... D. M. 1026/243. dosszié”, hörögve kapott szolgálaton kívüli
                        egyenruhájához.</p>
				<p>A mellette működő segédtiszt egyetlen pillantással felfogta a helyzet pokoli
                        tragikomikumát.</p>
				<p>- Hol ez... a dosszié?</p>
				<p>- Tessék - mondta a segédtiszt, és mire elkészült a válogatással, kitűnt,
                        hogy a futár nyakában egyenruhák szabásmintáit rejtegették. A parancsnok
                        azonban már gyanút fogott, és nem eresztette többé!</p>
				<p>Elrohant. A gyors észjárású tiszt máris telefonált a postásnak:</p>
				<p>- Ha a parancsnok úr taxit rendel, nehogy a környékbeli ócska autók közül
                        hozzon. A városon kívüli új cirkusz előtt áramvonalas járművek
                        találhatók.</p>
				<p>A portás betartotta az intézkedést.</p>
				<p>Telefonált a segédtiszt a tiszti kaszinóba. A szolgálat egy tagjával akart
                        érintkezésbe lépni. Felhívta hát a kormánybiztost, doktor Mervint, aki
                        mindenféle afrikai hatóság vezető embere volt. Közölte vele, hogy Maud
                        Hutchins sakkbajnoknő, aki a szolgálat különleges tagja, megbízást kapott a
                        futó nyakán történő levelezés másolatainak megszerzésére. Ott van a bálon.
                        Közölte azt is, burkolt formában, hogy a férj jön negyedórán belül, taxi áll
                        rendelkezésre, mert a portás katonaember, aki serényen teljesíti a
                        parancsot.</p>
				<p>Ez már Deboulier távozása után történt, Mervin doktor még a kormányzóval
                        tanácskozott. A tanácskozást nem szakította félbe.</p>
				<p>- Bocsánat - mondta, és lenyomta a házi telefont.</p>
				<p>- Valami baj van?</p>
				<p>- Semmiség... Vígjátéki bonyodalom.</p>
				<p>Pedig a legnagyobb baj volt.</p>
				<p>Mert kinn aludt Prücsök, akiről megfeledkezett mindenki.</p>
				<p>- Kérem a társalgóból Miss Hutchinst. - Óvatos volt. Mert sem a szolgálat
                        tagját, sem a futár postillon d’amour szerepét nem akarta elárulni.</p>
				<p>- Maud Hutchins!</p>
				<p>- Halló! Egy ideges öregúr érkezik a játékszobába a maga ügyében, mert
                        megsejtett valamit. A támadó harcmodorú férj, aki legkésőbb...</p>
				<p>- Tessék?</p>
				<p>Hm... Nem érti. Telefonban mégsem lehet ezt.</p>
				<p>- Halló! Kérem, Miss, fáradjon hozzám. Már útközben találkozik a lakájjal,
                        aki az írásbeli utasítást viszi. Sürgős. Egy kollégája már fáradt az
                        ügyben.</p>
				<p>Igen...</p>
				<p>És most papírra vetette az üzenetet, hogy a futár fejét kell elcsavarni, és a
                        levelet átadni a címzettnek, mert Mervin pedáns volt. Még a mentőangyal sem
                        tarthatja vissza a címzett levelét. Még a szolgálat sem. Maud Hutchins
                        ismerte a sakkbábu ügyet. Ő másolta az üzeneteket eddig is.</p>
				<p>Mervin a borítékot levéllel együtt a lakájnak adta. És a lakáj ment...</p>
				<p>- Pardon...</p>
				<p>Prücsök állt előtte.</p>
				<p>- Parancsol?</p>
				<p>- Kérem... én a kormánybiztos úr üzenetét várom.</p>
				<p>- Írásban?</p>
				<p>- Igen.</p>
				<p>- Tessék...</p>
				<p>És átadta a levelet...</p>
				<p>A többit már tudjuk.</p>
				<p>Prücsök úgy vélte, hogy megérti a levelet. És ez baj volt. Maud Hutchins nem
                        kereste az utasítást, mivel nyomban azután, hogy letette a kagylót, átlátta
                        Mervin célzását.</p>
				<p>Persze! Ideges öregúr! Játékszoba... az ő ügye! Világos!</p>
				<p>Rohant a futárhoz, kicsempészte a levelet. Beletett egy másikat, amelyben ő
                        ír egy őrnagynak vallomást... Ez megnyugtatja a férjet.</p>
				<p>A lakájtól megtudja, hogy levelét Mervin másik megbízottja vette el... Az hol
                        van? Maud Hutchins keresi Prücsköt...</p>
				<p>Így volt. Prücsök teljesítette, amit szerinte atyjáért kívánt Mervin. De ő
                        nem tudott sakkozni. Ő csak egy futárt ismert, hát annak csavarta el, de nem
                        a fejét, hanem a lábát.</p>
				<p>De azt alaposan.</p>
				<p>Deboulier százados ficamodott bokával feküdt egy veremben, és vagy hetven
                        marcona ember érkezett lábujjhegyen, feltűnés nélkül a derengésben...</p>
			</div>
			<div type="chapter">
				<head>TIZENEGYEDIK FEJEZET</head>
				<head>Nem az a legény, aki állja, hanem - aki üt!</head>
				<p>Amikor Debouiler a töltés aljához ért, Prücsök egy facsoport felé futott. A
                        futár kezében revolver csillant.</p>
				<p>- Azonnal álljon meg, mert lelövöm!</p>
				<p>- Kérem! - kiáltotta vissza Prücsök, úgyszólván már csak egy ingben, de
                        aktatáskával a hóna alatt. - Erről én nagyon lebeszélem!</p>
				<p>És hátrált. A százados nagy léptekkel sietett. Futni nem mert, mivel félő,
                        hogy a leány elszalad.</p>
				<p>- Tiszti szavamra, hogy habozás nélkül keresztüllövöm, ha szökni próbál.</p>
				<p>- Mit akar kegyed tőlem?</p>
				<p>- Csak ennyit!</p>
				<p>Egy ugrás... És elkapta a csuklóját.</p>
				<p>- Adja ide a táskát!</p>
				<p>- Kérem... Miért veszi el? Ezt kompakt helyett hordom, piperecikkeimnek.
                        Púder van benne, rúzs, kölni meg egy franciakulcs. Egyszerű pudrié.</p>
				<p>A tiszt azonban nem is érdeklődött a minden eshetőségre franciakulccsal is
                        ellátott pudrié felől, hanem erélyes mozdulattal kiragadta a leány karja
                        alól a címeres, sárga táskát. Ekkor a vonat elrobogott.</p>
				<p>- Megkeserüli, hogy a vonat elment! - kiáltotta a lányra.</p>
				<p>- Miért? Hát fütyültem én? Most már az állomásfőnök helyett is engem büntet a
                        hadsereg? És tessék a táskámat ideadni!</p>
				<p>- Ez a táska a...</p>
				<p>Elállt a szava. A sárga táska közepén, a francia címer helyett egy keretben
                        ez állt:</p>
				<p>Ha van benned tisztelet, ne lopd el a készletet, Jegyezte
                            Prücsök.</p>
				<p>Nem az ő táskája!</p>
				<p>Nem az igazi, amiben a levél van! Hiszen ez sokkal vastagabb bőr.</p>
				<p>- Miféle táska ez?</p>
				<p>- Az én magántáskám. Mit veszi el? Magának is van! Láttam!</p>
				<p>Deboulier tanácstalanul és dermedten állt. A vonat már messze volt.</p>
				<p>- Na megállj! Ezért agyonlövetlek, te kis boszorkány!</p>
				<p>- Mit hencegsz? Te senkit sem lövethetsz agyon! És még mindig nem tudom, mit
                        akarsz tőlem, pedig, ha nem eresztesz, akkor sípcsonton rúglak! - lihegte
                        vadul, és szerette volna a kezét kiszabadítani.</p>
				<p>- A maga cinkosa lopta el a táskámat!</p>
				<p>- Semmiféle cinkosról nem tudok. Beszálltam kedélyesen, mire te
                        brutalizáltál. - Ez a táska ugyanolyan, mint az enyém.</p>
				<p>- Na és? Talán tilos a formája? Ezt hordom, mert sok púder kell, miután
                        bálozom.</p>
				<p>A százados dühösen megrázta a két karjánál.</p>
				<p>- És miért kezdett el szaladni?</p>
				<p>- Mert hogy te utánam futárkodtál. Erre megrémültem.</p>
				<p>- Miért nem állt meg, amikor kiáltottam?</p>
				<p>- Ijedt embert nem nyugtat meg egy ordítás. Nem szólva arról, hogy a
                        fegyverviselési jogodat se korlátoztad. De most már eressz, mert biz’ isten
                        bokszolok, és hiába fogod a karomat, mert köpni is tudok.</p>
				<p>Azonban a harmadikat választotta, és sípcsonton rúgta a századost.</p>
				<p>Ez kriminális helyzetben állt itt, vonat nélkül, levél nélkül, egy szilaj
                        kölyökkel.</p>
				<p>- Majd az ügyészségi fogházban többet beszél.</p>
				<p>- Azzal akar ijeszteni? Ott én törzsvendég vagyok. Egy vörös csirkefogó meg a
                        Mervin nagyon jó barátaim - és mint egy megvadult párduc, sivalkodva
                        rángatózott. Jóformán már csak a lornyonba volt öltözve. Piszkos, kipirult
                        arcából vad dühvel villogott elszánt fényben lángoló szeme. Rendetlen,
                        makrancos, pápua fürtjei, rugdaló lába, tekergő karja egyetlen viharosan
                        vonuló hullámfelületben vergődtek Deboulier szorításában.</p>
				<p>- Te egy pimasz, komisz kölyök vagy! - konstatálta a százados aránylag későn,
                        de máris a helyzet egyetlen előnyét felfogva, ami a hölgyekkel szembeni
                        kötelező jó modort gyermekekre nem vonatkoztathatja a gentlemannél.</p>
				<p>- Veszteg maradj, mert...</p>
				<p>- Nem ereszt el?</p>
				<p>Puff!... Fejével mellbe csapta a századost!</p>
				<p>Erre kapott egy pofont.</p>
				<p>És akkor a százados maga is megrémült, mert a gyerek a szó bakteorológiai
                        értelmében egyszerűen megveszett. Azt visította artikulálatlanul:</p>
				<p>- Megütőőőőőttél!... Ezért meghalsz!...</p>
				<p>Egész testsúlyát a levegőbe vetve, hogy orráig omlott a haja, kirántotta
                        magát a rémült Deboulier szorításából, és ahelyett, hogy elfutna, tíz
                        körömmel egyenesen az arcába, a szeme közé csimpaszkodott, lerántva a bőrt,
                        és rúgott, csapkodott, amíg a döbbenetéből felocsúdó Deboulier ismét
                        hozzálátott, hogy alaposan elnáspángolja.</p>
				<p>Bal keze azonban, mint valami csavarszorítóba préselt fém: a leány két kemény
                        szájpadlása között mozdíthatatlan volt, és az apró, éles fogak kímélet
                        nélkül hatoltak a húsába mélyen.</p>
				<p>Nyakon ütötte!</p>
				<p>- Eressz el...</p>
				<p>Prücsök tagadóan megcsóválta fogai között a kezet. A kilencedik nyakleves
                        után kevésbé állhatatos volt a tagadó rázás, és úgy a tizennegyedik táján
                        kinyitotta a száját.</p>
				<p>Csendesen lihegve fölegyenesedett.</p>
				<p>- Mit akar? - kérdezte halkan, de komoran.</p>
				<p>- Eljön velem a legközelebbi állomásra - lihegte a százados, és uniformisának
                        foszlányos maradványai egész jól illettek kék szemealjához és lekapart
                        arcbőréhez.</p>
				<p>- Minek magának díszkíséret? Én csendben sétáltam itt a táskámmal, amikor
                        maga belém kötött.</p>
				<p>- Hát ezt fogja elmondani az ügyészségen. Most már ne kezdje újra, vagy akar
                        még verekedni?</p>
				<p>- Hogyne. Csak előbb egy kicsit pihenek.</p>
				<p>Zihálva nézte Deboulier-t.</p>
				<p>És Debouiler is nézte őt. Pedig a további pályájától megfosztotta ez a leány,
                        bizonyára Mervin doktoréval együtt. Eleve tudták, hogy a gallérjukkal
                        kapcsolatos fejük volt a tét ennél a játszmánál.</p>
				<p>És most már biztos, hogy veszítettek...</p>
				<p>De még így sem fojthatta el az érdeklődését e különös, veszett kamaszlánnyal
                        szemben, aki ott a bálteremben e földrész első urait meggyőzte és
                        meghatotta, azután rejtélyes módon ellopta, illetve segített ellopni a
                        táskáját.</p>
				<p>Gyerek? Gonosztevő? Kémnő?</p>
				<p>Hogy őrült, amikor felingerlik, az biztos.</p>
				<p>- Jöjjön, kérem, és ne kényszerítsen olyasmire, amihez e pillanatban
                        legkevésbé van kedvem.</p>
				<p>- Jövök, kérem... - felelte szomorúan - úgysem tudnám magát meggyőződéssel
                        verni most.</p>
				<p>És eltűnt báli cipőjét kereste, az egyetlent, amely megvolt még. De
                        hiába.</p>
				<p>- Úgy?! És miért nem tudna erőszakos lenni velem? - kérdezte a százados.</p>
				<p>- Minthogy megalázott és legyőzött, tehát teljesen szerelmes lettem magába.
                        Engem még sohasem vertek meg.</p>
				<p>- Ez lett a vesztem - dünnyögte a százados, és tragikus helyzete dacára,
                        szinte elnevette magát.</p>
				<p>- Szeretném, ha kényszer nélkül követne. Lehetséges önnél ilyen hirtelen
                        változás?</p>
				<p>- Nálam rém hirtelen változások lehetségesek - szólt egészen halkan Prücsök,
                        és ezt felesleges volt mondania, mivel éppen a százados ismerhette fel erről
                        az oldaláról legkézzelfoghatóbban.</p>
			</div>
			<div type="chapter">
				<head>TIZENKETTEDIK FEJEZET</head>
				<head>A szerelem sötét verem. Különösen, ha letakarják és ráülnek</head>
				<p>...A százados lába úgy ficamodott ki, hogy Prücsök később ismét
                        megváltoztatta a hangulatát, és belelökte egy gödörbe. Az ilyen alattomos,
                        hirtelen támadásokhoz értett. Szépen jobb felé nézett, mint aki a felhők
                        látása közben szomorúan tűnődik, és egy andalgó mozdulattal bal felé tolta
                        rettenetes méretű egyetlen cipőjét, azután zutty!...</p>
				<p>Ugrott és dőlt, neki a megbotlott, jóhiszemű kísérőnek, hogy ez botlási ívét
                        parabolává nyújtva, belerepült fejjel a pályatest javításához szükséges
                        habarcsos verembe.</p>
				<p>Ezután, már csak a rövidség okáért, három ízben fejbe ütötte a felbukkanó
                        futárt, míg ez végül felhagyott a kísérletekkel, és elalélt.</p>
				<p>- Szegénykém... - mondta ekkor Prücsök, ölébe vette az anyagilag,
                        erkölcsileg, testileg és lelkileg teljesen ruinált Deboulier fejét,
                        gyengéden simogatta, és keservesen sírt.</p>
				<p>Azután körülnézett, letakarta verembe hullott szerelme tárgyát az útburkoló
                        munkásház kiszakított ajtajával, és ráült.</p>
				<p>Így várt.</p>
				<p>Jól tudta, hogy mi lesz.</p>
				<p>Rövidesen hetven ember lopakodott óvatosan a vasúti híd felől. Legelöl a
                        Részes Mandarin és Kicsit Bob. Ők pillantották meg a kövek között botladozva
                        elébük siető leányt. Korn Atya szintén látta a közeledőt, és odaszólt Részes
                        Mandarinnak:</p>
				<p>- Kérdezzétek meg - szólt Prücsökre mutatva - ezt a részeges munkást, hogy
                        nem látta-e a leányt valahol.</p>
				<p>- Hiszen ez Prücsök! - rikoltott Schulteisz, az Ikrek, mert egyetlen polgári
                        foglalkozását, hogy tizenhat éves korában hivatásos biztató volt
                        futballmérkőzéseken, sosem feledte.</p>
				<p>- Ugyan! - mondta Kirúg Hümér - még csak nem is hasonlít... - de ekkor már
                        felismerte ő is.</p>
				<p>A hetven ember gyorsan odaoson Prücsökhöz.</p>
				<p>...Deboulier most felébredt zúgó, dagadt fejjel a gödörben, és halk hangokat
                        hallott.</p>
				<p>- A vonat elment, és a százados már jó helyen van... Szerintem okosabb, ha
                        visszamentek Babette anyóhoz, és feltűnés nélkül elhelyezkedtek a ház
                        körül.</p>
				<p>- De azért ehetünk is valamit? - kérdezte Horog Bele, a Jelölt, aki Ész
                        Lajost kereste, mivel ez nem tért vissza az emelődaru belsejében bérelt
                        ládára, és idős ember lévén valami baj érhette.</p>
				<p>- A századost kár volt futni hagyni - szólt Roppant Manó.</p>
				<p>- Rávettünk volna, hogy ne tegyen feljelentést.</p>
				<p>- Mire Deboulier alarmíroz, addig Szivar rég átadja a futárlevelet a
                        címzettnek. A reggeli vonattal indul Tangerbe.</p>
				<p>A százados hátán végigfutott a hideg. Miféle Szivar utazik helyette a
                        kongresszusra?</p>
				<p>- Nekem szükségem van rátok, mert mostan majd megyek Mervinhez, ezért akiknek
                        pillanatnyilag nincs előéletük, azok álljanak félre. De csak ha körözés
                        nincsen ellenük.</p>
				<p>Mindkét ember félreállt. Egyik a hatéves Cefi volt, aki ide is követte
                        Prücsököt.</p>
				<p>- Hát ez kevés. Azt kérem tőletek, hogy menjetek a kikötőbe, mondjátok az
                        embereknek, hogy jöjjön egypár erkölcsileg és társadalmilag jobb egyén az
                        ügyészség kapujához megvárni engem. Ezek kofák és zsákhordók lehetnek csak,
                        akiknél sűrűn előfordul, hogy munkájuk és bejelentett lakásuk van.</p>
				<p>- Ha nem honos, akkor még így is baja lehet, mivel a carte d’identité nélkül
                        tilos a munkavállalás - szólt Ész Lajos, ki Babette anyóval karonfogva
                        érkezett, és óvatosan kellett lépkedni, mert viharkabátját
                        meg-meglibbentette a szél.</p>
				<p>- Így hát a nem honosak is kivételt képeznek. De szeretném, ha ez a Mervin
                        látná, mikor hozzá megyek, hogy nekem barátaim is vannak, akik majd
                        lármáznak, ha kitolást próbál. Én mostan megtettem, amit kért tőlem, erre
                        neki kötelessége kijönni színhelyszemlézésre, mert így ígérte revanzsnak. De
                        majd megpróbál kibújni, mert a mór megtette a kötelességét, a mór elmehet
                        balra.</p>
				<p>- Szóval, azt akarod mondani - tisztázta az ügyet Rongy Aurél kapitány -,
                        hogy ezt a futárt Mórnak hívják és elszökött?</p>
				<p>- Azt akarom mondani, hogy te egy nagy hülye vagy. Félek, hogy ez a Mervin
                        doktor mindent ígért, de most majd nem tesz semmit, mert csak egy
                        tehetetlen, finom, szelíd leány megy fel hozzá.</p>
				<p>- Hát menj fel magad! - kiáltotta Babette anyó. - Legjobb az ilyet
                        személyesen elintézni.</p>
				<p>Senki sem értette, amikor kiderült, hogy Prücsök önmagát jellemezte
                        tehetetlennek és finomnak. Deboulier, nyakig habarcsban, egy kitépett ajtó
                        alatt, összevert fejéhez nyúlt tétován, és szintén csodálkozott. Szólni nem
                        sok kedve volt. Mit remélhetett ilyen túlerővel szemben? A leány nem
                        szolgáltatta ki őt jelen állapotában gyanús barátainak. Ez szép tőle.</p>
				<p>- Mostan pedig távozzatok angolosan, mert Mathias vár rám, és három utasát
                        rövidesen temetni kell, mivel távollétük miatt kellemetlensége lehet az
                        autósnak.</p>
				<p>...A három halottat azonban mégsem lehetett elföldelni, és a gyászoló
                        rokonság az első hiányzónál belenyugodott abba, hogy néhai hozzátartozójuk
                        valamilyen oknál fogva elkéste a temetést. Ilyesmiért senkit sem lehet
                        megszólni, amíg nem hallottuk a mentségét. Az élet túlsó partján is akadhat
                        valakinek halaszthatatlan ügye.</p>
				<p>Audiatur et altera pars.</p>
				<p>A megboldogult, mintha szökésben lenne az enyészet elől, nem érkezett meg,
                        pedig már a következő elhunytra került időrendben sor. Szerencsére ez sem
                        volt sürgős, mert néhai Trunker Szvetozár hangversenyrendező szintén késett,
                        mint aki elkószált valamerre, és közben megfeledkezett a temetésről.</p>
				<p>Duval úr, megtört hitelezője, aki elől korán költözött el egy zsakett utolsó
                        részleteivel, sóhajtva legyintett, és azt mondta, hogy szegény már életében
                        is szórakozott volt.</p>
				<p>Csak ekkor derült ki, hogy a néhaiakkal nem érkezett be a furgon.</p>
				<p>A furgon ezt nem is tehette, mivel eszeveszett sebességgel száguldott az
                        országúton Tanger felé, sürgős társaskirándulásra néhai utasaival, mintha
                        lepénzelték volna Mathiast, hogy csináljon velük egy mozgalmas vargabetűt,
                        mielőtt örök nyugalomra térnek.</p>
			</div>
			<div type="chapter">
				<head>TIZENHARMADIK FEJEZET</head>
				<head>Prücsök megmenti, ami menthető: Mindennek vége!</head>
				<p>Hogyan került a tangeri országútra Mathias, hallgatag utasaival, akik közül
                        Trunker Szvetozár hangversenyrendező már életében is szórakozott volt,
                        különösen, ha részletfizetéseinek esedékességéről volt szó?</p>
				<p>Az eset egyike volt azoknak, amelyeket Prücsök tudott csak egyéni modorában a
                        legkisebb részletéig olyan logikusan tisztázni, hogy teljes legyen a
                        zűrzavar.</p>
				<p>A leány erőlködve feltámasztotta az ajtót, és ahogy Deboulier
                        felismerhetetlenül és megtörten a gödör széléig emelkedett, Prücsök
                        megcsúszott, és az ajtót visszaejtette szerelme tárgyának fejére.</p>
				<p>- Ojjé!</p>
				<p>Ijedten felemelte ismét, de a futár elhatározta, hogy felhagy a további
                        kísérletezéssel, és marad. Úgy-ahogy megszokta már a gödröt, és időnként az
                        a néhány fejbeütés nem a világ! Csak amikor Prücsök átlendítve az ajtót, a
                        túlsó oldalra eldobta, akkor merészelt Deboulier lassan előjönni. Úgy
                        festett fehér habarcsba öltözve, mint egy talpazatáról megszökött, búsan
                        bolygó szobor.</p>
				<p>- Mondja - kérdezte a leányt -, nem fél, hogy megölöm?</p>
				<p>- Nem is számítok hálára. Manapság...</p>
				<p>...És keserű rezignációval legyintett...</p>
				<p>- Miért lennék én hálás magának? - kérdezte a százados ámult
                        felháborodással.</p>
				<p>- Mert én elrejtettem, nehogy ezek elfogják. - A százados mormogott valamit.
                        De nem szólt.</p>
				<p>A leány nagy búsan odament egy kőrakáshoz, elhozta a lámpát, és könnyezve
                        nyújtotta a százados felé.</p>
				<p>- Nesze, futár. Üssél fejbe, hogy kvittek legyünk... Csak üssél fejbe, nem
                        bántalak, ne félj...</p>
				<p>A százados nem élt e nagylelkű ajánlattal. Lépett egyet, de felszisszent, és
                        nyomban a földre ült.</p>
				<p>- Megrándult a bokám...</p>
				<p>- Nem baj, idejön majd a halottaskocsi.</p>
				<p>- Tessék?!</p>
				<p>- Majd mindent megért. Én még sokszor megmentem majd a maga életét. Most nem
                        lehet az egészet elmagyarázni.</p>
				<p>- Értek mindent - szólt keserűen a futár. - Először hazudozott a szerelemről,
                        azután belelökött a gödörbe.</p>
				<p>- De ezért nem jár nekem semmi. Csak egy szerelmes nő képes arra, hogy ilyen
                        önzetlenül valami gödörbe lökjön egy férfit. - és keservesen sírt. - Nekem
                        jobban fájt. De muszáj volt, mert jöttek a barátaim.</p>
				<p>- És miért haragszanak rám az igen tisztelt útonálló és rabló urak?</p>
				<p>- Azok nem haragszanak. De maga rettenthetetlen, mint egy Lohengrin a
                        Hattyúlovagból. Velem is kikezdett. No, most itt a sok lúd, legyőzi a
                        futárt. Pláne, ha revolvert húz, akkor egy-két lúd előveszi a zsebkését is.
                        És féltem, hogy megölik, mert szeretem, és csak az egyet kérem, hogy üssön
                        fejbe!</p>
				<p>A kapitány egy kézmozdulattal elhárította az udvariasan feléje nyújtott
                        lámpát. Idegessé tette, ha a leány közeledett hozzá e súlyos fémtárggyal.
                        Forrón tűzött a déli nap, és a futáron testhez álló börtönné merevedett a
                        ragacs. Mit tegyen?</p>
				<p>- Nézze, fiam - szólt csendesen -, menjen most haza vagy ahová akar, és
                        telefonáljon közben a katonai kórházba, hogy itt vagyok ficamodott bokával.
                        Maga megmentette az életemet... A becsületemet úgysem mentheti meg. A táska
                        már messze jár! Futni hagyom... Ne, ne... hagyja békén azt a lámpát.
                        Idegesít. Tagadhatatlan, hogy megmentette az életemet, viszonzásul fogadjon
                        tőlem nyolc-tíz évi várfogságot ajándékba. Menjen és javuljon meg.</p>
				<p>- Maga azt hiszi, hogy én csakugyan... egy olyan izé Hari... egy olyan Hara
                        Kiri vagyok, akit a Tuskólábú küldött, és zöld kacajjal gyilkol?</p>
				<p>- A százados csodálkozott ezen a homályos mondaton, hiszen nem ütötte fejbe a
                        leányt, annak ellenére, hogy Prücsök ezt a lehetőséget felajánlotta.</p>
				<p>- Nem fontos, kislány. Az én katonai pályámnak most vége, és nem érdekel
                        többé semmi.</p>
				<p>- A... azt mondja, öngyilkos lesz?</p>
				<p>- Sajnos, nem tehetem. Ez a botrány ártana Franciaországnak. Egy katonának
                        nemcsak meghalni kötelessége a hazáért, hanem élni is, ha kell, bátran,
                        férfiasan.</p>
				<p>- Kérem... tessék megmagyarázni... - mondta izgatottan Prücsök. - Mi történik
                        ezáltal magával?</p>
				<p>- A nyugdíjazásomat fogom kérni. És eltűnök életem végéig a nyilvánosság
                        elől. Az ellopott levél igen súlyos következményekkel fog járni.</p>
				<p>- Á! - kiáltotta mosolyogva - magát becsapták. A kikötőváros reggeli postása
                        egyszer elvesztette az összes ajánlott leveleket, és mégsem nyugdíjazták.
                        Pedig részeges is. Azt kell hazudni, hogy letette a váróteremben, amíg sört
                        ivott, és csak a vonaton látta, hogy nem viszi a címzettnek szóló táskát.
                        Erre majd elmondják mindennek magát, és lehet, hogy a generális lehúz
                        valamit a fizetéséből, de egy hét múlva már újra maga viszi a levelet. Ezt
                        garantálom.</p>
				<p>Úgy látszott azonban, hogy a százados nem érti vagy nem helyesli minden
                        részletében a tervet, mert csak egykedvűen ült. És Prücsök odatérdelt eléje,
                        két kezébe fogva Deboulier arcát. Az arc egy része a földre esett és
                        eltörött. A ragacs kisebb fele szilárdan rátapadt; szörnyen festett így.</p>
				<p>- Idehallgasson... Deboulier, maga szomorú futár... Majd én elmegyek hazudni,
                        és olyant mesélek, hogy a vezérkar még kitüntetést is fog adni magának. -
                        Egyre idegesebben remegett a hangja, mert látta, hogy nincs hatással
                        vigasztaló beszéde. Erőltetetten mosolygott, de már könnyek álltak a
                        szemében, és félt: - Mit van begyulladva? Nem eszik meg azért a levélért...
                        lehet, hogy nem is volt ajánlott, és...</p>
				<p>Váratlanul a százados nyakába borult, akiről nagy darab falrészek hullottak
                        le csörögve, míg Prücsök keserves zokogással kiáltott:</p>
				<p>- Mondja... Valami rosszat tettem? Nem akarom, hogy magának rossz legyen!</p>
				<p>- Micsoda rejtély maga - mondta a százados önkéntelenül. - Mindegy... A levél
                        most már nem lehet Tangerben holnap, és ha éppen tudni akarja, maga zavaros,
                        zokogva gyilkoló életmentő: ma befejeződött egy háromszázéves katonacsalád
                        élethivatása, amikor én rangomról lemondok, és nyugdíjazásomat kérem.</p>
				<p>- Ezt például nem értem, de rendkívül szép - mondta a leány. - Szóval... ha
                        ez a levél nem lesz Tangerben? - Hirtelen visszatért kedvenc elgondolásához.
                        - És ha azt hazudja, hogy a címzett ismeretlen, és ezért átadta a postásnak
                        kézbesítés végett?... Rákenjük az egészet a postásokra!... Nagyszerű! Mi?
                        Ezt már a Kirúg Hümér is csinálta! Hazudni mindig lehet...</p>
				<p>- Igaz. De háromszáz év múltán már késő hozzáfogni, ha eddig még nem hazudtak
                        egy családban. És a katona becsülete fémjelzés az arany vállrózsán. Ez a
                        legnemesebb, de legkényesebb ötvözetű fém.</p>
				<p>A százados csendesen, komolyan beszélt, pátosz nélkül. De nem folytathatta,
                        mert a leány felugrott.</p>
				<p>- Hát akkor vissza az egész! Én megmentem!... Vigyázzon!</p>
				<p>Rohant. Nem szólt, nem kérdezett, nem gondolkodott, hanem amint eszébe jutott
                        valami, nyomban futott, hogy cselekedjen is, hogy megmentse Deboulier-t.
                        Mert ő megmenti, akit szeret! Megmenti, ha addig él is az illető!</p>
				<p>Telefonált a Zenélő Patkányhoz egy őrházból.</p>
				<p>Ujjongott, mikor hallotta, hogy Mathias szokása szerint, hivatalos útja
                        közben, ott tankol az ivóban.</p>
				<p>- Mathias! Azonnal gyere ide! Külső pálya, ahol délelőtt működtünk! Hozd a
                        Szivart is!</p>
				<p>- Nem lehet, öregem, három utas van az Illés Rolls-Royce-on!</p>
				<p>- Azoknak úgyis mi sürgős már?... Értsd meg, itt élet-halálról van szó, és
                        olyasmi múlik a kockán, hogy ha te nem jössz, akkor holnap én jövök hozzád
                        mint hivatalos fuvar, élt tizenhat évet, meghalt miattad, mert
                        cserbenhagytad őtet... Mathias! Te hagysz meghalni? Halló?! - sírta
                        könyörögve.</p>
				<p>- Te, ne csináld ezeket, mert miattad bezárják az összes embert...</p>
				<p>- Itten csak az a kérdés, hogy megölsz-e te engem, vagy a haverod
                        vagyok-e?... A többi fityisz! Illetve, fölös fecsej... Mert hogy megérts
                        mindent, a Deboulier lába kificamodott, és a ruhája be van gipszelve, meg a
                        vállrózsájáról van szó, amennyiben elvész az ajánlott levél... Mit nem érc?
                        Ez egy háromszáz éves futár, de minden ezen az egyen múlik most, különben
                        nyugdíjazzák, és az épp annyi, mint a halál, mert ha nem szívesen teszi,
                        akkor is élni kell szegénynek... Hát hogy lehet ezt nem érteni?... Hogy
                        lehetsz ilyen szívtelen, ha kérlek, hogy gyere ide picit, és hozd a Szivart?
                        Attól még vidáman lehet temetni!... Ha most sem érted, akkor végleg
                        kiismertelek... Mathias! Hát hagysz engem?... - és mint finom síró fuvallat
                        szólt még: - Hallóó...</p>
				<p>...Szivart a szárazdokknál vette fel Mathias a kocsira. A komor jassz eleinte
                        hallani sem akart arról, hogy jöjjön, mert nagyon szenvedett különböző
                        sérüléseitől, és fél órája sem volt, hogy Prunokni, az asztalos összevarrta
                        lábszárán a sebet. Neki elég kínos lesz reggel utazni! De amikor most azt
                        hallotta Mathiastól, hogy el kell hozni Prücsköt, mert nyílt pályán
                        megőrült, mégis felült a sofőr mellé, és siettek.</p>
				<p>Közben Prücsök elővette a táskát. Mert ott volt a sínek mellett, egy üres
                        hordóban, amelyben a talpfaolajat tartották, ami a pálya ápolásához kellett.
                        Már ott várt, még mindig némi öltözékben, amikor barátai befutottak három
                        halottal.</p>
				<p>- Gyerekek, nagy baj van, de minden jóra fordulhat. Neked kell közbelépni,
                        Szivar, de igen vigyázz, mert lehetséges, hogy felakasztanak... A fő, hogy a
                        halottaskocsi azonnal útra kell Tangerbe, és Deboulier helyett elvégzi a
                        levélhordást, mert a reggeli vonat késő, és az ő nevében kell átadni. És
                        százados ruhában, amilyen neki van. Ilyent te lophatsz útközben. Itt egy
                        percet sem lehet késni.</p>
				<p>- Elment az eszed? - kiáltottá rémülten Mathias. - Három tetem van a
                        kocsimban.</p>
				<p>- Ha visszatérsz ezekkel, még mindig jóleshet nekik a nyugalom. Én akartam
                        reggel Szivarral vinni a levelet, de itten egy katona kell, szóval: férfi
                        meg uniformis meg furgon!</p>
				<p>- Te tisztára bolond vagy! - kacagott nyersen Mathias.</p>
				<p>- Ha erre ráveszel, akkor itt szúrom saját nyakamba a bicskát - állította
                        Szivar, és illusztrálásul hüvelykujjával az álla alá bökött, ahol a
                        legpuhább része van minden embernek. - Hát bolondnak nézel?</p>
				<p>- Ez nem elmeállapot kérdése - mondta a leány.</p>
				<p>...Miféle hatalma volt Prücsöknek, amellyel uralkodott ezeken az alakokon? Ez
                        az a rejtélyes elem, amely a regény folyamán és annyi más igaz történetben a
                        csodának azt a mitikus, de valóság ízű tartalmát szolgáltatja, amiért
                        rászolgál a legenda elnevezésre.</p>
				<p>Annyi bizonyos, hogy az izgatott párbeszéd után néhány perccel Mathiasszal,
                        Szivarral és a három néhai úrral útban volt a furgon Tanger felé...</p>
			</div>
			<div type="chapter">
				<head>TIZENNEGYEDIK FEJEZET</head>
				<head>A futár szerencsére nem sebesül meg, de állapota igen súlyos</head>
				<p>- Mit csinált? - kérdezte a százados, mikor Prücsök visszatért.</p>
				<p>- Azt sose lehet előre tudni... - felelt óvatosan a leány. - Mostan magának
                        el kell bújni.</p>
				<p>- Telefonált a kórházi autónak?</p>
				<p>- Igen. Már itt is volt, tiszteltetik magát, és mindent el fognak intézni.
                        Hallhatta, amikor fékezett. Mer az a kölök azt hiszi, hogy tisztára
                        kocsmázás miatt áll meg tankolni az autó, és a világért sem öntene bele
                        olajat is. Azért aztán úgy csikorog a fék, hogy ha bálba megy az ember, hát
                        felébred rá az egész kórház.</p>
				<p>A százados megdörzsölte amúgy is kábult fejét, és olyan sűrűn pislogott, hogy
                        szempillájáról csak úgy szitált a vakolat.</p>
				<p>- Vagy hülyeségeket beszél, vagy a lámpavastól agyrázkódást kaptam, és
                        hallucinálok.</p>
				<p>- Ez az utóbbi a kézenfekvő. Szóval, telefonáltam a kórházba, kijött a kocsi,
                        és mindent elintézünk. Szivarnak kell még jelmezt szerezni, de lop útközben.
                        Csak az elhunytak ne okozzanak tetemes késést, ami rossz volna.</p>
				<p>- Mondja: igazán van ennek értelme, amit beszél?</p>
				<p>- Még nem tudjuk. Ha nincs sok értelme, akkor ezt a Szivart felakasszák.
                        Pedig a legjobb barátom.</p>
				<p>Elkapta a leány karját, és megrázta.</p>
				<p>- Mit csinált, maga boszorkány?</p>
				<p>- Ne kezdje újra a mérkőzést. Szivar a maga igazolványával jelentkezik, és
                        átadja a levelet. Holnap visszatér. Akkor maga telefonál az itteni
                        főnökeinek, hogy kihordta a levelet, megérkezett, és kificamította a
                        bokáját. Akkor maga csak szabálytalanságot csinált, de nem hervad el a
                        vállrózsája.</p>
				<p>A százados meghökkent.</p>
				<p>- Mi?...</p>
				<p>Akkor.... Hiszen ez... Ez egészen úgy hangzik, mintha csakugyan volna még egy
                        lehetőség! Tárgyalnivaló nincs a bennszülött királlyal, csak azért küldték
                        vele a levelet, mert annyira fontos...</p>
				<p>- Maga csak bízza rám magát! Láthatta, hogy eddig sem csináltam hibát.</p>
				<p>- No... A lámpavassal elhibázta az ütést, és meg kellett ismételni. Ez
                        szépséghiba volt.</p>
				<p>...Azután kissé szomorú lett a helyzet. A százados rendkívüli fizikuma,
                        emberfeletti erőfeszítése sem bizonyult elegendőnek a megpróbáltatásokhoz.
                        A cipónyira dagadt rándulás nagyon elgyötörte. A földre ült, kimerülten
                        lihegett, és forró borzongás futott át rajta. Belázasodott. És képtelen volt
                        lábra állni.</p>
				<p>- Nem megy... tovább...</p>
				<p>A rekkenő hőségben rápáncélosodott ruha fullasztotta. Prücsök leült melléje,
                        odaszorította arcát a lázas katonához, és hullottak a könnyei. Jellemző volt
                        egyéniségére, hogy két elképesztő őrültsége között mindig sírt egy kicsit,
                        pihenésül.</p>
				<p>- Úgy fáj a szívem... Még szegény apámért sem tettem volna meg, hogy a
                        titkosszolgák követelésére így megöljem magát.</p>
				<p>- Miféle... szolgák?... - lihegte a százados.</p>
				<p>- Ezt nem árulhatom el. Kötelez a hatalommal való titoktartás.</p>
				<p>Mialatt ezt kimondta, kifűzte nagy búsan Deboulier cipőjét, és lehúzta a
                        százados lábáról. Egy közeli erecskénél megnedvesítette zöld sálját, és
                        rögtönzött kötéssel bepólyálta a gyulladt részt. Szerteágaskodó, gubancos
                        pápua hajának titkos mélyéről előhúzott néhány biztosítótűt, és miután
                        kétszer beleszúrt a gyulladásba, elkészült a munkájával.</p>
				<p>Megjegyzem, hogy a kötés alapját képező zöld sál valaha az estélyi ruhával
                        volt azonos.</p>
				<p>- Mondja... miért tette ezt az egészet? Maga a kémeknek dolgozik?</p>
				<p>- Nem. Csak azért mondtam, hogy én a Zöld Kacaj vagyok, és Tuskólábú küldött
                        a halálsugár titkáért, mert egy valószínű megtévesztés kellett. De én nem
                        vagyok Mata Kiri. Az különben is japánban öngyilkos lett.</p>
				<p>A százados nem kérdezte tovább, mert a leány minden magyarázata zavarosabbá
                        tette az ügyet. És különben is ájulás környékezte.</p>
				<p>Azután Prücsök megpróbálta cipelni Deboulier-t. Nyögve, sírva hurcolta, és
                        lihegett. A százados letekintett rá, de később ezt sem tette már, miután a
                        város közelében, az utolsó dombhajlatnál a leány megcsúszott, és cserjéket,
                        köveket sodorva magukkal, legurultak.</p>
				<p>- Segítséget kell hozni... - lihegte Prücsök. És amikor látta, hogy a
                        százados ájultan hever, ismét sírt egy kicsit. A lehúzott tiszti cipő
                        időközben zsinórjánál fogva a leány nyakára kötve függött. Ezt most
                        felvette, hiányzó negyvenötös kaliberű topánja helyett. Dacára, hogy ez a
                        cipő is ballábra készült, és ilyen éppen volt már rajta egy a régi, óriás
                        lábtyűk közül, azért kényelmesen felment, csak kissé megdöbbentően hatott
                        első látásra. Egy ortopéd szakorvos bizonyára különleges esetet gyanít a
                        szerencsétlen leányt illetően, aki két bal lábbal született, és ezek közül
                        is az egyik jóval nagyobb.</p>
				<p>Bár látszólag két bal lába és két bal keze volt ennek a leánynak, szokatlan
                        vérmérséklete és elszántsága rendkívüli tettekre predesztinálták. E tettek
                        említésére magas rangú egyének évek múlva is elsápadtak.</p>
				<p>Miután ingben nem mehetett a városba, különösen az ing létminimumra
                        mérséklődött terjedelme miatt, nekivágott a szőlődomboknak, és felkeresett
                        egy gyanútlan csőszt, aki felöltőjén aludt.</p>
				<p>Megrázta.</p>
				<p>- Szőlőkerülő úr! Lopják a gyümölcsöt!</p>
				<p>A csősz felugrott és berohant a kunyhóba, hogy csőre töltött puskáját
                        megkeresse. Ekkor a leány becsukta rá az ajtót, odatolta a reteszt, és az
                        ártalmatlanná tett csősz felöltőjében, melyet hossza miatt úgynevezett
                        sleppes ruhának is viselhetett volna, távozott.</p>
				<p>Hogy hol lopta a kézikocsit két vödör tapétázó enyvvel, és hogy tette fel a
                        félholt futárt, továbbá melyik vendéglő terasza siratja a hatalmas, kockás
                        terítőt, amellyel Deboulier-t letakarta, ki tudná megmondani?</p>
				<p>Annyi tény, hogy kora délután, száz lépésenként végkimerülten összerogyva,
                        megérkezett Babette anyó kunyhója mögé a kiskocsival.</p>
				<p>Irdatlan felöltőjében, halálosan kimeredő szemmel, ömlő verejtékben úszva, és
                        lihegve roskadt a földre, azután felkecmergett és megdöngette öklével a
                        deszkaházat. A kofa kilépett...</p>
				<p>- Uram Atyám...</p>
				<p>- Szaladjon - mondta kifulladtan a rémült Babette anyónak. - Mondja, hogy
                        jöjjön ide Schulteisz, az Ikrek és még valaki... akik behordják a katonát.
                        És Prunoki asztalost öntsék le, ha nagyon részeg... mert ficamot köll
                        kezelni...</p>
				<p>Babette anyó a kocsihoz lépett. - Ezen van?</p>
				<p>- Igen... De nagyon vigyázzon, mert minden enyv ráömlött szegénykémre.</p>
				<p>Prücsök sírva fakadt, és előhúzta roppant felöltőjéből a csősz zsebkendőjét,
                        amelyről ekkor kiderült, hogy munkaköpeny.</p>
				<p>- A futár... - hebegte Babette anyó. - Súlyos a sebe?</p>
				<p>- Nem tudom... - zokogta Prücsök. - A teherpályaudvarnál még élt...</p>
			</div>
			<div type="chapter">
				<head>TIZENÖTÖDIK FEJEZET</head>
				<head>Vihar egy csepp félreértésben</head>
				<p>Mervin doktor a hivatalos órák végén még ott maradt az irodában. Sokat
                        motoszkált a fejében ez a leány, aki úgy eltűnt tegnap este. Amikor a sok
                        fontos ügy lezajlott, összeírta egy ívre, hogy Prücsök milyen módon kérjen
                        kegyelmet. De a leány már elment, amikor kiüzent érte.</p>
				<p>Hová lett? Tán elunta a várást.</p>
				<p>Sóhajtott.</p>
				<p>- Az ötvennégyes elítéltet áthozatom a törvényszéki fogházból.</p>
				<p>Az ötvennégyes fogoly André Decoux orvos volt, aki több mint egy éve töltötte
                        életfogytig szóló büntetését. Amikor a szobába vezették a fegyencet, Mervin
                        helyet mutatott.</p>
				<p>- Üljön le, Decoux.</p>
				<p>- Köszönöm...</p>
				<p>Nyugodt, derűs, gömbölyű, szakállas arca, világos kék szeme, okos homloka
                        volt az ötvennégyes elítéltnek.</p>
				<p>- Valaki eljárt nálam ügyének újrafelvétele végett.</p>
				<p>Decoux nem felelt. Nézték egymást. Ez a két ember, valamikor
                        elválaszthatatlan jó barátok, közös diákszobában laktak, és megosztották
                        egymással a jót és a rosszat egyaránt. A komoly, kissé polgáriasan túlzott
                        becsületességű Decoux, akit később állami ösztöndíjjal mint az egyetem
                        legnagyobb tudású diákját külföldi tanulmányútra küldtek, és doktor Mervin,
                        a fékezhetetlen, szilaj, bohém kedvű jogász, aki csapnivaló felkészültséggel
                        végezte kollokviumait, a különböző egyéniségek vonzását igazolták jó
                        barátságukkal. Decoux az amerikai Rockefeller Intézetben kezdte reményteljes
                        pályáját, és doktor Mervint egy alkalommal kis híján kizárták az ügyvédek
                        sorából, mert bírósági jegyző korában egy napon részegen és fütyörészve ment
                        a tárgyalóba.</p>
				<p>Azóta húsz év múlt el. A polgári jósok előrelátása szerint Decoux-nak
                        Nobel-díjas tudóssá, és doktor Mervinnek egy vidéki színtársulat titkárává
                        kellett volna válnia.</p>
				<p>De a helyzet nem ez volt. Doktor Mervin vizsgálóbíró, majd teljhatalmú
                        kormánybiztos és a törvény erőskezű végrehajtója lett, és Decoux egyszerűen
                        az ötvennégyes számú, életfogytig elítélt rab. Az élet olykor megenged
                        magának ilyen tréfákat, máskülönben az emberek azt hinnék, hogy tőlük is
                        függ valami ezen a világon, és jövőbe látó megállapításaik, hajszálpontos
                        következtetéseik lényegében véve nemcsak létezésük fiziológiai
                        megnyilvánulása. Mervin doktor Gabrone világhírű bűnügyi védőhöz került
                        segédnek. Gabrone nagy vagyonából diákjóléti intézményeket létesített, és
                        műveinek jövedelméből fenntartotta ezeket, mert elismert jogtudós volt.</p>
				<p>- Figyeljen, Decoux... - mondta csendesen - rágyújt?</p>
				<p>- Köszönöm.</p>
				<p>A vizsgálóbíró olyan szórakozott volt, hogy az elítélt felé nyújtotta először
                        a gyufát.</p>
				<p>- Magát halálra ítélték, mert merényletet kísérelt meg ellenem. Különös titka
                        az ügynek, hogy még soha ilyen bűntett nem volt a világon. Lojálisak voltunk
                        egymáshoz. Védekezése során egyszer sem említette tettének voltaképpeni
                        okát, ami kínos lett volna rám nézve. Nem hozta fel mentségül fiatalkori
                        közös szerelmünket, szerencsétlenül végződött házaséletemet, holott ez
                        esetleg enyhíthette volna ügyének elbírálását, az esküdtek szemében. Még
                        csak azt sem említette, hogy valaha jó barátok voltunk.</p>
				<p>- Nem természetem a sznobság. Az ember sose hivatkozzék úri múltjára, letűnt
                        cimboraságokra - felelte a doktor szinte unatkozva, közömbösen, és nyugodtan
                        a vizsgálóbíró feje felett elfújva a füstöt. És hintázva hátradőlt, hogy a
                        szék két lábára nehezedjék az egyensúly.</p>
				<p>- Jelentős enyhítő körülménynek ez nem számított volna - mondta Mervin -,
                        elfogadtam hát egy hölgy iránti úri tapintatból, hogy kihagyjuk elvált
                        feleségem személyét a per folyamán.</p>
				<p>Az ötvennégyes hallgatott.</p>
				<p>- Maga azt mondta, hogy tagadja bűnösségét, nem kíván védekezni, és nem vall
                        semmiről. Ezzel sokat ártott ügyének. Én viszont nem vallottam, mert
                        vizsgálóbíró vagyok, pedig húsz év előtt, amikor lelkemre kötötte, hogy
                        Yvonne-ra vigyázzak, azt feleltem: “Ha valaha úgy látod, hogy ez a nő
                        szerencsétlen, egyszerűen keresztüllőhetsz, mint egy kutyát!” Nem
                        hivatkozott erre, pedig jól tudta, hogy kénytelen lettem volna állítását
                        megerősíteni. Ez, ha nem is nyomatékos, de bizonyos fokig enyhítő
                        körülmény.</p>
				<p>- Nem vehettem igénybe ezt a védekezést. Még sohasem hazudtam. Az én koromban
                        már ne kezdjen az ember új módszereket. - És mintha egyéb jelentősége nem is
                        lenne ennek a mondatnak, hozzátette: - pedig néha igazán meglepő
                        változásokra képes egy-egy ember.</p>
				<p>Az ügyész lekicsinylő ajkbiggyesztéssel felelt:</p>
				<p>- Színpadi dialógusoknál ez hatásos, betalált tus. Mint kormánybiztos, nem
                        érdekel viharos diákkorom kontrasztja. Egy Gabrone-nál tanultam
                        büntetőjogot, ez a döntő, nem az iskola. Nagy lángelmék, világhírű
                        feltalálók rossz, szilaj diákok voltak. Nyolc évig minden idők legnagyobb
                        büntetőjog zsenije mellett tanultam elméletet, gyakorlatot, életet,
                        morált.</p>
				<p>- És mellette írta a Jogalkotás és büntetőrendszer a gyarmatok
                        közigazgatásában című munkáját:</p>
				<p>Ez talált, valamilyen okból. Mervin elsápadt.</p>
				<p>- Nem ez a szakmunka jelentett előmenetelt, hanem a kemény kéz, mellyel a
                        bűnözők ellen harcoltam!</p>
				<p>- Gabrone dicsérte is önt - szólt közönyösen Decoux -, tudom, mert ott
                        étkeztem az ő intézményében.</p>
				<p>- Túlzásba viszi a lojalitást - szólt vállat vonva Mervin. - Együtt jártunk
                        oda étkezni. Sohasem igyekeztem barátságunkat letagadni, magam
                        figyelmeztettem az ügyvédjét, hogy nem fogok ellentmondani, ha elfogultsági
                        beadványban más vizsgálóbírót kér helyettem.</p>
				<p>- És én megtagadtam az ügyvédtől a felhatalmazást ehhez.</p>
				<p>Nézték egymást. Az ötvennégyes, mintha titkolt derűvel, a vizsgálóbíró
                        nyugodtan, hidegen, tisztán.</p>
				<p>- Közlöm magával, hogy akkor is ilyen súlyosan elítélték volna, ha mentségét
                        elmondja. Mert nem én tettem boldogtalanná a feleségemet. Yvonne idézte elő
                        a szakítást. A jogos fölháborodás enyhítő körülményét lehetetlenné teszi az
                        a tény, hogy nem tájékozódott a válás körülményeiről.</p>
				<p>- De tájékozódtam.</p>
				<p>Az ügyész nyugtalanul felállt.</p>
				<p>- Most hazudtál, André!</p>
				<p>- Nem változtam húsz év alatt, öregem. Tudom, hogy Yvonne Juan sur Avionban
                        hűtlenséget követett el, és te az ő beismerése révén kétségtelenül
                        megbizonyosodtál erről.</p>
				<p>- Honnan tudod... - kérdezte megfeledkezve helyzetükről, szinte suttogva
                        doktor Mervin. - És... ha tudtad... miért lőttél rám?...</p>
				<p>Az ötvennégyes még egy cigarettát vett ki az asztalon fekvő tárcából.</p>
				<p>- Nincs mit mondanom az ügyről. Nem te voltál az oka a hűtlenségnek, vagy ha
                        igen, úgy semmi esetre sem könnyelműséged és mulatozó természeted miatt
                        tette, amit tett.</p>
				<p>- Azt állítja - mondta visszaülve, igen határozottan ez a márványarcú ember,
                        akit Afrika Cárjának gúnyoltak -, hogy ezt az érvet szándékosan hallgatta
                        el? Nincs tisztában azzal, hogy másképpen kezeltem volna az ügyét, ha
                        tudomással bírok erről? Ha nem hiszem azt, hogy tettének okával tisztában
                        vagyok?</p>
				<p>- Nem sokat törődtem az ügy kimenetelével, különben okosabban viselkedtem
                        volna.</p>
				<p>- Azt állítja, hogy nem maga lőtt az útvonal egyik padlásablakából, amikor én
                        Párizsból visszatértem, és a hajóállomásról a városba autóztam?</p>
				<p>- Miért tettem volna? Azután nem győzőm hangsúlyozni: sohasem hazudtam
                        még.</p>
				<p>Mervin tűnődött.</p>
				<p>- Tudja ön, hogy Yvonne miért tette... azt?...</p>
				<p>- Tudom. De ezt nem mondom meg.</p>
				<p>- Nem érdekli gyermekének sorsa?</p>
				<p>- Nem értem. Nekem nincs gyermekem.</p>
				<p>- Mi?...</p>
				<p>Megértette, Decoux nem akarja a leányt is belevonni bűnügyébe. Örül, hogy más
                        ember adoptálta és nem Decoux néven él. Vajon tudja-e, hogy a leány itt van
                        a közelében?</p>
				<p>- Nem hallott azóta Gabrone-ról? - kérdezte Decoux.</p>
				<p>- Úgy hallottam, hogy meghalt. Miután kivándorolt az Államokba... Nagy ember
                        volt. De nem érdekelte a gyakorlat. A jog és az igazság összefüggését
                        kutatta... Szegény...</p>
				<p>Hallgattak. Kimerült minden beszédtárgyuk.</p>
				<p>- Hát... Van valami kívánsága, Decoux?</p>
				<p>- Semmi...</p>
				<p>Mervin szinte kísértésbe jött, hogy kezet fogjon búcsúzóul az orvossal.</p>
				<p>- Tudta azt, hogy halálbüntetését az én kérésemre változtatták
                        életfogytiglanra?</p>
				<p>- Tudtam, és ez szép volt öntől. Köszönöm...</p>
				<p>Elvezették.</p>
				<p>Mervin sokáig nézett maga elé.</p>
				<p>Vajon hol van most az a bolondos kölyök?...</p>
				<p>Hatalmas csörömpölés hallatszott az utcáról vezető lépcsőház felől, mint
                        amikor egy üvegajtó kitörik. Nyomban utána valaki messze sivító modorban
                        kiáltotta:</p>
				<p>- Majd meglátja, hogy én milyen következményekkel járok, ha ezt a Mervin
                        hallja!... Ilyen egy, szemtelen alak! Nincs neki semmi tónusa!... Maga
                        tróger!</p>
				<p>Mervin kissé aggódva tekintett az ajtó felé, ahol megjelent két teljesen
                        különböző nagyságú, roppant bal láb és e lábak felett Prücsök, Ész Lajos
                        viharkabátjában.</p>
				<p>A nagy ember ezalatt, mindössze André Gide novellájába öltözve, Babette anyó
                        ingatlanjában várakozott.</p>
				<p>- Minek tartják maguk azt a vörös csirkefogót? - kérdezte köszönésszerű üres
                        formaságok mellőzésével. - Tudja, mit csinált az a paraszt? Megfogott a
                        nyakamnál és ha nem jön arra a tegnapi bálról egy fő magas rangú gyalogos,
                        hát ismételten kirúg. Szerencse, hogy egy bálon vannak még kollégák.</p>
				<p>- Jókor jött. Néhány szavam volna magához. De miért jár viharkabátban?</p>
				<p>- A déli újság esőt jósol... De úgy látszik, a meteorológiában is előfordul
                        téves csapadék... Elvétve. Köszönöm - mondta és leült.</p>
				<p>- Vegye le a kabátját, kérem.</p>
				<p>- Nem vagyok úgy öltözve, ahogy illik.</p>
				<p>- Hivatalban ez nem fontos. Milyen ruhában van?</p>
				<p>- Nem vagyok ruhában... Egy szál viharkabát van rajtam, ahogy
                        születtem...</p>
				<p>- Maga ennyire szegény?</p>
				<p>- Pillanatnyilag nem is a szegénység ragaszt a földhöz, hanem sok dolgom van.
                        És miközben percek alatt elhasználok magamról mindent, nincs idő
                        utánpótlásra...</p>
				<p>- Úgy tudom, Decoux-nak elég nagy vagyona van ahhoz, hogy ön ne
                        nyomorogjék.</p>
				<p>- Mondtam, mikor a bálon társalogtunk, hogy én szökésben vagyok itt. Igazi
                        atyám is elég gazdag, de nem hiszem, hogy támogatnák harcomat atyámért, így
                        aztán meglógtam... - gyorsan kijavította: - mozgalmat indítottam, kérem, a
                        népszerűségemért, mert egyedül az ember nagyon magányos...</p>
				<p>Becsületes, fényes szeme őszintén, nyugodtan nézett a vizsgálóbíróra. Ha ez a
                        lány misztifikál, az valóságos csodája az ifjúkori bűnözésnek, gondolta
                        Mervin. Ugyanazt nagyjából, mint Szivar: “igazi prücsök,
                            ez a
                        Prücsök?” A vizsgálóbíró nem bizonyult
                        tájékozottabbnak e kérdésben, mint a komor jassz, aranyfogával, ötvencentis
                        késével, és orrában a medvetáncoltatók irányjelző karikájával.</p>
				<p>- Hát, kérem, itt feljegyeztem mindent, ami a kérvényre vonatkozik, és ön
                        mint Decoux lánya, megírja. Én pártolni fogom.</p>
				<p>A lány szemei átnedvesedtek.</p>
				<p>- Köszönöm, Mervin. Maga nem is olyan szörnyű ember, mint ahogy mondják.</p>
				<p>- Nagyon kedves... Elsősorban a bűnügy iratainak hiteles másolata szükséges,
                        továbbá születési bizonyítványa, amellyel igazolja, hogy Decoux nevét
                        viselte, illetve nevelőapja csak adoptálta, és ön Decoux lánya.</p>
				<p>- És akkor?</p>
				<p>- Akkor kegyelmet kér.</p>
				<p>- De kérem! Így nem derülhet ki az, hogy a papám nem gyilkos! Ha kegyelmet
                        kap, akkor becsülete még nem újul ki!</p>
				<p>- Én... ezzel megtettem az emberi lehetőségék maximumát.</p>
				<p>- Perújravételt ígért!</p>
				<p>- Ejnye, kislány, ilyet ne mondjon! Amit én ígérek, azt megtartom.</p>
				<p>- De úgy látszik, hogy én még sokkal jobban! Na!... Mert magának az a
                        kötelessége, hogy kijöjjön a zsenijével oda a kikötőbe, ahol a tényállás
                        történt, hogy szemleszínhelyet tartson! Minden bűnügynél kiszáll a
                        vizsgálóbíró, de itten az nem volt! Pedig ez csak úgy lehet mint mulasztás,
                        ha a vádlottnak beismerése van!</p>
				<p>Micsoda kis vadmacska! A helyszíni szemle csakugyan szükséges formaság lett
                        volna, de Afrika Cárja tudta, hogy milyen felfordulást idézne elő, ha a
                        tűzzel-vassal irtott bűnözők társadalmában megjelenne. Mivel a bűnösséget
                        nyilvánvalónak hitte, jobbnak látta ezt a veszélyes és felesleges helyszíni
                        szemlét mellőzni.</p>
				<p>- Hát még erre is felelek magának, kislány: a tárgyi bizonyíték és a kétséget
                        kizáró körülmények egyenértékűek a beismeréssel.</p>
				<p>- Azt nem a vizsgálóbíró dönti el, hanem a valódi! Ha az ügyvédnek esze lett
                        volna, akkor panaszkodási semmítést nyújt be! Mert a helyszíni szemlét
                        garantálja a törvénykönyv! Mervin nem tudta, hogy nevessen-e vagy
                        bosszankodjék. Tény, hogy Decoux ügyvédje kifogásolhatta volna a vizsgálat
                        hiányosságát.</p>
				<p>- Jegyezze meg, kérem - kiáltotta Prücsök, teljesen a támadási szisztémája
                        mellett döntve -, hogy ha nem csinálja meg elölről az egészet, akkor én
                        elmesélem mindenkinek, és a törvényszék felmond magának kötelező hatalomból
                        történő mulasztásból! - Verejtékezve keresett egy szót; a hivatalos
                        beszédmód labirintusából kivezető Ariadné fonalát, de elakadt. Tehát csak
                        ezt kiáltotta: - Ez egy mordisz juszt!</p>
				<p>- Mondja, kérem, mikor tanulmányozta ön ilyen mélyreható zavarossággal a
                        büntető perrendtartást?</p>
				<p>- E viharkabát bizományosa elmagyarázta nekem az egész bűnöző
                        pertartásrendet! És ebből magára nézve nagyon csúnya fellebfolyamozás
                        lesz!</p>
				<p>Mervin doktor felállt.</p>
				<p>- Kedves kisasszony, amint már mondottam, hiányosan felszerelt perújítási
                        kérelmet akkor sem továbbíthatok, ha fenyegetéseit beváltja. Mulasztásom
                        konzekvenciáit viselnem kell, és ezt felettes hatóságaimra bízom.</p>
				<p>A leány dühös arccal, rezdülő orrcimpákkal nézte, és fújt, mint egy dühödt,
                        ázott kis patkány:</p>
				<p>- Szóval, jól sejtettem! A Zöld Kacaj megtette kötelességét, a mór elmehet!
                        Tehát kitolás van jelen! Miután elvégeztem, hogy ellopva a futár!... Miután
                        fejbe vertem az én drágámat, és elindítottam a levelet, kiderül, hogy ön egy
                        Tuskólábú!</p>
				<p>Mervin doktor kissé szédült.</p>
				<p>- Mi van, kérem?</p>
				<p>- Itt nem fog tagadni, Mervin! Igaz, hogy csak a lábát csavartam el, mert
                        fejcsavarás nem megy expressz, de teljesítve minden, és maga most eltaszít!
                        Ámde akkor jövök én, jön Babette anyó is a lavórral, és a külváros, amely
                        tanúm, majd bejön ide! Ha maga nem megy oda színhelyszemlére, hát majd
                        felkeresi magát a szemleszín helye! Ezt jól megmondtam, és remélem, elég
                        világosan!</p>
				<p>- Sajnos, felfogásom kissé gyenge, és világos előadása dacára egyetlen szót
                        sem értek - felelte őszintén Mervin.</p>
				<p>- Tudott ön egy futárról, amelynél fejcsavarás esete vált szükségessé?</p>
				<p>- Hát, kérem... - felelte kissé zavartan, mert a sakkfigura ügye kényes volt
                        - ez ugyan hivatalos titok, de beismerem: tudok róla.</p>
				<p>- Örülök, hogy a vizsgálóbíró úr beismerésben van. És tudja, hogy miért
                        kellett elcsavarni a futár fejét?</p>
				<p>- Erre is felelek: egy papírt kellett kivenni. Ezzel rögzítették, mert a
                        futár nem volt elég enyves.</p>
				<p>- Hát ez a hibája megszűnt. Mostan már teljesen enyves. Még gipszes is. A
                        levelet elvettem, és továbbítás végett a halottszállító intézkedett.</p>
				<p>A vizsgálóbíró a halántékát dörzsölte:</p>
				<p>- Tisztázzuk, kérem: maga egy sakkfiguráról beszél?</p>
				<p>- Én... - szólt a lány sírva - egy felismerhetetlen figuráról beszélek, aki
                        nem más, mint a vőlegényemmel azonos: Deboulier, a futár.</p>
				<p>Mervin falfehér lett.</p>
				<p>- Mi?... Mi van a századossal?</p>
				<p>- Nem tudom - felelte megszeppenten Prücsök. - A teherpályaudvarnál még élt.
                        Most is él... - sietett hozzátenni, Mervin arckifejezése láttán.</p>
				<p>- Mondja?... Mit csinált maga?</p>
				<p>- Miért kiabál? Azt mondta, csavarjam el a futár fejét.</p>
				<p>- De hogy jött magához a futár?!</p>
				<p>- Vonattal.</p>
				<p>- A sakk?</p>
				<p>- Nem, a futár.</p>
				<p>Említettem már minden baj okozóját, hogy Prücsök nem tudott sakkozni.</p>
				<p>Mervin tanácstalan volt.</p>
				<p>- Hát... maga csavarta el a futár fejét, ahol a levél volt?</p>
				<p>- A lábát. De a levelet azért megszereztem és továbbítottam.</p>
				<p>A kormánybiztos felhajtott egy pohár vizet.</p>
				<p>- Nézze, kislány. Itt két futárról lehet szó. Az egyik sakk...</p>
				<p>- Eztet nem értem.</p>
				<p>- Amivel játszanak.</p>
				<p>- Az férfiszív...</p>
				<p>A kormánybiztos megtörölte gyöngyöző homlokát, és összetett kézzel szólt.</p>
				<p>- Kedves kisleányka. Jól figyeljen. Itt egy játék futár és egy eleven,
                        diplomáciai ügyben eltávozott futárról van szó. Ezért kérem, hogy elejétől
                        mondjon el mindent.</p>
				<p>Megtörtént. A leány zavaros előadása dacára, Mervin doktor lassanként
                        megértette a lényeget:</p>
				<p>Deboulier százados és ő, e kaland tervezői és irányítói csúfosan megbukott
                        emberek! És ez nem is a legrosszabb. De 24 órán belül rajtuk nevet az egész
                        világ.</p>
				<p>Csendesen állt. Nézte a leányt.</p>
				<p>- Félek - mondta azután -, hogy én önt előbb-utóbb letartóztatom.</p>
				<p>- Hohó!... Én erre számítottam. Nekem eljött néhány barátom, aki tanú erre a
                        levélre. Most várnak lent, és ha nem jövök, akkor elmennek a kormányzó elé,
                        hogy bemártsák magát, mert le is fényképezték a fotokópiáját. Tehát
                        nyugodtan a maga kezébe adom, pedig jól tudom, hogy most összetépi, és
                        azonnal lenyeli.</p>
				<p>Mervin doktor eddig csak homályosan látta az összefüggést. De most a saját
                        keze írása kétségtelen világosságot derített a lényegre:</p>
				<p>Mademoiselle!</p>
				<p>Csavarja el a futár fejét, és jutassa el a levelet stb.,
                            stb., ...</p>
				<p>Prücsök legnagyobb csodálkozására a vizsgálóbíró nem fogyasztotta el a
                        levelet.</p>
				<p>Ilyen szörnyűséges, ostoba blamázs még nem volt a világon! Legalább ezt a
                        nevetséges zenei aláfestést tüntethetné el. Végre is ez a lány csakugyan nem
                        bűnös. Gyerek, aki könnyen tévedhetett, ha hozzájutott ehhez a
                        levélhez...</p>
				<p>- Szóval, a futár most a halaskofánál van?</p>
				<p>- Hát hol lenne? - felelte, mintha Babette asszony kunyhójában alig múlna el
                        nap, néhány fontos politikai futár elszállásolása nélkül.</p>
				<p>- Amit lehet - mondta Mervin - megteszek majd, hogy levegyem magáról a
                        végzetes ostobaság következményeit. Mert az én gondatlanságom az oka. Úgy
                        írom majd a jelentést...</p>
				<p>- Maga ne írjon jelentést! Mert avval tönkreteszi a századost. Én Szivart
                        küldtem a furgonnal, és ha ő visszajön, és átadta a levelet, majd
                        asszondjuk, nem volt semmi, és a százados a postán kívüli levél
                        kézbesítője.</p>
				<p>Sajnos, Prücsök ellenállhatatlanul rabja volt a magyarázás szenvedélyének,
                        úgyhogy most a kormánybiztos előtt is homályos lett a világ.</p>
				<p>- Mit csinált maga?</p>
				<p>- Szivar ment a levéllel! És a futár nevében. Így azután lehet, hogy
                        elsimul.</p>
				<p>Mervin hirtelen felemelte a fejét. Valamit már sejtett.</p>
				<p>- Ezt Deboulier is tudja?</p>
				<p>- Igenis... Azért van így, mert beleszerettem, és a háromszáz éves
                        rózsavállat aranyból megmentem!</p>
				<p>- Elsősorban menjen, és tartsa titokban ezt az ügyet. Maga is és barátai is.
                        Hogy ne legyen feltűnés.</p>
				<p>- Az én barátaim nem csinálnak feltűnést. Nézze. Ott állnak - mondta a leány
                        az ablaknál. Mervin melléje lépett, azután ijedten hátrakapta a fejét.</p>
				<p>A házzal szemben, kerülve minden feltűnést, hetven hallgatag kikötői
                        teherhordó és marcona kofaasszony állt, élükön Babette anyó a
                        húsdarálóval.</p>
				<p>- Idefigyeljen, kislány. A legkisebb ostobaság is nagyon nagy bajt csinálna.
                        Menjen el az embereivel együtt, és várjon a kofaasszonynál, amíg intézkedem.
                        Miért nem megy? - kérdezte idegesen.</p>
				<p>- Nem szeretném, ha elmaradna a színhelyi szemlézés.</p>
				<p>- Ezen a ponton nem biztathatom, kisleány. Mit vár attól a helyszíni
                        szemlétől?</p>
				<p>- Mindent. Nem tudom, hogy miért.</p>
				<p>- Most menjen kérem. Viszontlát nemsokára.</p>
				<p>A lány elment, és a kormánybiztos sokáig járkált fel és alá elgondolkozva.
                        Éppen ő is menni készült, amikor megszólalt a telefonja. A kormányzó
                        beszélt.</p>
				<p>- Azonnal jöjjön hozzám, uram!</p>
				<p>- Mi történt? - kérdezte Mervin.</p>
				<p>- Nem olvasta a déli lapot?</p>
				<p>- Véletlenül úgy adódott...</p>
				<p>- Mindegy. Tudja meg, hogy veszítettünk. A levél már az ellenség kezében
                        van!</p>
				<p>- Talán nem... Én is értesültem, de úgy...</p>
				<p>- Érthetetlen. Ön ilyen nyugodtan tárgyal erről, a hatvan halott dacára?</p>
				<p>- Halló... Azonnal jövök...</p>
				<p>Mervin falfehéren helyére tette a kagylót.</p>
			</div>
			<div type="chapter">
				<head>TIZENHATODIK FEJEZET</head>
				<head>Babette anyó belesodródik a külpolitikába</head>
				<p>Amikor Babette anyó hazatért, egy csomó felfűzött, fehéren rezgő rájával,
                        csodálkozva látta, hogy üzletére ismeretlen tettes kiakasztott egy
                        táblát:</p>
				<p>ÁTALAKÍTÁS MIATT</p>
				<p> KÉRETIK ZÁRVA!</p>
				<p>Babette anyó rendkívül csodálkozott, mert fogalma sem volt arról, hogy
                        bódéját átalakítják, és sosem fordult még elő boltja előtt ez a szó, hogy
                        zárva.</p>
				<p>Hát még a kéretik kifejezés!</p>
				<p>Éppen feltette, hogy megszemléli az esetet, amikor könnyű trappban érkezett
                        Cefi, a Vízfejű Drót:</p>
				<p>- A Vérfürdő Bill írt a Kmetter Bubinak és a Veuve Marie-nak. Azt mondják,
                        hogy maga a Vérfürdő Bill, és megégetik!! - lihegte.</p>
				<p>Épp hogy elugrott a ráják elől, és trappolt tovább.</p>
				<p>Még hogy ő... Na, ezek megjárják vele... Amikor belépett az üzletbe
                        csomagjával, amelyben a beteg futárnak hozott némi ennivalót, senkit sem
                        talált a helyiségben. Viszont a kamra ajtajánál valaki asztalból és más
                        egyebekből torlaszt épített. A helyiség közepén felborították a teknőt!</p>
				<p>Szitkokat mormolva helyre tette a kosarakat, és helyre tette a teknőt...</p>
				<p>A teknő alatt megpillantotta teljes életnagyságban Ész Lajost, mindössze egy
                        mélyenszántó novellába öltöztetve, s ettől nyomban ájulásba esett. Amikor
                        magához tért, Ész Lajos kockás, nagy szoknyában volt, és vállaira borított
                        egy abroszt. Úgy állt ott, mint egy nagyon finom, hajlott korú, kopasz,
                        monoklis menyecske.</p>
				<p>- Bocsánat... Mademoiselle Prücsök ellenállhatatlan udvariassággal
                        befolyásolt, hogy a viharkabátom helyett a teknőt viseljem.</p>
				<p>- Még ilyent... nálam... - lihegte a kofa.</p>
				<p>- Mentségemre legyen mondva, hogy egy Diogenész nevű úr hordóban lakott.</p>
				<p>- Arról vesz maga példát? Hát nem tudja, hogy tegnapelőtt már elfogták, a
                        ruhaneműkkel együtt? Azóta mindent beismert!</p>
				<p>- Ész Lajos jobban megnézte a sokráncú kofa arcát, és vállat vont.</p>
				<p>- Lehetséges...</p>
				<p>- Miféle szoknya van magán?</p>
				<p>- Az öné.</p>
				<p>Babette anyó végignézett magán, és ismét elájult. Ész Lajos úgy vélte, hogy
                        az éltes hölgynek elég egy darab csipkés szélű szoknya is. Ha nem ő, az
                        Álmos Elefánt téved ilyen módon, akkor könnyen lehetséges, hogy ájulás
                        helyett a kofa fejbe üti egy sodrófával.</p>
				<p>Végül Babette asszony mégis talpra állt, némi megnyugvással látta, hogy
                        rátették az asztalterítőt, és Ész Lajos a Holdas estén
                            két babám van szövegű hímzett falvédőt borította vállaira.</p>
				<p>Ekkor megérkezett Prücsök egy kis csomag ennivalóval.</p>
				<p>- Maga rémesen néz ki - mondta Ész Lajosnak. - Miért nem tud rendesen
                        felöltözködni?</p>
				<p>- Ha visszaadná a viharkabátomat...</p>
				<p>- Minek mindig másról beszélni? No, mindegy. Az a színhelyszemle jó dolog
                        volt. És a többi tanácsai is. Maga igazán remek jogász.</p>
				<p>- Szívesen vagyok segítségére, ha valamilyen hasznomat veheti.</p>
				<p>- De mennyire. Jöjjön, toljuk el az asztalt. Ez a bolondos Deboulier erővel
                        meg akart szökni, mert mindig azzal jön, hogy futár meg kötelesség. Ezért
                        elbarikíroztam torlaszolás útján, miután a Prunoki asztalos megoperálta neki
                        a lábát, és mondta, hogy a betegnek pihenésre van szüksége meg
                        pálinkaivásra.</p>
				<p>Közben eltolták az asztalt, az egész torlaszt, és a nyíló ajtó mögött
                        szembekerültek a küszöbön támolygó, ideges Prunoki asztalossal.</p>
				<p>- Ojjé! - mondta Prücsök, és megvakarta a fejét. - Ezt elfelejtettem
                        kiengedni.</p>
				<p>Prunoki a beteg számára felírt pálinkát, úgy látszik, megitta, és erősen
                        berúgott.</p>
				<p>- Nem baj... - motyogta a szögletes fejű asztalos és sebész. - Már úgyis
                        elkéstem. Ragyás Fülöphöz kellett volna mennem eret vágni, az úgyis meghalt,
                        és Korn Atyához hívtak, hogy enyvezzek össze egy széket, azt úgyis
                        eldobták...</p>
				<p>És elénekelte, hogy Holdas estén két babám van. Ész
                        Lajos lapockáiról olvasta a szöveget. A százados csendben ült az asztalnál,
                        és bús volt, mert arcáról nem bírta eltávolítani a maradék ragacsot, csak
                        úgy, ha kitépi megnövekedett szakállát is. Különben ruhadarabjait kizárólag
                        ez az enyvvel kombinált habarcs tartotta össze a testén.</p>
				<p>Valaki kopogott a fatáblán.</p>
				<p>- Nincs itthon senki! - kiáltotta Prücsök.</p>
				<p>A kopogás ismétlődött. Prücsök kiment, és Babette anyó követte egy félméteres
                        feszítővassal, amit Prunoki sebkutasznak is használt. Szemüveges, jól
                        öltözött úr állt kint. Babette anyó Prücsök elé nyomult a félméteres
                        sebkutasszal, de a lány visszarántotta.</p>
				<p>- Nem kell fejbe ütni - súgta csendesen. - Külpolitikailag jött. Egy régi
                        tagtársam, Mervin Cár, az ügyészségi fő bűnkutató.</p>
			</div>
			<div type="chapter">
				<head>TIZENHETEDIK FEJEZET</head>
				<head>Egy konferencia és láthatatlan elnöke</head>
				<p>- Magához jöttem, kislány - szólt a kormánybiztos. - Szeretném, ha békét
                        kötnénk.</p>
				<p>- Kérem. Én olyan vagyok, hogy ha nem haragítanak meg, hát kenyérre lehet
                        kenni. Csak nem szeretem, ha vitatkoznak.</p>
				<p>- Vezessen a századoshoz.</p>
				<p>Amikor beléptek a kunyhóba, már félhomály volt. Az asztalnál egy toprongyos,
                        visszataszítóan elhanyagolt napszámos éppen evett valamit.</p>
				<p>- Hol van Deboulier? - kérdezte csendesen doktor Mervin.</p>
				<p>- Én vagyok - szólt mélabúsan a torzonborz napszámos, de őexcellenciája semmi
                        esetre sem akarta elhinni. Csak később nyugodott bele a
                        változtathatatlanba.</p>
				<p>- Mostan haditanács lesz - mondta Prücsök.</p>
				<p>Babette anyó szó nélkül kiment posztolni a lavórral, de előbb még
                        visszaszólt.</p>
				<p>- Ész Lajos eltűnt - mondta szomorúan, mert vonzódott ehhez a finom emberhez,
                        akinek lelkében, mint ódon kolostorok pincéiben az évszázados bor, a
                        gumikerekű kétfogatú kocsi, a nagydíjakon valaha kötelező háromfonatú
                        zsakettnyakkendő viselet, továbbá a fekete, csillogó cilinder hanyatló
                        divatja fénykorát élte ma is.</p>
				<p>- Tudsz mindent? - kérdezte Deboulier, miután a kofa távozott.</p>
				<p>- Ojjé - felelte Mervin helyett Prücsök -, ez már többet is tud, mert mindig
                        szaglászik.</p>
				<p>- Tudok mindent - felelte Mervin. - Sajnálom, hogy mademoiselle Decoux kissé
                        durván végezte el a feladatot, amellyel tegnap megbíztam.</p>
				<p>- Te bíztad meg?... - álmélkodott Deboulier.</p>
				<p>- Igen! - felelte nyugodtan Mervin: - Láttam, hogy tetszik neked a kisleány,
                        és olyan értesüléseim voltak, hogy haladéktalanul ellenintézkedést kellett
                        tennem. Ezért írtam a kisleánynak, hogy vegye magához a levelet, és
                        akadályozza meg az elutazásodat ezzel a vonattal, akkor én segítek az apja
                        ügyében. Minden úgy történt, ahogyan akartam.</p>
				<p>Prücsök is csodálkozott.</p>
				<p>- Mi ez?</p>
				<p>De Mervin egykedvűen szívta a cigarettáját.</p>
				<p>- Mentő körülmény, hogy mindenáron teljesítenie kellett a parancsomat, és te
                        bizonyára ellenszegültél.</p>
				<p>Rövid álmélkodás után a leány balsejtelemmel kiáltotta:</p>
				<p>- Itt megint kitolás lesz! De azt megmondom, hogy soha többé ne számítson
                        rám, ha még egyszer becsap!</p>
				<p>- Fájdalmas lenne, ha az afrikai gyarmatok ügyét mademoiselle Prücsök értékes
                        közreműködése nélkül kellene intézni a jövőben - szólt Mervin -, de
                        amennyiben most is hivatali visszaélésre presszionálna, úgy útjaink a
                        közigazgatásban elváltak!</p>
				<p>- Maga nagyon ért ahhoz, hogy kicsavarja a szavakat. Csakhogy itt vagyok én a
                        fúróval! Ne higgye, hogy elbánhat velem! - figyelmeztette nekipirulva a
                        leány.</p>
				<p>- Ennek a kisleánynak az eljárása megviselt kissé - szólt a százados -, de
                        úgy látszik jóhiszeműen tette, amit tett. - Tűnődve megfogta Prücsök
                        asztalon nyugvó kezét, és sóhajtott. - Az életemet is megmentette azzal,
                        hogy kis híján agyonütött.</p>
				<p>Prücsök odatette arcát a százados kezéhez.</p>
				<p>- Mert beleszerettem...</p>
				<p>- Nem értem az egészet - mondta Mervin. - Én ennek a kisleánynak utasítást
                        adtam, hogy csavarja el a fejedet, és a levelet juttassa el a címzetthez.
                        Feladatát kissé drasztikusan, de teljesítette.</p>
				<p>- Te... te adtál utasítást? - csodálkozott Deboulier.</p>
				<p>- Azt akarja mondani... - ámuldozott Prücsök -, hogy nem történt
                        melléértés?...</p>
				<p>- Azt mondtam, hogy csavarja el a futár fejét, és kiküldtem azt a levelet a
                        lakájjal. Ha akarja, hogy ne érje büntetés, és jutalmát megkapja, tessék,
                        írja alá ezt.</p>
				<p>Egy papírt tett eléje:</p>
				<p>“Doktor Mervin utasítására különleges hírszerzői
                            szolgálatot vállaltam, és kényszerítettem Deboulier századost, hogy
                            útját megszakítsa. A levelet Robin Melieur útján továbbítottam.”</p>
				<p>- Ki az a Robin izé... Melieur?</p>
				<p>- Az ön Szivar barátjának a polgári neve.</p>
				<p>- Nem tudtam, hogy az is van neki...</p>
				<p>- Ön jól végezte a dolgát!</p>
				<p>Prücsök aggodalommal és gyanakodva nézte.</p>
				<p>- Mondom, hogy ez egy Tuskólábú! - kiáltotta végül siralmasan, mert már attól
                        is félt, ami kedvező rá, csak mert ettől az embertől származik.</p>
				<p>Prunoki rosszallólag dünnyögte:</p>
				<p>- Bagoly mondja verébnek, hogy Tuskólábú... Ilyen jobb oldali bal lábbal...
                        Na!... Ne szólj szám, nem fáj fejem.</p>
				<p>Azután a Holdfényes estén két babám van című dalt tovább fütyülte, mivel
                        énekelni csak úgy tudta volna, ha valaki a lapockáján viseli a szöveget.</p>
				<p>- Tessék. - Őexcellenciája Prücsök elé tolta a papírost. - Ide azt is
                        írhatja, hogy Prücsök, mert hírszerzők hivatalosan is használhatják
                        álnevüket.</p>
				<p>Prücsök habozott.</p>
				<p>- És ha azt írom, hogy Zöld Kacaj?</p>
				<p>- Akármit írhat. A lényeg az, hogy magát nem büntetik meg.</p>
				<p>- És megvizsgálja újra a papám ügyét? Kigyön színhelyszemlére?</p>
				<p>- Ezt nem tehetem. Törvényellenes dolgot sohasem teszek.</p>
				<p>- Szóval, megint kitolás?</p>
				<p>- Nem áll módomban törvényellenes eljárás. De ha aláírja, én elfogadom, és
                        vállalom, hogy felhatalmazással cselekedett. Ez esetben a százados és a
                        levél ügye elintéződtek.</p>
				<p>Egy kísérteties, tompa hang hallatszott a föld alól:</p>
				<p>- Ne írja alá...</p>
				<p>Ijedten kapták fel a fejüket. A tompa, föld alatti hang, mintha sírból jönne,
                        ismét megszólalt:</p>
				<p>- Ne írja alá, mademoiselle Prücsök... Ma délben a casablanca-tangeri
                        expresszvonatot a vasúti hídnál felrobbantották.</p>
				<p>- Ki ez? - kérdezte Mervin, és elsápadt.</p>
				<p>- Egy jogtanácsosom van itt a teknőben, mert hiányos öltözékét én
                        viselem...</p>
				<p>Gyorsan kivette a petróleumoskannából a tölcsért, és a teknő alján hiányzó
                        dugó nyílásába tette hangszórónak.</p>
				<p>- Mi van, Lajoskám?</p>
				<p>- Maga megmentette a levelet és a századost a biztos halálból - döngte egy
                        hang a teknő alól. - Délben felrobbantották a vonatot, és a bennszülöttek
                        átkutatták. A levél miatt. A maga érdeme, hogy a százados és a hadititok nem
                        semmisültek meg.</p>
				<p>Prücsök kihúzta magát, és roppant cipőjével lassú, billegő, méltóságteljes
                        járásba kezdett. Közben hátratette a kezét.</p>
				<p>- Becsületemre, Mervin, maga jókkal jön. Itten száz tanúm van, akár Kirúg
                        Hümér vagy Schulteisz, az Ikrek, mert nekem ingyen is megesküszik mindegyik,
                        hogy én tegnap meséltem nekik a veszélyről, és hogy meg kell menteni a
                        századost, mert a kormánybiztos nem jól vigyáz.</p>
				<p>- Nekem azt mondta - kiáltotta idegesen doktor Mervin -, hogy az én
                        utasításomra elcsavarta a futár fejét.</p>
				<p>- Nahát! - ámuldozott kerek, csodálkozó szemekkel. - Ezt maga nekem sose
                        mondta. És különben is, az egy sakkdologra vonatkozott. Én itten azt
                        meséltem, hogy kihallgattam a kikötőben, amint a Sárga Bosszú és a Mata Hari
                        megbeszélték a titkolózást, hogy felrobbantják az Azúr expresszt a tervek
                        miatt. Erre jöttem én a fúróval. Mer félő volt, hogy akit az állam pénzel,
                        az elmulasztja a gondos kötelezettségét, mint valami színhelyszemlét. És
                        fáradságot, költséget nem kímélve, Szivarral meg Babette anyóval elvégeztünk
                        mindent, ami fontos volt a diplomáciai életben.</p>
				<p>Mervin arcán, a helyzet szörnyűsége ellenére, egy mosoly készült vibrálni.
                        Micsoda veszélyes kis teremtés! Aztán nyugodtan felállt.</p>
				<p>- Hát, sajnálom... Ebben az értelemben fogok jelentést tenni. Kitüntetése és
                        az én bukásom nem kétséges. Sajnálom, öregem - fordult a századoshoz -, hogy
                        a te szereplésed így mégsem az Intelligence Service gondossága, hanem egy
                        tizenhat éves kislány furfangja révén lett siker.</p>
				<p>- Így van... - dünnyögte a százados - csak egy kislány volt, aki ellopta a
                        levelet, és legyőzött.</p>
				<p>Prücsök szeme és szája egyformán kerekre nyílt, azután a hajába markolt, és
                        toporzékolva kiabált Mervinre:</p>
				<p>- Ez mindig valami új kitolást tud! Most minek akarja bemártani az én
                        futáromat?... Várjon! Hozza ide, aláírom!</p>
				<p>- Ne írja alá... Csak, ha felmentvényt kap! - javasolta a jogtanácsos a teknő
                        alól.</p>
				<p>- Adjon felmentvényt!</p>
				<p>- Azt sem tudja, hogy mi az! - felelte Mervin.</p>
				<p>- Nem tudom, mi az, de köll.</p>
				<p>- A joggyakorlat szerint - közölte Ész Lajos - rövid köhögési roham után,
                        mivel tölcsérhez tartott szájába nagy petróleumcsepp hullott -, ha a
                        jelentés nem hivatalos utasítást indokol, úgy elfogadásához felmentvényt
                        kell adni.</p>
				<p>- Ki ez? - kérdezte Mervin, a teknő alól bágyadtan döngicsélő hang felé
                        fordulva.</p>
				<p>- Ész Lajos, a drága - lelkesedett Prücsök. Tehát lesz felmentvény?</p>
				<p>Mervin egy papírra firkálta a következőt.</p>
				<p>“Tudomásul vettem Deboulier százados feltartóztatására
                            vonatkozó intézkedésem kifogástalan teljesítését.</p>
				<p>Doktor Mervin s. k.”</p>
				<p>A lány eltette a levelet. Aláírta a jelentést, amely szerint Mervin
                        utasítására tette, amit tett, azután a tölcsérhez szaladt és bekiabálta:</p>
				<p>- Halló, Lajos! Nem tud valami jó kitolást mondani, amitől a pasas mégis
                        elmegy szemlehelyre? Nagyon bánt, hogy neki lett igaza...</p>
				<p>Doktor Mervin elmegy, ha ön óhajtja - döngte a teknő mélye.</p>
				<p>- Mondja meg a jogtanácsosának - szólt a kormánybiztos -, hogy nagyon téved.
                        Egy kis hatalmat is kéne a tölcséren keresztül beléje önteni ehhez a
                        teljesítményhez.</p>
				<p>- Téved... - felelte a teknő lakója. - Elég, ha ezt az egy mondatot mondom
                        önnek. Figyeljen. - És a nagy csendben, mintha idézne valakit, folyamatosan,
                        de mégis szinte szótagolva, mondta: - “Minden valótlan
                            tény
                        felismerése egy lépéssel közelebb visz a való
                            tényálláshoz.”</p>
				<p>Mervin hökkenten hátralépett! Halálsápadtan.</p>
				<p>És nagy, nagy csend lett!... Mindenki hallgatott. Tudták jól: itt most valami
                        rendkívüli történt. Néhány másodperc múlva, mintha egy láthatatlan, vastag
                        teknő alól jönne, megszólalt a vizsgálóbíró rekedt, halk hangja:</p>
				<p>- Teljesítem a kívánságát, és a bejelentett új bizonyítékot megvizsgálom.</p>
				<p>Kivételesen Prücsök sem szólt semmit. Váratlanul félelem fogta el a homályos
                        kunyhó belsejében. Ez most nagyon ijesztő, ami történt.</p>
				<p>- Ha akarja, indulhatunk máris - szólt rövid idő múltán Mervin.</p>
				<p>- Máris akarom, csak pár perc előző szünet betartását kérem, technikai
                        távollétemre - felelte Prücsök, és elsietett.</p>
				<p>- Kicsoda ez az ember a teknő alatt? - érdeklődött Deboulier.</p>
				<p>- Ez az ember - felelte Mervin nagyon vontatottan - Théophile Gabrone, minden
                        idők legnagyobb jogásza... Akinél jelölt voltam valaha.</p>
			</div>
			<div type="chapter">
				<head>TIZENNYOLCADIK FEJEZET</head>
				<head>Prücsök felkarolja őexcellenciáját</head>
				<p>A dugónyílásban elhelyezett tölcsérből füst szállott fel. Minden idők
                        legnagyobb büntetőjogásza dohányzott a teknő alatt. Zümmögő, távoli hangján
                        ismét megszólalt később.</p>
				<p>- Nem hittem, hogy valaha is viszontlátom magát - csevegett egy jóindulatú
                        felettes módján, szinte nyájas leereszkedéssel, mert az excellenciás úr
                        hajdan segédje volt a párizsi ügyészségen tárgyalt pöreinél. - De hát
                        perdöntő szembesítések, úgy látszik, a sors törvénykönyve szerint is
                        elrendelhetők rajtaütésszerűen... Gratulálok pályafutásához. Gyenge jogász
                        volt és erős karakter... Ez jó összetétele az egyéniségnek, ha ambíció fűt
                        valakit.</p>
				<p>- Hozok önnek ruhát - szólt Mervin diákosan buzgó, szolgálatkész hangon, ami
                        nála teljesen szokatlan volt.</p>
				<p>- Nem a ruha teszi az embert. Különösen egy teknő alatt - közölte a nagy
                        büntetőjogász, és hallatszott, amint vakarja magát, mert egy szál monokliba
                        öltözve, testének melege odacsalogatta a százlábúakat. - Az én koromban
                        felesleges nagy újításokkal kísérletezni. Különben se óhajtson látni.
                        Alaposan megváltoztam.</p>
				<p>- Én is...</p>
				<p>- Bizonyosan előnyére - udvariaskodott Ész Lajos. - De ha csúf lenne, én
                        annak sem örülhetnék, mivel monoklim ellenére, úgy hiszem, lényegileg vak
                        vagyok ha alakilag valami halovány elmosódó fény jelképével dereng is a
                        külvilág előttem.</p>
				<p>- Miért tűnt el húsz év előtt oly hirtelen?</p>
				<p>- Tessék? - sóhajtott. Gyenge szíve küszködött a lehatárolt térben megrekedt
                        széndioxiddal. - Szerencsére akkoriban rájöttem egy percben, hogy a
                        törvényszéki gyakorlat árt a fejlődésemnek. Nyomban felálltam a
                        tárgyaláson, öt perc szünetet kértem, és örökre távoztam. Ez volt a
                        szerencsém. Ha akkor habozom, ha akkor nincs ehhez erőm, úgy ma nem itt
                        tartok - szólt kissé öntelten a teknő alatt, ahol éppen tartott, a
                        külsőségeket illetően egy szál monokliba öltözve. - Ezt maga nem érti
                        Mervin. Vád, védelem és ítélet együttvéve sem fejezhetik ki az igazságot,
                        amelynek az értékét nem a büntetés határozza meg. A jog tömören: maga az
                        ember. Az ember ősi igénye a joghoz, amelyet odaítélt neki a természet. Ha
                        az emberiségnek sikerül majd érdemességét bizonyítani, akkor örökbe kapja a
                        jogot. Az igazit, ami a szívben van és a bibliában: Ne lopj! Ez... jog. Ne
                        ölj... Ne kívánd... a te felebarátodét... Ma sincs különb... És ha ez... a
                        kódexekből a szívekbe íródik... az lesz az igazi jog... Lehetséges, hogy
                        most elájulok... Ez ne zavarja önöket... Szeretnék... nem kórházba... Az én
                        hajómra... A jelöltem...</p>
				<p>Nyomban kihúzták a teknő alól. A százados vizet hozott, Prunoki pálinkát.</p>
				<p>- Mit akar? - mordult rá Mervin, az alélt ember szíve táját dörzsölve. - Nem
                        iszik ez most pálinkát.</p>
				<p>- Annyi baj... - csuklott az asztalos. - És minden kö... tél... sza... kad...
                        én uhugy megiszom, mint a pinty.</p>
				<p>Mervin végtelen szomorúsággal nézte a horpadt mellkasú, kiszögellő csípőjű,
                        elgyötört korpusz deliktijét a nagy jogász szomorú életének.</p>
				<p>Finom elefántcsontszínű homloka, nyitott szája és hunyt szemén feszülő
                        monoklija ma is még a joghoz ragaszkodó gyakorlaton felüli embert
                        reprezentálták.</p>
				<p>- Majd behívom... a Jelöltjét... - hebegte Prunoki. - Matróza van.... Horog
                        Bele nevű Jelöltje... Itt szokott verekedni minden délután négytől hatig...
                        a Princtown cukrászda előtt...</p>
				<p>Kitámolygott.</p>
				<p>Ész Lajos, az Álmos Elefánt felnyitotta szemét, és egy gőgös, szenvedő bölcs
                        keserves mosolyával leplezte kínját.</p>
				<p>- Mervin... - súgta - nincs sok hátra... Befejeztem egy művet... A Jog és az
                        Igazság viszonyáról... Ezt majd, kérem, lopja el szintén...</p>
				<p>Olyan halkan súgta, hogy a százados nem hallotta meg. A kormánybiztos
                        lesütött szemmel felelt. A kormánybiztosnak rossz volt a lelkiismerete.
                        Amikor Gabrone eltűnt, és híre járt, hogy Amerikában meghalt, a fiatal
                        jelölt saját neve alatt megjelentette egykori főnöke nagy művét.</p>
				<p>- Bizony - mondta a mezítelen jogász - tíz év munkája a maga nevén jelent
                        meg... Ezt láttam, amikor visszatértem... Amerikából.</p>
				<p>- Azt hittem, nem él már, és mindegy önnek...</p>
				<p>- Maga... - felelte fáradt mosollyal - sohasem lesz jogász... Egyszerű lopás
                        ellen hullarablással védekezik... Felmentő ítéletemet... bűncselekmény
                        hiányában hozom... - lihegte. - Halálom esetén egyetlen örökösöm maga lett
                        volna... Tehát a hamis hír miatt szerzői jogomat is hagyatékának
                        tekinthette... Ez valamivel jobb védekezés... De így viszont tekintse húsz
                        év előtti végakaratomnak, hogy ezt a kislányt... mindenben...</p>
				<p>- Úgy lesz. Cifrán elbánt velem, de lehetetlen nem szeretni. Ha ismerné az
                        ügyét, tudná, milyen törvényellenes ez a helyszíni szemle. De a maga
                        kedvéért, principálisom, még ezt is.</p>
				<p>- A nyolc év előtti döntvények között nem szerepel ez az ügy... a lapokat
                        csak... olyankor olvasom, ha inget váltok... Semmi közöm ahhoz, ami
                        aktuális. Az mindig látszat...</p>
				<p>- Hol lakik? - kérdezte Mervin, és letakarta felöltőjével e korszerű
                        avantgardista modelljét egy piétás témájú szobornak.</p>
				<p>- Személyi adataim... zavarosak... Sehol sem lakom. Valaki sokszor egy hajóra
                        visz, ahol ládán hálok... és leírja a diktandómat... A leány ügyéről csak
                        azt tudom... hogy maga... elmulasztotta a helyszíni szemlét... Istenem,
                        mennyit magyaráztam: nincs üres formaság. Mervin... Ez a tiszta jogászi
                        gondolkodás... - suttogta. - De maga.... mindig tehetségtelen jogász volt...
                        Ezért láttam: biztos karrier előtt áll...</p>
				<p>- Azt hittem...</p>
				<p>- Az igazságot nem lehet hinni... Azt tudni kell vagy hagyni. De ez a világ a
                        dilettánsoké, Mervin...</p>
				<p>Prunoki egy heveny alkoholmérgezés vidám tüneteivel átesett a küszöbön.
                        Valakit hívogatott az utcáról, csuklásokra töredező hangon.</p>
				<p>- Na gyere... - és rávigyorgott Mervinre. - Ez egy jó fiú... gondozza... Ész
                        Lajost... Hajón laknak... nem messze. Már egy éve cipeli azt a beteget...
                        Úgy hívják, hogy Horog Nekije!... Vagyis Knokaut Bele... nem is... úgy
                        hívják - legyintett. - Nem mindegy?</p>
				<p>Horog Bele disznószerű, koca formájú orra megjelent az ajtóban. Rekedt,
                        nemtörődöm hangja szokatlan aggodalommal telt meg:</p>
				<p>- Hol a beteg?... Pedig mondták neki, hogy ne mászkáljon...</p>
				<p>- Nincs ijedségre ok... - hebegte Prunoki, Ész Lajos mellett térdelve. - Már
                        egészen... visszament a daganat a százados úr bokáján...</p>
				<p>Horog Bele felnyalábolta könnyedén a letakart beteget.</p>
				<p>- Magát várják kint - szólt Mervinhez.</p>
				<p>- Kicsoda?</p>
				<p>- Prücsök és a fél város.</p>
			</div>
			<div type="chapter">
				<head>TIZENKILENCEDIK FEJEZET</head>
				<head>Egy halász akad a horogra</head>
				<p>A kunyhó előtt nyugodtan és elszántan ott állt a kikötő színe-java. Elöl Korn
                        Atya egy bankongi diplomata kockás, gyapjú nyakvédőjében, és jobbján Kirúg
                        Hümér, kezében a sárgaréz söröscsappal. Mellette a Részes Mandarin, Kicsit
                        Bob, továbbá Tanúpipőke, aki, mint a neve is mutatja, ártatlan arccal és
                        jutányos áron meggyőző vallomást tesz szükség esetén. A mesterség és az
                        ártatlan arckifejezés következtében Tanúpipőkének nevezték, holott vörös
                        volt és marcona. Néhány zsákhordó és éltes csarnoki árus, állástalan
                        matrózok, munkanélküli akrobaták, hivatásos munkanélküliek és hivatás
                        nélküli munkások serege, botokkal és vasrudakkal felfegyverkezve, továbbá
                        Veuve Marie, Rita Kamélia, a Török és Roppant Manó várakoztak a ház előtt
                        csendben. Élükön ott állt Babette anyó a lavórral, mellette valaki a földön
                        ült, és a fejét fogta.</p>
				<p>A küszöbről büszke arccal tekintett végig e seregen Prücsök, mint valami
                        fővezér.</p>
				<p>- Mi ez? - kérdezte Mervin a leányt.</p>
				<p>Prücsök lelkes izgalommal magyarázta:</p>
				<p>- Ezek itten a haverok. Mind jópofa. Mert amikor hallottam, hogy mennyire
                        szeretnék magát agyonverni, és több kocsmában is a részletekről tárgyaltak,
                        akkor én mentem a haverokért. Mert minek verjék magát agyon. Mervin, nem
                        igaz? Ha már olyan bátor, és ide jött, hol tűzzel-vassal irtotta a bűnözést.
                        Nincs az ilyesminek semmi értelme. Ez meg itten csupa megbízható egyén.</p>
				<p>A megbízható egyének csoportja, egytől egyig Prücsök jó barátai, futtában
                        1200 év kényszermunkát is elbírt volna egy nagylelkű bírótól, sőt ez
                        ítéletet alkalmi vételnek tekinthették, méltányos büntetésükhöz
                        viszonyítva.</p>
				<p>- Nagyon okos volt...</p>
				<p>- Az én kedvemért ezek mindent megtesznek. Az én szólásomra Kirúg Hümér vagy
                        a Részes Mandarin most magát olybá veszik, mintha a legjobb haverjük
                        volna.</p>
				<p>- Igazán nem tudom, hogy köszönjem... - mondta Mervin aránylag mérsékelt
                        lelkesedéssel, szemközt a demokratikusan leereszkedő rovottmúltúakkal. -
                        Szóljon, kérem a barátainak, hogy elsősorban a halászokhoz megyünk.</p>
				<p>- Fiúk! - kiáltotta Prücsök, miután felugrott egy szemetesládára, de közben
                        olyan erősen megkapaszkodott Mervin kabátjának fazonjába, hogy
                        leszakította.</p>
				<p>Schulteisz, az Ikrek kárörvendve rikkantotta tribünnek képzelt ablakából:</p>
				<p>- Már rongálja a kormánybiztost! Ne sajnáld, Prücsök!</p>
				<p>- Marha - felelte Prücsök a karzat iránti megvetésével legyintve, azután mint
                        Napóleon ama nevezetes sziklaplatón, a Pó völgye felé lezúduló hadseregéhez,
                        rövid tábornoki bevezetőt tartott. E hadsereg éppolyan rongyos volt, és nem
                        kevésbé elszánt is, mint az egykori, csak lehet, hogy a szemetesláda pótolta
                        hiányosan az ifjú Bonaparte fehér lovát. - Fijúk! - szólt méltósággal. - Ide
                        vigyázzatok! Ez a Mervin azért jött, hogy a papámat tisztára mossa! És itt a
                        kunyhóban hallotta vőlegényem, a futár, gyengéd nevelőm, Babette anyó és
                        csatoltan átszármaztatva Ész Lajos, továbbá Prunoki, bár tökrészegen,
                        úgyhogy nem számít, de megesküszik rá ha köll... - Itt elakadt, és hangosan
                        újra kezdte. - Hovatovább... hallotta Horog Bele és hallotta még
                        hovatovább...</p>
				<p>Végképp elakadt. Schulteisz tölcsért csinálva kezéből ordította:</p>
				<p>- Halljuk, halljuk! Idő!...</p>
				<p>- Ez a hülye mindég megzavar! - lendült szóba ismét. - Én csak azt mondom,
                        hogy garantáltam Mervin testi épségét, halált okozó nyolc napon túli
                        fenyítés következtében. Ti most nem blamáljatok. Tekintsétek őt havernek.
                        Megígérte nekem, hogy amennyiben ma nem veritek agyon, nagy protekciózás
                        lesz, mindég kaptok beszélgetőt a rokonaitokhoz, meg soron kívüli
                        látogatást, és esetleg arról is lehet szó, hogy ő becsempész cigarettát
                        nektek, ha bezárnak valakit, ami mindnyájunkat érhet.</p>
				<p>Mervin elhűlten hallgatta, hogy Prücsök miféle ígéreteket tesz a nevében.</p>
				<p>- Ezt nem mondtam... - súgta a leánynak.</p>
				<p>- Micsoda? - és harsányan a tömeghez fordult. - Azt mondja, hogy még sokkal
                        többet is tesz, és a jövőben nem lesz olyan szigorú hozzátok. Most pedig
                        elindulunk mind, kivéve ezt a Prunokit, aki teljesen luminált állapotban
                        van, mert disznó.</p>
				<p>Most kordélyával az út közepére érkezett az osztrigás.</p>
				<p>- Nem voltál a Kmetter Bubinál.</p>
				<p>- Ez most nem fontos - legyintett Rongy Aurél kapitány. - Ereggy az
                        osztrigákkal!</p>
				<p>Schulteisz, az Ikrek nagyot rikkantott:</p>
				<p>- Civil a pályáról!</p>
				<p>Babette anyó harciasan megrázta a lavórját:</p>
				<p>- Ha megölik a vizsgálóbíró urat, nekem a városháza vérbosszúból felemeli a
                        helypénzt!</p>
				<p>Ez elegendő ok volt, hogy védje őexcellenciáját.</p>
				<p>A toprongyos sereg elindult, és egy rikkantás hangzott a magasból:</p>
				<p>- Kitartás! Jövök én is!</p>
				<p>Jött ő is. Schulteisz, az ikrek. Elöl Mervin, fekete szalonruhában, mellette
                        Prücsök, a szalonruha fazonjával, mögötte barátai, marcona külvárosi
                        haverok botokkal, lécekkel és gyűlölködő pillantásokkal, mert a
                        kormánybiztost úgy védte Prücsök jelenléte, mint amikor vérszagtól reszkető
                        tigrisek felett uralkodik a szelídítő szuggesztív tekintete.</p>
				<p>- Tehát a halászkikötő - mondta Mervin. - Bár szerintem nincs ott semmi.</p>
				<p>- Ott sincs semmi, itt sincs semmi! - szólt Wurm úr, aki feleségével együtt
                        jelen volt. - És az igen tisztelt, nagyérdemű igazság mégis kiderül,
                        hölgyeim és uraim.</p>
				<p>- Ez a kölyök itt bajt csinál - vélte az asszony, aki harmadik gyermekéig
                        kígyótestű csoda volt, de aztán már nem tehette többé.</p>
				<p>- Emerencia a jövőbe lát - közölte Wurm. - De nincs kézügyessége. Így
                        haladtak útjukon.</p>
				<p>...A világítótornyon túl következik a halászkikötő. Vacsoratüzek fénye
                        lobogott a kék afrikai éjszakában, és mindenfelé erős fényű lámpák
                        imbolyogtak a vízen, hogy útra kelő ladikok tatját megvilágítsák.</p>
				<p>- Majd én intézkedem - mondta Prücsök a vizsgálóbírónak. - A Kmetter Bubi jó
                        haverom, és ő itten a cégvezető minden halász felett.</p>
				<p>- Tessék... Habár hivatalos eljárást csak hivatalos személy végezhet.</p>
				<p>- Az eljárást nem is hivatalból teszem, csak mert haverom a Kmetter Bubi.</p>
				<p>És kiállt a halászfalu szélén a partra.</p>
				<p>- Bubi! Hé! Bubi, a Prücsök van itt!...</p>
				<p>Jött Bubi!</p>
				<p>Bubi legalább nyolcvanéves volt, galambősz, ezerráncú, napbarnított, sasorrú
                        ember. Úgy himbálózott karikalábain, mint bója a viharban. Prücsök eléje
                        sietett, és kézen fogva vezette.</p>
				<p>- Szerbusz, Bubi. Nagy vizsgálat van, tehát siessél - nógatta idegesen -,
                        majd pont egy ilyenre vár a kormánybiztos.</p>
				<p>- Mi az? Te!... Kit hoztál ide?</p>
				<p>- A Mervint. Megígérte, hogy a fiad fél órával tovább sétálhat az udvaron, ha
                        te igazat vallasz, ami úgyis szokásod.</p>
				<p>Mervin halkan megkérte a leányt, hogy ha egy mód van rá, ne ígérjen a nevében
                        annyi súlyos hivatali visszaélést. De Prücsök türelmetlenül leintette:</p>
				<p>- Mit van úgy fenn a szabályokkal?... Mondja már, hogy valamelyik szegény
                        rabnak cigarettát visznek?</p>
				<p>- De, sajnos, becsapja a barátait, mert én nem tehetek a törvény ellenére, és
                        egyetlen cigarettát vagy beszélgetési engedélyt sem adhatok, ha nem jár
                        előírás szerint. Én ezeknek a jó embereknek ezt nem ígérhetem...</p>
				<p>- Jól adja!... Ahelyett, hogy örülne a megegyezésnek! De meg ezek úgyis
                        tudják rólam, hogy link vagyok.</p>
				<p>“Link!”</p>
				<p>Ezt az undok kültelki szót úgy mondta, mint kétes kikötői egyének, vének és
                        cinikusak; könnyedén és magától értetődően.</p>
				<p>És tizenhat éves volt, olyan ártatlan, romlatlan, tiszta szemű és tiszta
                        szívű, hogy a külváros elbukott népe is jobb lett általa, amiért a szívébe
                        fogadta. És tűzbe mentek érte, hiszen egy foltnyi hófehér, örök
                        megbocsátást, örök újjászülető égi fényt képviselt itt közöttük, mert a
                        legutolsó betyár gyereke is büntetlenül, makulátlan előélettel születik, még
                        ha rablótanyán látja meg a világot, akkor is.</p>
				<p>A kikötő frazeológiája felmentésben részesült, amikor Prücsök használta e
                        szavakat, derűs arccal, tiszta szemekkel, ahogy rátapadtak a környezetből,
                        más értelmezést nyerve, mintegy személytelenül. Mert hiszen gyermek volt még
                        félig, akit dialektikájára formál az életkörülménye, ha éppen rosszaságra,
                        bűnre nem is formálhatja, mert ebben a kisleányszívben akkor sincs bűn,
                        akkor sincs rosszaság, ha utánzásból, majmolásból vagy nagyképűségéből a
                        kikötő nyelvezetét használja is.</p>
				<p>Egy szép, tárt kelyhű, halványrózsaszín, jószagú, mezei szegfű, hogy, hogy
                        nem, kinyílt és virított az iszapban.</p>
				<p>Ki érti ezt?</p>
				<p>A természet olykor csodát is művel. Előfordul, hogy eper- vagy ibolyatermés
                        ütögeti bátortalan fejét a fű között, egy bokor alján, messzi túl az
                        idényszerűsége hónapján. De ez egészen más. Az a csoda! A földi csoda,
                        lelkek csodája, amely örökké az egyszerűség jegyében lép a hívők elé! A
                        gyermek, a földműves, az anya vagy az ártatlanul elhunyt áldozat robusztus
                        erejű, mitikus szólama, amely legyőzi a komplikált embert. A víztiszta
                        igazság előtt meghajlik a szintetikus lény is, aki épít és ítél.</p>
				<p>Szóval, ott hagytuk el, hogy egy magányos szegfű is keletkezik a láp kellős
                        közepén, libegő, gyenge feje roppant lapuk és murvalevelek között inog, azon
                        frissen, ahogy kinyílt.</p>
				<p>És nem a mocsár dús páráit, kénhidrogénes záptojásbűzét szítta magába ez a
                        finom kehely.</p>
				<p>Nem!</p>
				<p>A szegfűszagú, igaz, jó levegővel megfertőzte a fertőt, hogy az tiszta
                        lett.</p>
				<p>Odakészítettek egy asztalt és egy széket. Mervin excellenciás úr most ismét
                        vizsgálóbíró volt, mert egy régebbi ügyét ő maga vezette le másodszor, az
                        elmaradt helyszíni szemlétől az összefoglalásig.</p>
				<p>Előzőleg kísérőihez fordult. Mert ott állt a kikötő város zöme, zárt
                        sorokban, mozdulatlanul.</p>
				<p>Élükön Babette anyó a lavórral.</p>
				<p>- Emberek! - mondta Mervin. - Vizsgálatot tartok itt, de a szokott rendőri
                        apparátus nem áll rendelkezésemre. Mert hivatalos módja nincs ennek a
                        vizsgálatnak. Egy kisleány és hajdani főnököm kedvéért teszem, kiket ti
                        Prücsöknek és Ész Lajosnak hívtok.</p>
				<p>Zúgás támadt.</p>
				<p>- Én mindég mondtam, hogy Ész Lajos nagy ember - kiáltotta Rongy Aurél, és
                        éppen ő nem mondta soha. Sőt. Szerinte az Álmos Elefánt valami iszákos
                        bírósági szolga, teremőr vagy ilyesmi. Kirúg Hümér feltette, hogy ezt meg is
                        mondja Rongy Aurélnak, és odafordult gorombán Rita Kaméliához:</p>
				<p>- Csak te hallgass! Neked a vénség és a pálinka beadta. Addig tartsd a szád,
                        amíg a sörcsappal fejbe nem váglak, te disznó.</p>
				<p>Hasonló tévedéseit a keresztbe látó csaposnak annyira megszokták, hogy senki
                        sem felelt, és Mervin folytatta közléseit.</p>
				<p>- Az induló vizsgálat tehát a ti kedvétekért történik, nektek kell
                        helyettesíteni a hivatalos közegeket, akik máskor munkámban segítettek, és
                        most nem vehetem igénybe őket.</p>
				<p>- Szépen beszél - szólt Gomb Riza.</p>
				<p>- De ki érti? - kérdezte Roppant Manó, és a Részes Mandarinra nézett, azonban
                        ez vállat vont:</p>
				<p>- Fő, hogy rövid legyen.</p>
				<p>- Fiúk - szólt most Prücsök, a kormánybiztos elé lépve. - Itten arról van
                        szó, hogy mert az ügy tettese nem hivatalból üldözendő, tehát a Mervin nem
                        kap rendőrt. De neki az köll. Meg jegyző is ilyesféle. Tehát mert Ész Lajos
                        és én haverok vagyunk, ti majd helyezitek az igazi rendőrt, mer úgyis jól
                        ismeritek a vizsgáló szokásokat magatokra nézve alanyiból. És ha így lesz,
                        akkor a kormánybiztos ígéri, hogy rokonaitok és barátaitok egy fél órával
                        tovább sétálhatnak az udvaron, és évente egyszer a sötétzárkát is letudják
                        belőlük...</p>
				<p>- Ilyeneket ne ígérjen - súgta idegesen a kormánybiztos, de Prücsök
                        folytatta.</p>
				<p>- Akarjátok-e kedvemért, mer Ész Lajos is csak irántam szeretetből kérte, ezt
                        a vizsgálatot segíteni?</p>
				<p>- Mit kell annyit magyarázni?! - kiáltotta Veuve Marie. - Azért vagyunk itt,
                        hogy segítsünk az apádon. És kész. A kormánybiztos zavaros előadását nem
                        értettük.</p>
				<p>- Hát gyerünk a vizsgálattal! - harsogta Schulteisz, az Ikrek. És tölcsért
                        formált a kezéből. - Tem-pó, Mer-vin! Tem-pó, Mer-vin! Tem-pó, Mer-vin!</p>
				<p>- Kuss... - szólt Korn Atya szelíden, és csend lett, mivel rendkívüli
                        tekintélye volt a kikötőben, finom holmijai és hajlott kora révén. - Mi
                        valamennyien rendelkezésére állunk a kormánybiztos úrnak, éppen úgy, mint a
                        rendőrei.</p>
				<p>- De azért önmagunkat nem tartóztatjuk le - jegyezte meg Roppant Manó, és
                        Kirúg Hümér erélyesen ráemelte a csapot Gomb Rizára.</p>
				<p>- Ne szólj bele mindig, mert képen ütlek, hogy kigyüssz a formádból.</p>
				<p>- Köszönöm - mondta Mervin -, mivel engem is érdekel, hogy mit hoz ez a
                        vizsgálat.</p>
				<p>A nap egy ibolyaszínű lobbanással lesiklott a tenger peremén, és e különösen
                        izzó, rőtes meg búzakék sugárzásban íveltek lomha siklórepüléssel az átutazó
                        jégmadarak és sirályok, lecsapva hirtelen, vagy hosszú spirálisban égnek
                        emelkedő húzással, miközben a víz elsötétedett egyszerre, lúdbőrző
                        felülettel, mintegy nyugtalanul a közelgő éjszaka miatt, hasonlóan bizonyos
                        idegbeteg egyénekhez, kik az alkonnyal önbizalmukat érzik múlni, és
                        borzongva gondolnak a beköszöntő ismeretlen éjre.</p>
				<p>Egy kondér alatt tüzet élesztettek, és az első bátortalan csillagokat
                        úgyszólván elfedte tíz-húsz halászcsónak felvillanó fénye.</p>
				<p>Prücsök kézen fogva ment a parton Kmetter Bubival, és ezt beszélték: - Itt
                        most kivizsgálják a halott vallomását.</p>
				<p>- Nem jó - mondta Kmetter Bubi, és bőrkalapját előretolta, mivel vakaródzott
                        a tarkó táján.</p>
				<p>- Drót volt?</p>
				<p>- Volt hát. Tudtuk, hogy jön. Azért mind a vízen van, pedig most nincs ívás
                        erre, kevés a hal.</p>
				<p>Többet nem is beszéltek. Bubi egy halászcsónakkal elvezett a parttól, és az
                        öböl bejáratánál kifogta három halásztársát.</p>
				<p>- Gyertek, mer vizsgálat van.</p>
				<p>- Hagyj békén!... Nem megyek!</p>
				<p>- A Prücsök papája miatt van. Ő hí titeket.</p>
				<p>Erre jöttek. Csendben eveztek a Kmetter Bubi után. Rossz napjuk volt. Ez
                        látszott mindegyiken. Partra érve leporolták magukat, és a hosszú asztalhoz
                        mentek. Mervin az asztal előtt állt, dereka mögé terpesztett tenyerére
                        támaszkodva.</p>
				<p>Schulteisz, az Ikrek jegyzőkönyvet vezetett! Az asztalnál!</p>
				<p>Körül a kikötő zöme, hallgatag, marcona nézők.</p>
				<p>Mervin mellett Részes Mandarin és Rongy Aurél. Mint két konstábler. És oldalt
                        Prücsök, a vád és védelem képviselőit egyaránt szemmel tartva
                        viharkabátjában.</p>
				<p>- Mikor fogták el azt a bizonyos Louvaint? - kérdezte Mervin. - Talán... öt
                        hete. Nem?</p>
				<p>- Igen - hagyta rá a másik.</p>
				<p>- Ki tudja szó szerint, hogy mit mondott?</p>
				<p>Habozás.</p>
				<p>- Én figyelmeztettem az illetőt - enunciálta Prücsök -, hogy csak a tiszta
                        igazat vallja, mert a hamis tanúzást szigorúan megrúgják.</p>
				<p>Tanúpipőke idegesen fészkelődött:</p>
				<p>- Ne személyeskedjünk, kérem... Most csak a halászokról van szó.</p>
				<p>- Ezt mondta - vallotta a halász. - Decoux ártatlan... keressék meg a
                        kikötőben Adrient... mert szegény Decoux életfogytig fogoly lesz...</p>
				<p>- Mást nem mondott?</p>
				<p>A marconák feszült figyelemmel meredtek három halász ismerősükre. Ők most
                        rendőrök. Ki tudja, mikor kerülnek ismét Mervin elé ebben a relációban.</p>
				<p>- Erőltesd meg az agyadat - szólt Kicsit Bob.</p>
				<p>- Azt mondta még - szólt az egyik halász, és jelentős pillantással
                        összenézett társaival -, hogy Adrien a titok megoldása...</p>
				<p>- Figyelmeztetem magukat, hogy az ügyben csak addig tanúk, amíg semmit nem
                        hallgatnak el! - kiáltotta Mervin, és egészen eléje állt az öreg halásznak,
                        aki pedig nem is szólt, csak pipáját szortyogtatta.</p>
				<p>- Leken... - súgta meghatottan Jázmin csarnoki árus a Részes Mandarinhoz. -
                        Ez olyan, hogy leken...</p>
				<p>- Hát, kérem... - szólt a halász, de Mervin szemében különös fény lobbant.
                        Belevágott a szavába, és rárivallt:</p>
				<p>- Ne dadogjon! Mit képzel?! Azért vagyok itt, hogy hazugságokat halljak?! -
                        Ijesztő suttogással, egészen közel a halász arcához, miközben félkézzel
                        magához húzta, vontatottan szólt: - Te nem tudod, hogy ki vagyok? Te hazudni
                        mersz nekem? Te packázol itt?... Mi?</p>
				<p>Hű, a mindenit!</p>
				<p>Ezzel sem volna jó éjszaka egy sötét ügyben találkozni, valamelyik
                        őrszobán.</p>
				<p>- Kérem... - dadogta a halász.</p>
				<p>- Rendben van! - hátraszólt: - Valaki menjen a riadókészültségért.</p>
				<p>- De senki nem mozdult.</p>
				<p>Ki menjen itt a riadókészültségért?</p>
				<p>- Akik ma éjszaka velem vannak, azok ellen holnap reggelig mindenféle
                        eljárást felfüggesztek!... Maga ottan! Menjen a riadókészültségért!</p>
				<p>- Pont engem választ ki?! - dünnyögte Jázmin, a csarnoki árus, de
                        elindult.</p>
				<p>A kormánybiztos kissé imponált most nekik. Hiába! Ez nincs lekvárból!</p>
				<p>- Idefigyeljen, barátom... - mondta Mervin, hogy valamennyi halász hallotta.
                        - Én úgy elsöpröm magukat a partról, ha kiderül, hogy hazudtak, úgy
                        áttelepítem a halászokat valamelyik szigetre, hogy észre se veszik!</p>
				<p>Az asszony kiáltott most ki, gyerekkel a karján.</p>
				<p>- Azt mondom ne kezdjetek ki a kormánybiztos úrral, mert tudhassátok, mi lesz
                        ebből! Csak mi húzzuk a rövidebbet! Tessék, mondjátok meg azt is...</p>
				<p>- Te hallgass, és ne járjon a szád!... - mondta az egyik fiatal halász.</p>
				<p>Mervin máris megragadta, és odalökte Rongy Aurél meg Részes Mandarin
                        közé.</p>
				<p>- Kötözzétek meg! Hamis tanúzásra való felbujtásért letartóztatom.
                        Folytassa... - fordult az asszonyhoz. - Most már valamennyiüket őrizetbe
                        vetetem, mert befolyásolni akarják a tanút.</p>
				<p>A két alkalmi rendőr megkötözte a halászt.</p>
				<p>- Ti spiclik vagytok? - mondta ezt gúnyosan.</p>
				<p>- Nem spiclik! - kiáltotta Prücsök. - Ez a mi ügyünk, nem a kormánybiztosé!
                        Mi híttuk ide, a papámért! De ti drótot kaptatok. Tudom!</p>
				<p>Nagy morgás volt. Jázmin távolabb állt, készen arra, hogy ha Mervin újra
                        szól, akkor hozza a riadókészültséget. De így egy intésre mégsem teheti,
                        múltjával.</p>
				<p>- Igaza van a vizsgálóbírónak!... Mit hazudoztok itt? - kiáltozták, és
                        Schulteisz, az Ikrek harsányan szólt:</p>
				<p>- Húzzák az időt! Mindig taccsra rúgják a kérdést!</p>
				<p>Mervin hagyta ezt és figyelt. Prücsök az öreg halászhoz lépett:</p>
				<p>- Ne felejtsd el, Bubi, hogy én nemcsak virágot, hanem osztrigát is szoktam
                        eladni - mondta jelentősen.</p>
				<p>- Ez fontos - szólt közbe a kormánybiztos. - Osztrigatelep kirablásért
                        felemelték három évre a minimális büntetést. És hol vettek maguk ezen a
                        partrészen osztrigát?... Mi?</p>
				<p>Az öreg halász előrelépett:</p>
				<p>- Vallani fogunk...</p>
				<p>- Azt hiszem, ez a legokosabb - bólintott Mervin.</p>
				<p>- A halász, nem bűnöző, de nem is besúgó, ezért hallgattunk eddig. - Megint
                        sok a szöveg! - rikoltotta Schulteisz, az Ikrek.</p>
				<p>- Ez a Louvain azt mondta, hogy a Nagy Dög tudja, ki a tettes. Mi féltünk,
                        hogy ha ezt megmondjuk, akkor a kikötői söpredék bosszút áll.</p>
				<p>- Akkor ti félreismertek bennünket - mondta Korn Atya, és tagadóan megrázta a
                        fejét.</p>
				<p>- Kikérjük magunknak! - avatkozott be Kirúg Hümér - mi nem állunk bosszút! Ha
                        ilyet mondsz - kiáltotta Mervinnek, és fenyegetően rázta előtte a rézcsapot
                        -, kaphatsz egyet a fejedbe!</p>
				<p>- Ez teljesen kancsal - magyarázta Prücsök. - Miért tagadtak?</p>
				<p>- Drót volt...</p>
				<p>A kormánybiztos eléggé ismerte vizsgálóbírói korából e különleges
                        idiómát.</p>
				<p>- Mikor?</p>
				<p>- Korán délután jött a drót, hogy excellenciád itt van, és kijön hozzánk
                        Decoux ügye miatt.</p>
				<p>Tehát abban az órában, amikor megígérte Gabrone-nak, illetve Ész Lajosnak,
                        itt már tudták!</p>
				<p>Micsoda hírszolgálat!</p>
				<p>- Más nem befolyásolta?</p>
				<p>- Hát... még volt valami, de ez nem drót...</p>
				<p>- Micsoda?</p>
				<p>Összenéztek. - Nézze, most már ne hazudozzon, mert nagyon megjárja! Nagy
                        vonakodva előadtak egy levelet.</p>
				<p>“Halázóknag! Üzenetemet komojan veni! Mer én Tuttam, hogy
                            Kmeter Pubi az 1. órv halláz! És ez nem 70-kedés tudják meg, hogy a
                            halázókat elsemisitem. Ha valltok a Nagy Dögről és a Deku ügy is
                            tilos.</p>
				<p>VÉRFÜRDŐ BILL Ór- és bérgyilkos.”</p>
				<p>- Beszéljen! - bíztatta Mervin a halászt. Csak most látta, mennyire igaza van
                        Ész Lajosnak: a legkisebb formaság is a helyes ítélethez vezető út
                        burkolatának egy kockája. - Mit mondott még az a haldokló?</p>
				<p>- Hát, kérem... azt mondta még, hogy a Nagy Dög tudta, ki adta le a
                        lövést.</p>
				<p>Moraj. Valaki kiválik a sötétben a hátul állók között, és lassan elindul.
                        Mervin elővette a revolverét és célzott:</p>
				<p>- Az az ember álljon meg, mert keresztüllövöm! Itt nincs drót! A Nagy Dög ne
                        tudja meg a hírt!</p>
				<p>Babette anyó a sor végére állt, műértő szemmel megtekintve lavórját, mint egy
                        lovagregényben szereplő, komor, csúf, fejkendős őrgróf, ha vontcsövű
                        pisztolyait párbaj előtt felülvizsgálja.</p>
				<p>Tülök Bull (ő akart távozni) visszatért a helyére.</p>
				<p>- Ki az a Nagy Dög?</p>
				<p>- Szintén nagy haverunk - mondta Prücsök. - Jól menő szerszám- és
                        jelmezkölcsönzője van egy háztetőn.</p>
				<p>- Rue Toulon huszonhét, félemelet falra - szólt Schulteisz, az Ikrek.</p>
				<p>- Ugyanis - magyarázta Prücsök - egy tűzmentő létrán lehet csak feljutni
                        hozzá, a falon végig. Mert szereti a nem kívánatos látogatókat fejükre
                        dobott téglával elhessegetni. A Schulteiszt egyszer leöntötte forralt
                        vízzel, és Prunoki szerint attól hülye.</p>
				<p>Mervin a csendes, sószagú parton fel és alá járt.</p>
				<p>Itt a rejtély! Kétségtelen, hogy valahol hiba volt. Hogy valami nincs
                        rendben. Odaintette Prücsököt. Most ketten jártak, Prücsök két mesebeli,
                        mérföldes bal cipőben.</p>
				<p>- Ide figyelj, kislány. Most válaszd ki a megbízható embereket. Nem akarom a
                        rendőrséget igénybe venni, és csak olyanokat lehet elküldeni, akik nem
                        értesítik azt a bizonyos Nagy Dögöt.</p>
				<p>- Itten sokan haragban vannak vele. A Részes Mandarin, aki betörési költő,
                        mert csak terveket gyárt magányos villákról, egyszer megrohanta nyolc
                        emberrel a házat, aminek a kéményét lakja. Nagy lövöldözés volt, és azóta
                        haragszik rá mind a négy, aki életben maradt, valamint Kicsit Bob, aki
                        bérelt álkulcsokat lopott tőle, és Kirúg Hümér, aki titokban tisztességes
                        ember, meg Roppant Manó egy autogénvágó miatt, kérem. Ezek haragosai mind a
                        mai napig. De utálja őt Schulteisz, az Ikrek, mer önállósította magát a Nagy
                        Dögtől azzal, hogy kéz alatt vett egy csomó szerszámot, amiért a Nagy Dög
                        aszonta, hogy kicsinálja, de neheztel tovább a leforrázás miatt is...</p>
				<p>- Ezeket gyűjtsd össze. A fő, hogy valamennyi ellensége legyen a Nagy Dög
                        nevezetűnek, mert ez belekeveredett az ügybe, tehát értesítené, akit el
                        akarok csípni. - És körülnézett. - Maguk most rendőrök, és hajtórazziát
                        tartanak!</p>
				<p>Megilletődötten álltak... Valaki felsóhajtott, és Roppant Manó kis híján
                        sírva fakadt.</p>
				<p>Razziát tart. Ő. Hogy ezt a Fürt Ninon nem érhette meg...</p>
				<p>- Menjenek, ha lehet, bérautókon mindenfelé a kikötőbe, és ahány Adrien nevű
                        nő feltalálható, hozzák ide! - rendelkezett Mervin. - Jobb szeretem így
                        melegibe, mint razziát tartani holnap, hivatali úton.</p>
				<p>- Azt mi sem szeretjük - bólintott Kicsit Bob, aki megtartotta a Nagy Dög
                        álkulcsait. - Persze, bérautó, az pénzbe kerül, és nálunk nincs...</p>
				<p>Kirúg Hümér ezért dühös lett Kicsit Bobra, és váratlanul megfenyegette
                        Babette anyót a rézcsappal:</p>
				<p>- Szégyelld magad, te pimasz tolvaj! Te részeges rabló! Majd jól fejbe ütlek,
                        ha itten piszkoskodni akarsz az excellenciás úrral, miután befogadtuk
                        barátnak!</p>
				<p>- Rossz a direkciód! - kiáltotta Schulteisz, az Ikrek. - Szemüveget a
                        bírónak!</p>
				<p>Ettől Kirúg Hümér olyan dühbe jött, hogy hozzávágott egy köteg sós halat, és
                        Gomb Riza még fél óra múlva is tisztálkodhatott.</p>
				<p>Végül azonban minden razzia legmerészebb álma egy csomóban készen állt arra,
                        hogy razziát tartson. Csak egy sötét alak, a marcona csoport végén, indult
                        el ismét lopakodva.</p>
				<p>- Vissza, mert lövök! - süvöltött Mervin, és Tülök Bull, mert ismét ő volt, a
                        helyére somfordált.</p>
				<p>- Uram! - jelentett Roppant Manó. - Készen vagyunk.</p>
				<p>- Rajta!</p>
				<p>És Prücsök rendőrsége elindult.</p>
			</div>
			<div type="chapter">
				<head>HUSZADIK FEJEZET</head>
				<head>Fejbeütés nagyban és kicsinyben</head>
				<p>Aznap két teherautót és egy oldalkocsis motorkerékpárt loptak a
                        pályaudvarnál. Továbbá eltűnt egy Balila, két bicikli és három felöltő,
                        azonfelül egy női retikül arany monogrammal.</p>
				<p>És repült a razzia! Teherautón, Balilán, biciklin!</p>
				<p>Hahó!</p>
				<p>Adrienek kerestetnek! Ahol Adrien lovagjai okoskodtak, ott azután hajrá! A
                        félhivatalos razzia nehéz legényekből áll! A Rolland pivéban hat súlyos és
                        négy könnyű sebesültet vittek el a mentők elől barátaik, mert a mindég
                        idegeskedő Schulteisz, az Ikrek, Mondmár Fülöphöz vágta az olajlámpást úgy,
                        hogy a helyiség másfél óra munkát adott a tűzoltóknak, és ekkor kiderült a
                        teherautón, hogy az illető hölgy neve nem Adrien, hanem Molly Schuster.
                        Miért hitték, hogy Adrien? A hölgy viccelt, kérem. Jó vicc. Régi szokása
                        volt megtréfálni ismerőseit. Ezek most majd megköszönik, ha felépültek.</p>
				<p>- Régen röhöghettek ennyit tisztelt ismerősei - dünnyögte Részes
                        Mandarin.</p>
				<p>Azután visszahelyezte kalapját az orra mellé, mert a fél arcát úgyszólván
                        tőből leverték. Miután a hölgyre nem volt szükségük, Kicsit Bob lassított a
                        lábfékkel, és a tréfás Molly Schustert, egy pardonnal kimentve magukat,
                        letették a városon kívül épült krematórium közelében, valamelyik kisebb
                        tócsába.</p>
				<p>- Mi van még? - lihegte Kirúg Hümér.</p>
				<p>- Gyerünk a Szivarvágóhoz!</p>
				<p>Kicsit Bob gázt adott. Őrületes tempóban robogtak a Szivarvágóhoz. Hatalmas,
                        rosszul mázolt tábla függött kint:</p>
				<p>“Nézd csak!</p>
				<p> Megjött a Deibler úr!”</p>
				<p>Ez volt az étterem neve. A népszerű hóhér érkezését jelző cégtábla egy
                        jókora, kikötött vitorlás bárka oldalán függött, és természetesen tréfa
                        volt, mert Deibler úr ezekkel a törzsvendégekkel csak hivatalos úton került
                        érintkezésbe, ha a kegyelmi kérvényt elutasították.</p>
				<p>És egy köztársasági elnök olyan rigorózus, hogy néhány foglalt asztal bérlője
                        a valóságban is üdvözölhette a nyaktiló kezelőjét, az étterem nevét viselő
                        felirattal.</p>
				<p>- Nézd csak! Megjött a Deibler úr!</p>
				<p>Deibler úrnak ez a megtiszteltetés nem tetszett, és lenézően lefordította a
                        fejét. Már a sajátját.</p>
				<p>Az elítélt feje, mint a szivarvég, a nyaktilóba került. Ezért is nevezték ezt
                        a helyiséget Szivarvágónak a guillotine csúfnevén, és egy ilyen kivégző
                        szerkezetet ráfestettek a bárka oldalára is.</p>
				<p>Egyetlen ember élt a kikötőben, aki sohasem tette be a lábát ebbe a
                        helyiségbe, és az illető Szivar volt, Prücsök morózus barátja. Nem szerette
                        a nevét és a cégér illusztrációját. Őt Szivarnak csúfolják, és nem jó az
                        ördögöt a cégtáblára festeni.</p>
				<p>Itt hamar megtalálták Adrient.</p>
				<p>Az egyik sarokban ült, ősz szakállát simogatta és pipázott. Hatvanéves,
                        kiszolgált matróz volt.</p>
				<p>Hogy miért hívták Adriennek, rejtély?</p>
				<p>Hallani sem akart arról, hogy ő bárhová is kövesse a jövevényeket. Hagyják
                        békében, és menjenek a fenébe. Adrien sok vihart megért matróz volt, de
                        ilyen pofont már rég kapott. A razzia ugyanis pofonba adagolt helyi
                        érzéstelenítéssel dolgozott, hogy röviden, könnyen, fájdalommentesen érje el
                        célját.</p>
				<p>...Fél tizenegykor a hevenyében összelopkodott járműveken elindultak a
                        halászkikötő felé. Összesen tizenkét Adriennel - beleértve a vihar- és
                        pofonvert matrózt, aki még akkora helyi érzéstelenítést sohasem kapott, mint
                        ez esetben a Részes Mandarintól. Sajnos, csak félig sikerült a narkózis,
                        mert adagolása közben a pipacsutora kitörte e viharvert matróz két fogát, és
                        jobb füle mellett kissé kikandikált arcából a szopóka, mintha pápua főnök
                        lenne, különös okból ferdén kifúrt arccal.</p>
			</div>
			<div type="chapter">
				<head>HUSZONEGYEDIK FEJEZET</head>
				<head>A vizsgálóbíró csak a tiszta igazat vallja</head>
				<p>A halászkikötő népsége csendben várakozott.</p>
				<p>Prücsök barátai is, élükön, Korn Atyával, aki néhány szendvicset vett elő egy
                        brémai filmrendező vízhatlan anyaggal bevont turistadobozából. Valamivel
                        távolabb, egy padon, amelyet időközben a halász felesége kihozott, a
                        vizsgálóbíró ült, és mellette Prücsök. Finom szellő hordozta végig az
                        apállyal szárazra kerülő algák és csigák nyers szagát a parton.</p>
				<p>A tűz mellett néhány halász, az asszony és egy kis, öbölbéli gyerek egy
                        gőzölgő üst körül kuporogtak.</p>
				<p>- Maga, Mervin, egy nagyon különös ember, és ha a mamája lennék, megverném.
                        Mert most már tudom, hogy maga nem is rossz, csak szégyelli, ha ez
                        meglátszik, hát morog mindig. Mint a Szivar, akinek karika illik az orrába,
                        és akkor olyan lenne, mint a denaturált medve.</p>
				<p>- Csakugyan ennyire emlékeztetem erre a barátjára?...</p>
				<p>- Az se szereti, ha a szívit látják...</p>
				<p>- Hm... Kíváncsi vagyok rá, hogy milyen legény... Csak a levelet átadja
                        simán.</p>
				<p>- Az rém ügyes fiú.</p>
				<p>- Mije magának?</p>
				<p>- Olyan középút a rabszolga meg a magántitkár között. Megveri, aki nem vesz
                        virágot tőlem, káromkodik, estélyiruha-beszerzést végez, verekszik, ha kell,
                        meg verekszik, ha nem is kell. Szóval, mégis inkább titkár, mert már
                        mosogatott is helyettem. Csak akkor nagyon morgott.</p>
				<p>A titkári állás meghatározása eléggé pongyola itt a kikötőben, ezt máris
                        látta Mervin.</p>
				<p>- És maga... Maga tett már olyasmit, amiért büntetés jár?</p>
				<p>- Abszolúte semmit. Engem azért szeretnek, mert viszek a fiúknak enni a
                        fegyházba.</p>
				<p>Hallgattak. A vizsgálóbíró jól tudta, illetve érezte, hogy Prücsök gyerek,
                        ártatlan, becsületes kisleány, és ez csinálja itt a legendát körülötte. Mert
                        ez a közvetlen kapcsolata teljesen romlott, bűnöző típusokkal, és ahogy
                        rovott múltú egyének a becsületes ügy szolgálatába állottak érte, sok-sok
                        különös, érthetetlen és misztikus feltevésre adott alkalmat.</p>
				<p>Mi volt ez, ha nem Mirakel?</p>
				<p>Erkölcsi nyomorékok e kislány érintésétől eldobják lelki mankóikat, és egy
                        ideig újjászületett morállal járnak. Nincs-e itt a valóságban Kirúg Hümér,
                        Rongy Aurél, Schulteisz, Gomb Riza és e kislány együttlétében a bibliai
                        metafora: szelíd őzek az oroszlán közelében háborítatlanul és békében
                        megférnek?</p>
				<p>A vizsgálóbíró és az alvilág egy becsületes, közös szándékban találkoznak,
                        rövid időre közös úton haladnak, az igazságszolgáltatás és a bűn antipólusa,
                        mert egy kisleány kéri őket.</p>
				<p>Tisztán látja az elmulasztott helyszíni szemle hibáját, amely mély sötétben
                        rejtőzött a szeme előtt ennyi ideig.</p>
				<p>A vakok ismét látnak.</p>
				<p>És hányszor eszébe jutott ma Yvonne. Ez a gyászcsík, amely középen választja
                        ketté a múltját és hivatalát: egy élő és egy holt részre.</p>
				<p>Az alacsony égbolt mint földszintes ház teteje közelinek tűnt, és ott volt az
                        ijesztően jelképszerű valóság: Korn Atya, az apacsok, továbbá Babette anyó,
                        mozdulatlan, szépiaszínű, ormótlan banya, maga elé nézve, lavórjával,
                        fejkendőjének bágyadt csücskeivel, talán éppen ama tengerészen merengve,
                        akinek szüleit egykor felkereste taftruhájában, amilyent már-már csak a
                        léggömbök viselnek, és öve mellé bizonyára egy harcias mozdulattal
                        lornyonját szúrta a nyakából lógó, hihetetlenül vastag aranylánc végén. És a
                        tenger visszfényeinek ezüstös színű sugárzásában ott állnak a halászok, akik
                        suttogni kezdték a legendát...</p>
				<p>Hogy Decoux ártatlan.</p>
				<p>- Hé! Ha még egyszer mozdul, lelövöm!</p>
				<p>Tülök Bull ismét visszaállt a sorba.</p>
				<p>- Maga minek vált el? - kérdezte csak úgy aperté és minden átmenet nélkül
                        Prücsök. Mervin eddig még senkinek sem beszélt magánéletéről.
                        Hozzáférhetetlen, zárkózott ember volt. És most megszólalt. Miért éppen ma
                        és egy gyereknek?...</p>
				<p>- A feleségem, Yvonne, egy másik embert szeretett.</p>
				<p>És megszólalnak a némák.</p>
				<p>- Maga honnan tudja? A papámról is azt mondta, hogy bűnös. Végül kiderül
                        majd, hogy nem az. Csak szándékosan elfelejtette a helyszínszemlét, mint
                        ahogy Szivar nem mondja be az összes kiflit.</p>
				<p>- Olyan jellegzetesen emlékeztetem erre a barátjára, hogy másvalakit nem tud
                        példának?</p>
				<p>- Tudni éppen tudnék, mert a Schulteisz is be is szokja csapni a pincéreket,
                        de minek fáradjak különféle hasonlatokkal?</p>
				<p>- Nincs mit kutatni azon, ha egy asszony úgy érzi, mást szeret.</p>
				<p>- Akkor maga ehhez abszolúte nem ért semmit. Schulteisz, az Ikrek,
                        képkeretező volt, és tízévi házasélet után a feleségit elítélték bigámiáért.
                        Volt már egy férje Ajenosz Bujenosz, illetve Arjesz Bujen... Szóval, az
                        Egyesült Államokban. Ő is azt hitte, hogy nincs mit kutatni. Maga is olyan,
                        mint a Schulteisz.</p>
				<p>- Igen? Gondolja, hogy jobban járok, mintha a Szivar nevűvel említ
                        párhuzamba?</p>
				<p>- Itt csak a tévedés tipikus. Mer maga sem tudja, hogy az asszony szíve
                        éppolyan, mint a tenger: nyugodtan, simán dobog, de senki sem lát a mélyére,
                        és ha igen, úgy annak jaj. Remélem, ez igen szép volt.</p>
				<p>- Igen, igen... Nagyon festői és költői - felelte szórakozottan. - De mit
                        szól például ehhez?</p>
				<p>Elővett egy kettétépett fényképet a tárcájából. A kép Yvonne-t, az asszonyt
                        ábrázolta. Mosolygó, szép nő... És egy férfi kabátja látszott az elszakított
                        papír mentén, éppen csak az alsó karja.</p>
				<p>- A nő szép. Kicsoda a könyök?</p>
				<p>- Sohasem fogom tudni. Ez a kép feküdt az asztalon, amikor megérkeztem a
                        nyaralóba, és ő már elutazott. Egy kis levél várt, amelyben ezt írja.</p>
				<p>És kivette a levelet. És odaadta Prücsöknek.</p>
				<p>“Örökre búcsúzom. El kellett mennem egy másik
                            férfival.</p>
				<p>Yvonne.”</p>
				<p>Prücsök elolvasta. Azután visszaadta, és kezeit a viharkabát zsebeibe
                        süllyesztve, összehúzódzkodva ült.</p>
				<p>- Milyen nagyon szerethette magát ez az asszony, és milyen nagyon szeretheti
                        még most is! Mert örökre búcsúzik. Csak ami nagyon
                        szép, az szokott olyan lenni, hogy örökre búcsúzik tőle az ember, mert
                        örökre fáj... És azt írta, hogy “el kell menni.”
                        Muszáj volt tehát neki, a lelkemnek. Amit kell, azt nem csinálja szívesen az
                        ember.</p>
				<p>- Mondja... - kérdezte Mervin idegesen a leányt. - Ki maga?</p>
				<p>- Prücsök - felelte ijedten. - De az iskolában Bőgő Majomnak is neveztek.</p>
				<p>- Maga... nem beszélt rólam... valakivel?</p>
				<p>- Itten sokat beszéltek velem magáról, de azt én nem mondom vissza.</p>
				<p>Őexcellenciája döbbenten állt.</p>
				<p>Lehetséges, hogy ez a kisleány, egy tiszta szív lencséjén keresztül, az
                        ultramikroszkópnál is élesebben lát mindent?...</p>
				<p>Prücsök megijedt Mervin ónszerű arcától.</p>
				<p>- Kérem... én most valami rosszat csináltam?</p>
				<p>- Nem... nem... Sőt... Csak mondja tovább... És megveregette a nyirkos kis
                        kezet.</p>
				<p>- Az is lehet, hogy zsarolták a feleségit - folytatta Prücsök. - Itt a
                        kikötőben is előfordul ez. Talán mint leány levelezett valami gróffal, és
                        egy Zöld Kacaj ellopta az írásokat... Vagy talán éppen magáért tette. Nem
                        lehetett olyan ügye akkoriban, ami titok volt, és ha elköpi valaki, akkor
                        jól néz ki?</p>
				<p>- Mit... - dadogta falfehéren. - Mit mond?</p>
				<p>- Aha! Ne tessék gondolkodni!... Csak a tiszta igazat vallja, vizsgálóbíró
                        úr!</p>
				<p>A halászasszony oldalt billentette a kondért, kidöntötte a vacsorát, és a réz
                        mögül felszabaduló lángok libegő vörös színnel világítottak a
                        csecsemőre.</p>
				<p>És szemben, az óceán felett végig millió csillag.</p>
				<p>- Volt akkoriban egy titkom - gyónta Mervin. - De aki tudott róla, az nem
                        zsarol. Úgy hívják itt, hogy Ész Lajos.</p>
				<p>- A Lajos?! Az csakugyan nem zsarol. Hisz nincsen ruhája sem, és amit
                        helyette hordott, azt nekem kikölcsönözte, hogy pusztára monokliban maradt,
                        bizonyosan csak azért, mert a monoklija senkinek sem köll, ő meg azzal sem
                        lát, hát magának tartotta.</p>
				<p>Mervin szórakozottan megveregette az apró kislánykezet, Prücsök meg hagyta,
                        mert tudj’ Isten hogy volt vele: szerette ezt a komor embert, aki semmiről
                        sem tehet, és mindenben hibás.</p>
				<p>- Sok-sok év előtt Gabrone eltűnt. Előzőleg átadott nekem egy könyvet, és azt
                        mondta: A jog és az igazság
                        között elveszett az összefüggés, és ha meglelem,
                            visszatérek. Őrizze meg ezt a könyvet, Mervin. Azután úgy
                        hallottam, hogy meghalt. ... És... Ez borzasztó inkorrektség volt: én
                        kiadtam a könyvét, mint a sajátomat...</p>
				<p>- Plagizált - bólogatott Prücsök. - Ismerve. Ez olyan, mint amikor Kirúg
                        Hümér a Zola könyvéből kimásolt egy levelet Kenyeres Zizinek: végül azt
                        írta, hogy: szeretettel jegyzé a maga Kirúgja. És úgy is lett. A lány
                        kirúgta. Mert rájött egy napon, hogy a csapos nem a Zola Frigyes, illetve
                        Ervin.</p>
				<p>- Emil.</p>
				<p>- Oly mindegy, hogy ki volt az a bizonyos Zola, ha egyszer legjobb akarat
                        mellett se azonos Kirúg Hümérrel. Hát maga is éppen ilyen.</p>
				<p>- A történtek után most már sajnálom, hogy hasonlatait illetően Szivar nevű
                        barátjáról lebeszéltem.</p>
				<p>- Az nem ír verseket a nőknek, hanem megveri őket, ami sokkal jobb. Mert
                        félnek. Ezzel szemben áll minden írott mű. Most is az a baj, hogy nem maga a
                        Zola. Kirúg Hümért is nyomban elhagyta a nő. Elannyira, hogy fejbe ütötte a
                        retiküljével, amiben kulcsok vannak és egy félkilós kompakt meg többféle
                        kínos fémtárgy.</p>
				<p>- Igaza lehet - tűnődött Mervin. - Kár, hogy nem utaztam a feleségem után
                        Párizsba.</p>
				<p>- Itt is elmulasztotta a színhelyszemlét.</p>
				<p>Mervin ráncolt homlokkal hosszan nézett valamerre, és tűzpiros volt az
                        arca.</p>
				<p>Cefi, a vízfejű Drót jött rohanva egy újsággal.</p>
				<p>- Az az útburkoló munkás, aki Babette anyónál lakik és biceg, ezt az újságot
                        küldi.</p>
				<p>Mervin kinyitotta a lapot, és rémülten meredt a hatalmas, ordító betűkre:</p>
				<p>VILÁGSZENZÁCIÓT VÁRNAK TANGERBEN</p>
				<p>A gyarmati kongresszus megnyitása! - Egy néger uralkodó rágalmai</p>
				<p>Franciaország ellen! - Helyszíni közvetítés hajnalban a Felkelő</p>
				<p> Nap ünnepségről! - Egy beígért leleplezés. - Olyan híreket</p>
				<p> terjesztenek, hogy Franciaország háborúra uszít!</p>
				<p>Külön tudósítónktól. Tanger, VIII. 9. A Sunday Evening
                            Post levelezője botrányos szenzációt robbantott ki Mambiktu király
                            érkezésekor közölt interjújában.</p>
				<p>A király nagy leleplezést ígér a megnyitó ünnepségre, amelyet</p>
				<p> hajnali 4.45-kor a világ valamennyi rádióállomása kapcsol.</p>
				<p>Sürgősen meg kell állapítani, hogy kik azok, akiket a
                            felelősség terhel, és nem a gyarmati közigazgatás Machiavellijeinek
                            egyike követett-e el illetéktelen diplomáciai akciót?</p>
				<p>Ha igen, úgy súlyos felelősségre vonásnak kell
                            következnie!</p>
				<p>És ebben a hangnemben két hasáb!... Szörnyű! Mindennek vége! A kormányzó
                        érzéke nem csalt. Beugratták őt és Deboulier-t.</p>
				<p>- Mutassa.</p>
				<p>Prücsök egyszerűen elvette tőle az újságot.</p>
				<p>- Ezt a szemtelenséget! És ki az Makkaivella nevű köz- és gyarmatügyi
                        igazgató? - mikor nem kapott választ, halkabban mondta, - fél, hogy
                        összeszidják?... Tudja mit! Maga azt hazudja majd, hogy én írtam a levelet,
                        és Szivar azért csinálta a dolgot, mert ingyen akarta végignézni a gyarmati
                        közgyűlést... A legokosabb, ha rákenünk Szivarra mindent, ő majd morog, de
                        olyan a presztízse; hogy sokat kibír.</p>
				<p>Mervin szórakozott mozdulattal megsimogatta a leányt, azután felírta egy
                        lapra a következőt:</p>
				<p>“Lucas prefektus közölje azonnal a sajtóval, továbbá a
                            tangeri Havas ügynökséggel, lehetőleg a gyűlés előtt, hogy a Tanger
                            felé haladó furgont feltartsák, és Casablancába, az ügyészségi fogház
                            udvarára hozzák.”</p>
				<p>Amikor befejezte, körülnézett Prücsök barátainak komor csendben várakozó,
                        marcona csoportján.</p>
				<p>- Ki akar maguk közül a főkapitányságra menni?</p>
				<p>Riadt hangzavar támadt, és páni rémülettel óriási körré tágult az egész
                        társaság. Korn Atyának torkán akadt a szendvics, és amikor befejezte a
                        köhögést, indignálódva mondta:</p>
				<p>- Kérem, hogy az ilyen megjegyzésektől lehetőleg tartózkodjunk. Mindennek van
                        határa!</p>
				<p>Végül Kmetter Bubi, az ősz halász vitte el a levelet Lucas kapitányhoz...</p>
				<p>Egy óra múlva Tanger utcáin harsogtak a különkiadást áruló rikkancsok, rádió-
                        és távírójelentések röpítették a hírt, és ideges különtudósítók kézitusát
                        folytattak egy-egy telefonfülke előtt, hogy közölhessék a szenzációt:</p>
				<p>Afrika Cárja lemondott!</p>
				<p>...És ekkor befutottak eltulajdonított járműveiken Prücsök haverjai, frissen
                        beszerzett külsérelmi nyomokkal és egy tucat Adriennel.</p>
			</div>
			<div type="chapter">
				<head>HUSZONKETTEDIK FEJEZET</head>
				<head>Elmennek a Nagy Döghöz, aki keményen megállja a helyét</head>
				<p>- Gyerünk! Szortírozzuk a hölgyeket! - vezényelt Schulteisz, az Ikrek, aki
                        elemében volt, mert ordítozni lehetett.</p>
				<p>Egymás után, mint vámháznál a zsákokat, kidobáltak a fövenyre tizenkét
                        Adrient, közöttük kettő önkívületben a részegségtől, de ezekről később
                        kiderült, hogy egy hónap előtt érkeztek Casablancába, és nem lehet tudni,
                        honnan szabadultak. Schulteisz, az Ikrek, mint a rakodási munkálat vezetője,
                        üvöltözve intézkedett:</p>
				<p>- Hé! Azt a jobbszélsőt ne rakjátok ide a centerbe. Adriane a neve! Sérült
                        példány! Sajtóhibája van! A nagykalapúnál kíséreljen meg valaki mesterséges
                        légzést!</p>
				<p>Szóval, befutott tizenkét Adrien (kettő mélységesen részeg) ab halászkikötő,
                        tárolva, kézitusákban elhasznált ruhák híján, élősúlyban nettó kilogrammal
                        számítva, és egyszerre beszélve, egyenként tíz év bírói becsértékkel.</p>
				<p>A halászok ijedten kalyibáikba küldték családtagjaikat.</p>
				<p>- Akik egy évnél rövidebb ideje tartózkodnak itt, álljanak félre! - kiáltotta
                        Mervin. Az Adrienek már ott, ahol voltak, úgyis elég nehezen álltak, tehát
                        egy újabb pozíció előírása könnyen volt mondva, de ki hajtsa végre?</p>
				<p>Azonban Schulteisz, az Ikrek és a Részes Mandarin fürge és hozzáértő
                        intézkedésére elrendeződtek Mervin doktor kívánsága szerint. Volt egy
                        Adrien, aki sírt és énekelt. Így közeledett Babetta anyóhoz, de a hajlott
                        korú amazon a világbajnoki lavórtornára méltó szekondparáddal olyan pompásan
                        tusolta, hogy a hölgy megfelelő helyére szédült.</p>
				<p>- Az ilyeneket én összehordatnám egy várudvaron, és jól felpofoznám -
                        dünnyögte a kofa.</p>
				<p>- Kegyetlen dolog lenne - felelte Tülök Bull. - Ezek nem szokták meg, hogy
                        összehordják őket.</p>
				<p>Tülök Bull szakított Veuve Marie-val. Ő így mondta. A helyzet azonban az
                        volt, hogy hajnalban kihunytak a lámpák, és az özvegy kofa más színben látta
                        lovagját a világosításhoz elengedhetetlen hosszú gyújtórúddal, amely este
                        olyan impozáns, ha végigsiet vele a dokkok mentén, az ívlámpasoron. De az
                        este elmúlt, hajnal lett, és most új este van. Mert az esték változnak.</p>
				<p>Veuve Marie Roppant Manóhoz vonzódott tehát, ki olykor szinte púposnak
                        hatott, mivel magassága valószínűtlen arányokba ívelt, annyira, hogy hajlott
                        háttal járt, e csontozat súlyát nyögve. Roppant Manó jól tudta, hogy meg
                        kell vernie egy ügyből kifolyólag Tülök Bullt, de ezt odázta tőle
                        telhetőleg.</p>
				<p>Ezért dacosan álltak ott. Tülök Bull, mivel a drót megakadályozása miatt
                        Mervin revolverrel gátolta az eltávozását, Rita Kaméliához húzódott, aki
                        Korn Atyával közösen a bankongi filmrendező dobozából evett. Hosszú
                        lámpagyújtó rúdját leszorította, és középen megmarkolva, kissé oldalt
                        billentett fejjel, keresztbe tett cipőorral, mint Praxitelész árkádiai
                        pásztora, kedélyesen mosolyogva szólt:</p>
				<p>- Hihetetlen, hogy mennyi részeg Adrien van.</p>
				<p>- Hagyjon enni - felelte Korn Atya, száraz beszédmódján.</p>
				<p>- Azt hiszi - kérdezte Rita Kamélia -, hogy a keresztnevétől függ az
                        iszákosság?</p>
				<p>- Világos - felelte a lámpagyújtogató.</p>
				<p>- Szép kis virágok... - dünnyögte Babette anyó. - Én jobban vigyáztam
                        magamra. Ha így éltem volna, ma nem itt tartanék.</p>
				<p>És nem lehetett tudni, hogy megelégedettség vagy keserű önvád csendül-e ki a
                        hangjából.</p>
				<p>Közben az autókról lerakodták valamennyi Adrient.</p>
				<p>Legtöbbje sírva és sikoltozva elégtételt követelt, és amikor többen
                        felismerték a vizsgálóbírót, még vadabb kiabálás kezdődött. Egy Adrien
                        keserves szemrehányásokkal illette Kirúg Hümért.</p>
				<p>- Szóval, te rendőrségi besúgó vagy?</p>
				<p>Kirúg Hümér, Prücsök közbenjárására, Babette anyó harci lavórjában éppen
                        bevert fejét mosta, és éktelen dühre gerjedt az Adrien nevűre.</p>
				<p>- Fogd be a szád - ordította -, te részeges! Nesze! Hadd legyen egyszer
                        vízzel is valami dolgod.</p>
				<p>És a lavór teljes tartalmával leöntötte Korn Atyát, továbbá belerúgott a
                        békésen táplálkozó, ősz orgazdába.</p>
				<p>Nagy nehezen rendet csináltak, és elővették az első Adrient.</p>
				<p>- Szeretném, ha elmondaná - kezdte Mervin -, hogy mit tud...</p>
				<p>- Hát, kérem... Én tudok cigarettázni és énekelni, de ha kell, felszolgálok.
                        Toulonban Pichonnál italos voltam.</p>
				<p>- Most is az - említette Rongy Aurél, és félrefordult a pálinka dús odőrje
                        miatt.</p>
				<p>- Nézze csak, fiam - mondta Mervin. - Egy bűnügyben kell vallania most.</p>
				<p>- Kérem, én nem is sejtettem, hogy honnan került a pénz, amit elosztottak. Ha
                        tudom, hogy rablásból van, dehogy fogadom el. Én jobb házból kerültem ide a
                        kikötőbe...</p>
				<p>- Ez igaz... - bólintott Kicsit Bob. - A bermudai Palamasból érkezett, és ott
                        csakugyan jobb a fegyház, mint másutt. Makarónit is adnak.</p>
				<p>Prücsök, kissé távolabb, ijedten, összehúzódzkodva nézte e félvad menádok
                        felvonulását.</p>
				<p>Csak nehezen értették meg, hogy nem a Palais Longchamp-nál elkövetett
                        rablógyilkosság tetteseit kutatják itt, a nyomokat várva tőlük (mert erre
                        nézve megbeszélték, hogy mindent tagadnak), hanem más titokról van szó.</p>
				<p>Mervin csellel próbálkozott:</p>
				<p>- Idehallgassanak!... Egy Decoux nevű előkelő doktor meghalt, és egy bizonyos
                        Adrienre hagyta minden vagyonát.</p>
				<p>Az eredmény meglepő volt. Kiderült, hogy az előkelő párizsi doktor valamennyi
                        Adrien nevű hölggyel a legteljesebb egyetértésben, hosszú időn át együtt
                        lakott, és most valamennyien zokogva gyászolták. Egyik a haját tépte
                        sikoltozva:</p>
				<p>- Meghalt az én drágám! Meghalt Delebu, illetve Leroux... Egy másik zokogva
                        búgta:</p>
				<p>- Ő volt az én kis ügyvédem!</p>
				<p>Most megjelent a vihar- és pofonvert matróz, a szakállas Adrien, és vadul
                        verte a mellét:</p>
				<p>- Én éltem évekig a legjobb barátságban az ügyvéddel, mert megmentettem az
                        életét egy viharban.</p>
				<p>Tülekedő, sikoltozó őrültekké váltak. Végül a vizsgálóbíró harsányan közölte
                        álláspontját:</p>
				<p>- Aki nem tudja a közjegyzővel bizonyítani, hogy ő az örökös, annak
                        tisztáznia kell magát a csalás vádja alól.</p>
				<p>A gyász egy csapásra megszűnt. Adrien, a matróz is hátrált, és hebegve
                        mondta, hogy ő nem egy közjegyzői irodából mentette meg a doktort, hanem a
                        viharzó tengerből.</p>
				<p>- Maga miféle Adrien, férfi létére? - kérdezte Mervin doktor
                        őexcellenciája.</p>
				<p>- Részeg - felelte a Finom Török, és Kicsit Bob kabátját is magára terítette,
                        a sós páráktól villogó celofán kabátra.</p>
				<p>- Én, kérem... - hebegte a tömzsi kis szakállas, aki valami túlfelejtett,
                        sudár törpe is lehetett volna Hófehérke történetéből. - Az utolsó... Adrien
                        vagyok. Az elmerült Adrien gőzös matróza...</p>
				<p>- Hol merült el?</p>
				<p>- Az... öbölben... Rosszul rakodott... Elcsúszott benne a só és szépen a víz
                        alá konyult...</p>
				<p>Eredmény: semmi!</p>
				<p>Két órára járt, amikor az Adrienek megviselt rakományát az apacsok feldobták
                        elorzott járműveikre, és mindegyiket oda vitték, ahová kívánta, kivéve egy
                        bronzhajú Adrient, aki szerette volna, ha útközben leteszik a gyarmat
                        határán túl. A két önkívületben hortyogó Adrient, lehet hogy véletlenül, az
                        “éljünk természetesen és tartózkodjunk a húsevéstől, vagyis ránduljunk ki!”
                        egyesület kapuja előtt helyezték el. Adrien, a vihar- és pofonvert matróz
                        elkallódott az ülés alatt, és a megkerült autóval együtt a rendőrségen
                        ébredt fel a vizsgálati fogságban.</p>
				<p>Ez az ember öreg napjaira jó útra tért!</p>
				<p>...Szomorúan bandukoltak a város felé. A leány, a jó barátai és elöl mint
                        magányos vezérbika a komor Babette anyó, nehéz lovassági lavórjával. Furcsa
                        volt e sok lépés ütemes poroszkálása minden más hang nélkül, ahogy néma,
                        komor, kissé lehangolt egyének vonulnak mint egyetlen vert sereg.</p>
				<p>- Milyen sötét van - mondta Mervin a kikötőben. Mert vaksötét volt...</p>
				<p>- Mivel revolverrel fenyegetett - szólt Tülök Bull -, nem mertem elhagyni a
                        csoportot, pedig a lámpákat kellett volna gyújtanom. Ezért van sötét.</p>
				<p>A kormánybiztos kissé ideges lett, amiért tévedésből a lámpagyújtogatót
                        tartotta vissza.</p>
				<p>- Sebaj! - szólt vidáman Tülök Bull. - Nyomban meggyújtom a lámpákat, és
                        világos lesz!</p>
				<p>És lőn...</p>
				<p>- Hát felkeressük a jelmez- és szerszámkölcsönzőt - mondta Mervin. - Lehet
                        hogy a Nagy Dög ismeri a megoldást.</p>
				<p>- A Nagy Dög nem könnyű fiú - szólt Prücsök. - Bár nekem igen jó barátom.</p>
				<p>Jó tízperces út volt, de végül ott álltak az egyemeletes háznál. Mervin
                        emlékezett rá, hogy innen történt a lövés. Az illető, mire rendőrök kúsztak
                        a házra, érthetetlen módon eltűnt, mintha a tengerbe ugrott volna.</p>
				<p>- Csak hagyjanak engem kérdezni, és maradjanak hátra - mondta Prücsöknek és
                        Babette anyónak, mert a kíséret lassanként elapadt mögöttük.</p>
				<p>Mikor őexcellenciája a házmesternek azt mondta, hogy a Nagy Dögöt keresi, ez
                        szomorúan legyintett:</p>
				<p>- Nem hozták be a házba. Ezeket a kimúlt lovakat különben is elviszi a
                        gyepmester. Tíz órakor még itt feküdt a kocsiúton.</p>
				<p>- Emberről kérdeztem.</p>
				<p>- Az embert elvitték a rendőrségre, a teherautó sofőrjével együtt. Szerintem
                        a kocsis volt a hibás, mert szabálytalanul előzte meg az autót.</p>
				<p>- Azt az egyént keresem, akit ebben a házban Nagy Dögnek hívnak!</p>
				<p>- Az én vagyok. A feleségem szemrehányásai révén terjedt el. Pedig hát egy
                        házmester mit dolgozzon? Természetes, hogy iszik.</p>
				<p>Egyre mélységesebb csodálattal értesült a kormánybiztos érdeklődésének
                        lényegéről. Nahát! Hírét sem hallotta... Jelmezkölcsönző? Ki jár itt
                        álarcosbálba?</p>
				<p>Ekkor megjelent Prücsök.</p>
				<p>- Ez az úr feszítővasat meg hidegvágót akar kölcsönvenni üzleti ügyeihez. A
                        Mondmár Fülöp unokaöccse.</p>
				<p>- De kérem... - hebegte őexcellenciája, ám a házmester nagyot ütött a
                        vállára:</p>
				<p>- Terólad hallottam!... Mikor szabadultál?... Mit csinál odabent a félszemű
                        Jankisch?</p>
				<p>- Majd aztán megmondja - bíztatta Prücsök. - Most más miatt jöttünk. Műszer
                        köll.</p>
				<p>- Miért nem mutattad előbb magad? - szólt dühösen a házmester. - Mit hagyják
                        itt az embert egy óráig ugatni. A Nagy Dög fent van, de a vaslétra síkos,
                        vigyázzatok.</p>
				<p>Mervin csodálkozva követte Prücsköt, és megindult mögöttük Babette anyó is,
                        lavórjával csörömpölve. Az excellenciás úr nem szólt semmit. A rendőrség
                        akkoriban tűvé tett itt mindent, de a Nagy Dögről nem hallottak. Pedig itt
                        lakott. Egy kényelmesen berendezett kéményben.</p>
				<p>A Nagy Dög!</p>
				<p>Először csak a kémény látszott, amint füstöl. Aztán megjelent a füstölgő fej,
                        pipástól. Majd az egész ember derékig. Lehúzogatta a kötött trikóját, mivel
                        a kémény egyben a nadrágja is volt. Így állt ott, és a holdfényben kissé
                        ijesztőnek tűnt.</p>
				<p>Valószínűtlenül hosszú volt és sovány, mint valami fakír. A feje hegyes
                        formájú, arccsontjai kiszögelltek, szemei eltűntek két sötét üregben, keze
                        meg lába egy-egy ormótlan, hatalmas tepsi. Orrát egy szóváltás hevében tőből
                        elvesztette.</p>
				<p>Gyönyörű, aranydíszes sapkája a Matin felírást viselte, és új volt még, mert
                        egy napja sem múlt, hogy lopta.</p>
				<p>- Csak Prücsök miatt nem öntöttem le magukat lúgkővel - mondta. - Menjenek a
                        fenébe.</p>
				<p>- Én doktor Mervin vagyok, a kormánybiztos.</p>
				<p>- Igazán? - kérdezte fáradtan. - Hogy van?</p>
				<p>- Úgy látom, hogy nem aggódik látogatásom miatt.</p>
				<p>- Ha megvártam? Ugyanis tudtam, hogy jön. Bőg Ferenc két Balila-köpennyel
                        levágott egy mellékutcán, és bejelentette magukat. Azt hitte, ezzel kibékít.
                        Tévedett. Beköptem.</p>
				<p>És kiköpött.</p>
				<p>- Idehallgass, Nagy Dög - lépett most előre Prücsök -, nem akarok itten
                        elszámolni, de én hoztam neked ennivalót, amikor Prunoki késszúrással
                        kezelt, és az ápolástól nagyon megbetegedtél. Hát itten az én papámról van
                        szó, és ha ilyen modor nélkül leszöl, akkor megjárhatod!</p>
				<p>- Te fenyegetsz engem? Te taknyos!</p>
				<p>- Én tégedet nem fenyegetlek, de elmegyek Nannyhoz, megmondom, hogy
                        karperecet vettél a Lopós Lizettnek... Jöjjön, Mervin!</p>
				<p>- Mit szaladsz? - kérdezte gyorsan a Nagy Dög. De aztán gőgösen vállat vont:
                        - Különben csak eredj.</p>
				<p>Ekkor megszólalt Babette anyó.</p>
				<p>- Nem akartam beleszólni, mert ha vizsgálat közben valami rosszat mondok, hát
                        felemelik a helypénzt esetleg, de ha megengedi a fővádas úr, hogy
                        csekélységem okosabb legyen magánál, én beszélnék ezzel!</p>
				<p>Őexcellenciája lassanként belátta, hogy itt Prücsök és Babette anyó
                        vizsgálata inkább szolgálja a célt, tehát kissé hátralépett, de nem esett le
                        a háztetőről, mert megkapaszkodott egy sürgönydrótban.</p>
				<p>- Te tán már nem emlékszel arra - szólt Babette anyó -, hogy valamikor
                        fogtechnikus voltál Rouenben, és ez a ronda pofád akkor még emberi volt,
                        mert a Ragyás Gottfried sem fricskázta meg az orrodat egy főárboccal. Akkor
                        te angol lovagló bricsesznadrágot hordtál, kék inget és apró bajuszt azon az
                        ócska képeden.</p>
				<p>Itt egy kis szünetet tartott, mert az asztmás évjáratban volt, amikor a
                        legerélyesebb kofák is már csak tőmondatokban káromkodnak. A Nagy Dög
                        hökkenten nézte.</p>
				<p>- Tánciskolába jártál - folytatta Babette anyó -, még a korzóra is
                        kirángatott a nehézség. Akkor eljegyezted a patikus lányát, a szép
                        Henriette-et, mert volt pofád mindehhez, mert nem veri meg az ilyet az
                        Isten, és nem akasztják fel a lábánál, hogy égő benzinbe lógjon.</p>
				<p>- A részletkérdéseket talán hagyjuk - jegyezte meg Mervin.</p>
				<p>- De azután - szólt töretlen pátosszal a kofa -, mégiscsak addig jár a korsó
                        a kútra, amíg utoléri a nehézség és a többi részletkérdések. Mer egy
                        foghúzás után elvitte az ördög Póker segédszínészt. Akkor te meglógtál a
                        szép Henriette-tel, meg a patikus összes pénzével, hogy nem égett tövig a
                        kezed... És a leányt Lyonban elhagytad a vonaton.</p>
				<p>- Te ismerted... - hebegte - a szép Henriette-et?</p>
				<p>- Én ismertem, hogy a fene egyen meg! Tudod-e, hogy az a lány aztán
                        Marseille-ben konyhán mosogatott, és mindig csak téged keresett, mert volt
                        nála egy spanglivas? Hát én kérdezem most tőled, hogy felelj azonnal, te
                        átkozott sintér, hogy gebednél meg, felelj, amíg szépen beszélek, mer
                        különben kinyitom a számat!</p>
				<p>A Nagy Dög igen szerényen mondta:</p>
				<p>- Ha megmondom, hogy Decoux ártatlan, rendben van?</p>
				<p>- Rendben van... - szólt remegve Prücsök.</p>
				<p>- Hát figyeljetek. Ha helyszíni szemle van, úgyis kiderült volna. A rendőrség
                        egy posztja állt a merénylet napján a vaslétránál. Más feljárás nincs. A
                        gyilkos tehát csak egy módon jöhetett a háztetőre.</p>
				<p>- Miféle módon? - kérdezte a kormánybiztos.</p>
				<p>- Letette a part felé utazó daru. Így hát csak kikötőbeli ember tehette.
                        Viszont Decoux a tett napján érkezett.</p>
				<p>Mervin elszoruló szívvel érezte mulasztása súlyát. Ha kijön helyszíni
                        szemlére, ő is látja mindezt.</p>
				<p>- Jöjjön, Mervin... - mondta Prücsök, és megfogta a vizsgálóbíró kezét. -
                        Azért maga jó ember. Csak az egész élete ilyen elmulasztott
                        színhelyszemlézések miatt rossz. Mostan ne búsuljon. Én egészen
                        megszerettem.</p>
				<p>Mervin, nem szólt semmit. Megsimogatta a lány kemény, gubancos haját. A
                        kémények felett dermedten állt a nyári ég. Elindultak a vaslétrán. De
                        Babette anyó komor árnya nem követte őket. Még mindig ott állt a Nagy Dög
                        előtt mozdulatlanul, még mindig ott állt az egykor szép Henriette, és nem
                        szólt.</p>
				<p>A Nagy Dög vigyorogni próbált, és megnyalta a száját idegesen.</p>
				<p>- Szóval, te vagy a szép Henriette?... Te semmit sem változtál... Hehe!</p>
				<p>- Te se. Ma is pont olyan hülye vagy, mint ötven év előtt - felelte a kofa,
                        és követte barátait.</p>
				<p>...A halovány ég ezen a napon úgy terült szét a rongyos háztetők felett, mint
                        valami kikiáltóbódé durván festett, kék vászna, ezüst csillagokkal.</p>
			</div>
			<div type="chapter">
				<head>HUSZONHARMADIK FEJEZET</head>
				<head>Az igazságról mindig kiderül...</head>
				<p>Derengett.</p>
				<p>- Én most már sok mindent tudok - szólt Prücsök csendesen -, és visszaszívom,
                        amit nem akartam. Jó lenne, ha apám közkegyelemben részesülne... Ha maga
                        most szépen hazamenne, és nem nyomozná a bűnöst.</p>
				<p>Mervin a lány arcát nézte. A tiszta szemekben, ez jól látszott: könnyek
                        álltak. - Én már tudom a tettest... - mondta még csendesen Prücsök.</p>
				<p>- Én is - szólt Babette anyó.</p>
				<p>- Én is - mondta Cefi, a vízfejű Drót, aki ott settenkedett hosszú
                        hálóingben, ormótlan fejével, mintha a telihold paródiája volna. Szintén
                        tudta már, hogy ki a tettes.</p>
				<p>Csak Mervin dr. őexcellenciája nem tudta.</p>
				<p>Prunoki, az asztalos, négykézláb várta őket a kofa háza előtt. Kissé dúdolt
                        is, majd felállt, és a nyakába esett Babette anyónak, mire kapott egyet a
                        lavórral, hogy messze zengett az éjszakában. És ekkor sírva fakadt.</p>
				<p>- Önöket... vártam itt!... Ez a hála... Pedig kissé italos is vagyok... Itt
                        volt a Horgot Szemibe. Értem jött... Oda az Ész Lajos... a bokája, úgy
                        látszik megvérmérgeződött... Ott voltam nála... Szegény... már alig lát, és
                        több feje is van... Az ágya egészen forog...</p>
				<p>- Szegény - súgta Babette, a fejkendője csücskét szája szélével harapdálta.
                        Ilyenkor sírt volna, de kivörösödött szemeiben már nem teremtek könnyek.</p>
				<p>Elindultak valamerre, és a vizsgálóbíró követte őket. Hetyke léptei alázatos
                        bandukolássá változtak. Követte őket, és úgy érezte, hogy az élet
                        mélytenger-kutatását végezte a zöld, fénytelen rétegben, ahová már nem hatol
                        el a nap, és csodálatos torz lények cikáznak el a búvárüveg előtt.</p>
				<p>- Itt van!</p>
				<p>Egy ócska gőzösnél voltak.</p>
				<p>A gőzös már évtizedek óta állt itt, szemben a kikötő fölött trónoló dómmal. A
                        vizsgálóbíró hátrahőkölt!</p>
				<p>...Mint roppant bitófa árnya, egy emelődaru vastraverzei ágaskodtak sötéten,
                        a vörösen rozsdával borított hajón!</p>
				<p>Megfordult. Szemben egy kis ház állt, és vékony füstszál rezgett a kémény
                        peremén.</p>
				<p>A Nagy Dög pipázott benne!</p>
				<p>- Gyöjjön.</p>
				<p>Prücsök megfogta a kezét, és felmentek a deszkapallón.</p>
				<p>Egyetlen fülkéjében a darukompnak, ott feküdt Ész Lajos sárgás arccal,
                        nyakütőere vonaglott, és monokliját is hályog borította. A láz szürke
                        hőpárái.</p>
				<p>Horog Bele gyászos, szomorú arccal állt a rothadt deszkájú fülkében, gazdája
                        mellett, és fehér-kék csíkos trikójának alját, mint valami olvasót morzsolta
                        ujjai között. Gorombán fordult a belépőkhöz.</p>
				<p>- Engem sose kaptak volna el - mondta -, mert itt voltak ketten is a
                        dróttal... De hát nem lehetett így elhagyni... ez itt...</p>
				<p>- Elkésett, Mervin... - szólt mosolyogva a beteg, egész halkan. - Hiába
                        jött... A törvény, az törvény: senki sem vonható el illetékes bírája elől!
                        Földi bíró... már nem illetékes... az én ügyemben...</p>
				<p>- Nem azért jöttem, hogy letartóztassam - mondta Mervin.</p>
				<p>Prücsök leült mellé, és hűvös kezét a beteg homlokára tette.</p>
				<p>- Én tudtam, hogy maga a tettes... én már előbb tudtam, Lajos... És nem
                        árultam el... Babette anyó sem... Magát itt úgy szeretik, hogy még a Nagy
                        Dög sem árulta el, és a Mervin is szereti... Éppen most mondta nekem, hogy ő
                        tudta magáról az egészet, és régen megbocsátotta, amiért kényszerítette a
                        feleségét elhagyni őtet a plagizálás miatt...</p>
				<p>...Mervin e pillanatban egyetlen ökölcsapással megkapta a bosszúálló ütést
                        mindenért. És egyszerre oly világos lett előtte, hogy az asszony feláldozta
                        magát érte, hogy Gabrone Ész Lajos jött, és cserébe a dicsőségért az
                        asszonyt követelte.</p>
				<p>Igen! A principálisa nagyon szerette Yvonne-t. Ő ezt bizonyos elnéző
                        tapintattal megállapította már akkor is.</p>
				<p>A haldokló felnyitotta szemét, és vékony, csontkezét rátette a lány
                        térdére.</p>
				<p>- Igen?... Ennek örülök, Mervin... Én szerettem a maga feleségét...
                        Visszajöttem Amerikából... mert kezembe akadt a könyv... A felesége
                        könyörgött, hogy ne tegyem tönkre magát... Szemet szemért, fogat fogért...
                        Az önbíráskodás ősi paragrafusa... Cserébe... azt követeltem, hogy Yvonne
                        eljöjjön... Megtette... Ostobaság volt... Yvonne szenvedett. Yvonne magát
                        szerette... Ez az igazság... és ez... a jog. Semmi más!... Tehát
                        elhagytam... Azután írt..., hogy maga elutasította... Pedig vagy három évig
                        nem mert... közeledni... És most beteg... És akkor megírtam, hogy...
                        lelövöm... magát... Sietnem kellett a gyilkossággal... hiszen vakság...
                        fenyegetett. Akkor még Louvain is szolgált... itt... Nem találtam el
                        magát.... senki sem látta, hogy a Jelölt... a daruval... kissé odább...
                        letett a ház mögött... Aznap este... Decoux megérkezett, ő is szerette a
                        maga... feleségét... Yvonne megmondta... hogy ölni... akarok... Repülőgépen
                        jött nyomban... Nem... olvasott újságot... nem tudott semmiről... Hosszan a
                        lelkemre beszélt..., hogy tegyek le a merényletről... Pedig már
                        elkövettem... És ellopta a revolveremet... És nem tudta, hogy... a
                        pályaudvaron... mindenkit megmotoznak... és így napvilágra került...
                        Decouxnál... corpus delicti... A merénylő revolvere...</p>
				<p>- Nem fogtak volna el, mert drótot kaptam - mondta Horog Bele, és nagyot
                        nyelt.</p>
				<p>Babette kissé felsírt a háttérben, ki tudja, honnan érkező, diluviális
                        könnyek szivárgása feletti bús örömében, és a karbidlámpa majd két
                        másodpercig sercegett hozzá.</p>
				<p>- Itt... - folytatta bágyadtan Ész Lajos - jó volt... a gép... A daru a
                        mesebeli expresszvonat... Sebesen rohan évek óta... velem... és az ember nem
                        azért... utazik... hogy megérkezzen valahová... És most... a daru...
                        végállomása...</p>
				<p>Cefi a Drót jött futva Mervinhez.</p>
				<p>- A kőműves várja, aki Babette anyónál lakik és sánta, mert lezuhant. Ez
                        Deboulier volt.</p>
				<p>- Menjen, Mervin... majd várok a halálommal, míg visszatér... - mondta
                        udvariasan Ész Lajos, de egyben fölényesen is, mert most is úgy beszélt a
                        kormánybiztossal, mintha egykori jelöltje volna. Bizonyos relációk alacsony
                        értékén az élet semmiféle közbenjárása nem változtat.</p>
				<p>Deboulier Prunokival jött kettesben, mert nem tudott járni. Már Prunoki.
                        Teljesen részeg volt.</p>
				<p>- Kérlek - mondta a százados -, nagy zavarban van a szolgálat egy
                        intézkedésed miatt. Ugyanis a Radzsát szeretnék eltemetni.</p>
				<p>Mi??!</p>
				<p>- A tangeri országúton a te intézkedésedre feltartóztattak egy furgont. Ez a
                        Makamoti Radzsa, hindu alkirály tetemét szállította egy Tangerben várakozó
                        gőzöshöz, hogy Kalkuttába vigyék eltemetni.</p>
				<p>- Nagy ég!</p>
				<p>- A Radzsa teteme - folytatta Deboulier - már éjfél óta az ügyészségi fogház
                        udvarán vesztegel.</p>
				<p>- Azonnal intézkedem, hogy útjára bocsássák.</p>
				<p>Néhány sort írt egy papírra, és átadta Debouliernek.</p>
				<p>Prunoki harsány dalokat interpretált közben, és amint Tülök Bull arra jött
                        mivel a lámpásokat már oltogatta, kísérleteket tett, hogy az elhagyott ember
                        nyakába boruljon.</p>
				<p>De ez már túl volt a verésen, melyet Roppant Manótól kapott, és egy ragtapasz
                        vonult keresztben, az arcán, tehát hosszú rúdját fenyegetően emelte
                        Prunokira.</p>
				<p>- Hordd el magad, mert olyant kapsz!... - és keserűen Mervinhez fordult: -
                        Maga miatt elveszítettem fő jövedelmemet.</p>
				<p>- Micsoda?</p>
				<p>- Nem hagyott eljönni. Revolverrel fenyegetett! Pedig este tízkor az
                        elmeintézet második emeleti ablakához pálinkát csempészek egy idültnek, a
                        gyújtórúd végén. Ezért tíz frankot ad naponta, és ma tombolt, mert elkéstem.
                        Elárult. Most becsukják az ablakot...</p>
				<p>- Igazán sajnálom - szólt Mervin, és eszébe jutott egy híres tanár cikke, aki
                        nemrégen könyvet írt a casablancai delíriumosról, mivel ez huzamosabb
                        elvonás után is megőrizte akut tüneteit, ami ritkaság.</p>
				<p>Az értekezést több szaklap is átvette.</p>
				<p>- Ezek szerint - mondta Deboulier - az a Szivar nevű Tangerba ért a levéllel
                        és a másik furgonnal.</p>
				<p>- Úgy látszik... A botrány hajnalban meglesz, és rádión közlik a világgal. Mi
                        ketten elvégeztük.</p>
				<p>Némán kezet szorítottak.</p>
				<p>Közben Tülök Bull gengszterizmusban levitézlett, hosszú varázspálcája nyomán
                        az utolsó lámpa is kihunyt, és a nagy, mennyei fővilágosító intézkedésére, a
                        méregzöldbe árnyaló kék éjszaka peremén lassan szétterült némi
                        bíborsugárzás, ahogy bolygórendszerünk öröklámpása vontatottan kigyúlt, mint
                        egy agyonhasznált volframharisnya...</p>
				<p>A kormánybiztos visszatért a kajütbe.</p>
				<p>Ugyanaz a kép. Horog Bele a trikójával játszott. Babette anyó boldogan sírt.
                        És Ész Lajos hanyatt süppedt fejjel feküdt. Monokliját az ég felé
                        fordítva.</p>
				<p>Összerándult az arca. Csuklott néhányszor, de elsimult ismét minden vonása.
                        Fojtottan súgta:</p>
				<p>- Mervin... Sommás szenvedésem... ügyében... most... a valódiság
                        bizonyítása... jön... A Jelöltnek tollba mondtam... Egyszerű matróz, és ő
                        írta le... A nagy művemet... Itt elrendelem, hogy... maga néhány mondatát e
                        könyvnek, olvassa el... most... azonnal...</p>
				<p>A kormánybiztos felvett a székről egy vastag, keményfödelű füzetet. Ez állt a
                        címkéjén:</p>
				<p>A JOG ÉS AZ IGAZSÁG TÖRTÉNETE</p>
				<p> napjainktól születéséig</p>
				<p> Írta:</p>
				<p> Dr. Mervin</p>
				<p>Horog Bele ajka elé tartotta az ujját, amit Mervin nem értett, és felnyitotta
                        a füzetet. Ez állt benne:</p>
				<p>“Nem tudok írni, de köll a napidíj, és a nagyságos úrnak
                            is jót tesz, amiket diktál! Ne tessék elárulni. Ha nem volnék itt,
                            azonnal jövök. Schulteisz, az Ikrek jegyző, Horog Bele diktálá,
                            köszönettel felvettem:</p>
				<p>Schulteisz, az Ikrek.”</p>
				<p>És azután csupa üres lap...</p>
				<p>A Jelölt nem tudott írni! De úgy tett, mintha tudna!</p>
				<p>- Nos?... Mit szól?... - kérdezte Gabrone diadalmasan. - Évek hosszú keserves
                        töprengéseinek eredménye ez a könyv... Sok száz éjszaka... elmúlt, míg...
                        tollba... mondtam... Végre maga az igazság!</p>
				<p>Véges-végig fehér lapok. Nem egészen tiszta, de nagyjából intakt, világos,
                        sima oldalak, az utolsóig.</p>
				<p>- Igazán... ön felismerte a jog lényegét... Ebben a könyvben... benne van a
                        tiszta... igazság... - mondta rekedten Mervin, és úgy érezte nyomban
                        megfullad.</p>
				<p>Mert abban a könyvben csakugyan benne volt az igazság:</p>
				<p>Az utolsó oldalon megtalálta Ész Lajosnak egy régi képét, melyet letéptek
                        valahonnan, és éppen a könyöke hiányzott.</p>
				<p>- Mervin... Jegyezze meg... - enunciálta a haldokló - az igazság... sokszor
                        titokban marad... De az igazságtalanság... mindég kiderül... A többit majd
                        odafenn... zárt tárgyaláson... - azután már csak suttogott. - Az...
                        utolsó... szó... jogán... kegyelmet kérek... egy kis... kegyelmet... - súgta
                        alázattal és megtört hangon. - Amit tettem... az nem volt főbenjáró...
                        csak... gondatlanság... culpa... Nagy... gondatlanság, maxima culpa...
                        Ó!</p>
				<p>Hátrasüppedt koponyájával befejezte védekezését, és nem ítélkezhetett fölötte
                        többé senki. Ekkor már csakugyan meggyőződött róla, hogy mi az igazság, és
                        bizonyára kiderült, hogy jól alkotta meg művét.</p>
				<p>Sok fehér lap. Ez az igazság.</p>
				<p>És Mervin, ahogy ott állt egy régi kép csonka felével, nem tudta, mit tegyen.
                        Elővette a kép másik felét, és összeillesztette ott, ahol egykor elszakadt,
                        mintha valamit is egésszé tehetne az ember, akinek semmivel sincs több
                        hatalma, minthogy eltépjen egyet s mást. De ész Lajos már ott volt, ahol
                        csodás autogénhegesztőkkel minden törést összeforraszthatnak, ha kell, és
                        ahol ennek ellenére még sohasem szakítottak el semmit.</p>
				<p>- Meghalt... - súgta Prücsök, és összefonta a végre elszenderült Álmos
                        Elefánt mellén sovány, finom, régi csonttárgyak színére emlékeztető két
                        elernyedt kezet. Azután letérdelt...</p>
				<p>Babette anyó kivette Gabrone monokliját, s eltette.</p>
				<p>Mervin ámultan nézte a halottat. Most szép volt. Nemes és okos vonások
                        simultak el dermedt arcán. És...</p>
				<p>Halkan felkiáltott!</p>
				<p>Ész Lajos megbékélt feje felett, csak éppen hogy nem világított, egy ócska
                        mentőöv függött a falon, mint valami duzzadt, foszladozó dicsfény. És még
                        látszott rajta a régi felírás; a hajó egykori neve, félkörben:</p>
				<p>ADRIEN</p>
			</div>
			<div type="chapter">
				<head>HUSZONNEGYEDIK FEJEZET</head>
				<head>Halló, itt rádió Szivar!</head>
				<p>Hajnali négykor ott ültek a halaskunyhóban, és Rongy Aurél áthozta Veuve
                        Marie rádióját, továbbá felszerelte az antennát, amit a csarnokból lopott,
                        de megesküdött Babette anyónak az anyja életére, hogy másnap
                        visszaviszi.</p>
				<p>Tudhatta ez a megszomorodott szívű, derék kofa, hogy az az éhenkórász árva?
                        Hogy volt pofája szegény néhai édesanyja életére esküdni hiába?</p>
				<p>Nagyon csendesen ültek, mert még ott volt a teknő, amelyben esetleg Ész Lajos
                        lelke időzött körükben, láthatatlan monoklija mögött tűnődve.</p>
				<p>- Már megkezdődött... - szólt a százados, akinek helyrejött a lába, de mégsem
                        mozdulhatott, mert Prücsök aludt a vállán, kisírt szemmel, és később
                        lerögzítette Mervint is a helyére, mivel olyasmit álmodott, amitől Afrika
                        Cárjának ölébe rakta mindkét lábát, és némi erőfeszítéssel megfelelő helyet
                        túrt magának Deboulier állkapcsa és vállperece között, miközben egészen
                        halk, finom nyögéseket hallatott.</p>
				<p>- Majd adja oda neki a frankot - mondta Kirúg Hümér Deboulier-nek. -
                        Megtaláltam a jégszekrény alatt, és nem kell, hogy odajöjjön pofázni, maga
                        vén bestia!</p>
				<p>A megdöbbent századosnak, aki nem tudta, hogy Kirúg Hümér kancsalsága számos
                        félreértésre ad okot, csak nehezen lehetett megmagyarázni az ügyet.</p>
				<p>Mervin még mindig az esemény hatása alatt töprengett.</p>
				<p>- Ez volt hát... az Adrien-titok...</p>
				<p>- Nem nő - szólt Kicsit Bob -, hanem hajó.</p>
				<p>- Öt év előtt emelték ki a víz alól - mondta Roppant Manó. - Azóta komp.
                        Daruja van...</p>
				<p>- Fő, hogy a nagyérdemű rejtély megoldódott - szólt Wurm úr, mert éppen
                        érkezett, karonfogva Emerenciával, aki a jövőbe lát, de nincs
                        kézügyessége.</p>
				<p>A rádió rövid légköri zavar konferansziéja után kezdte a közvetítést!</p>
				<p>Mervin a száját rágta. És Deboulier-ra nézett.</p>
				<p>Beszédek...Zene...</p>
				<p>Csendes emberek üldögéltek a rádió körül, és az érkező sárga fény gyengéden
                        átsimult Prücsök arcán, aki erre megvakarta rászorított tenyérrel az orra
                        hegyét.</p>
				<p>- Halló, halló... - szólt Tangerből a bemondó. - Mambiktu törzsfőnök lép a
                        mikrofon elé. Halló, figyelem! Itt Tanger nemzetközi negyed... Helyszíni
                        közvetítést adunk a gyarmati kongresszusról. A néger király előveszi a
                        gyarmati kormányzó üzenetét tartalmazó borítékot! A mikrofon elé lép,
                        felbontja, és átad egy levelet a szpíkernek.</p>
				<p>Egy mély hangú szpíker olvasta:</p>
				<p>- Kezemben a francia kormány üzenete Mambiktu királyhoz!</p>
				<p>Mervin az ajkát harapdálta, és a százados orrcimpái megrezdültek. Prücsök, ki
                        tudja, mikor ébredt fel, nyitott szemmel ült. A nagy csendben egy halk hang
                        szállt fel a tengeri mikrofon közeléből az éterbe:</p>
				<p>- Mozgás, öregem...</p>
				<p>- Szervusz, Szivar! - kiáltott Prücsök a hangszóróba, és Kicsit Bob, továbbá
                        Schulteisz, az Ikrek bólogatva összenéztek. Ez a fiú vitte valamire.</p>
				<p>A szpíker folytatta:</p>
				<p>- A francia kormányzó így ír a néger királynak: “Kedvesem! Gondolj sokszor
                        reám, és mondd, hogy szeretsz-e?”</p>
				<p>Úgy Tangerban, valamint Babette anyó kunyhójában, minden száj tátva maradt,
                        és senki sem mozdult.</p>
				<p>Mi ez?!!</p>
				<p>Az Istenért! Mi volt??!</p>
				<p>Ismét Szivar hangja szólt a földgolyóhoz:</p>
				<p>- Fekete úr! Lesz válasz? Az autómban három utasnak semmi dolga sincs a
                        földön, de az nagyon sürgős.</p>
				<p>A teljesen kétségbeesett néger uralkodó így szólt a mikrofon elnémult
                        szpíkere mellett Szivarhoz:</p>
				<p>- Megmondhat kormányzójának, hogy én sokat fogok rá gondolni... de én őtet
                        nem szeretem. - És mélabúsan ismételte, mintha helyesbítené a
                        vízállásjelentés adatát: - Nagyon nem szeretem...</p>
				<p>Csak ekkor került a rádió alkalmazottja abba a lelkiállapotba, hogy
                        beszüntesse e képtelenség közvetítését, a mindenség zaklatását.</p>
			</div>
			<div type="chapter">
				<head>HUSZONÖTÖDIK FEJEZET</head>
				<head>Minden jó, ha vége a zűrzavarnak</head>
				<p>Mambiktu király a tiszteletbeli tűzoltó főparancsnok nejének levelét olvasta
                        fel, amit egy tüzérkapitányhoz írt az a hölgy. Hogy történt?</p>
				<p>Az eset egyszerű. Amikor Prücsök ruhájába csúsztatta ott a kaszinóbálon
                        Mervin levelét, és elment, egy percen belül a lakájhoz sietett Maud
                        Hutchins, a szolgálat női megbízottja.</p>
				<p>- Üzenetet várok Mervin őexcellenciájától. - Egy üzenetet átadtam annak a
                        hölgynek. Maud Prücsökhöz ment.</p>
				<p>- Ön kapott a futár dolgában üzenetet?</p>
				<p>- Igen... De ez nagyon diszkrét. Hogy a levelet el kell juttatnom a
                        címzettnek, és a futár fejét elcsavarjam.</p>
				<p>- Szóval, maga eljuttatja?... Jobb lesz, ha én megyek a játékszobába. Ön
                        kissé feltűnően öltözött. Várjon itt.</p>
				<p>Prücsök várt. És két perc múlva kezébe nyomott az ismeretlen hölgy egy
                        levelet, amit a futár nyakából hozott.</p>
				<p>Maud Hutchins azt hitte, hogy ez a leány tisztában van a kapitány címével és
                        az egész üggyel. De Prücsök nem tudott sakkozni, így hát csak egyféle futárt
                        ismert, és az a százados volt, akit egy levéllel valahová elküldtek. A levél
                        helyett tehát ezt kell eljuttatni. Amit most kapott. Így a tüzérkapitányhoz
                        írt diszkrét vallomást most már Mambiktu révén az egész kozmikus mindenség
                        megtudta. Csak a férj nem.</p>
				<p>...A bennszülött uralkodón röhögött az emberiség. Mervin zsenialitása,
                        különösen lemondásának ügyesen szétkürtölt híre, ami csak megerősítette a
                        bűnösöket hitükben, őszinte csodálatot keltett, mert nagy emberek
                        baklövéseit olykor különb elismerés jutalmazza, mint a kicsinyek
                        zsenialitását.</p>
				<p>Szivar megérkezett a furgonnal, és Mathias is belátta, hogy legfőbb ideje
                        átadni a rokonok gyászának három utasát, közöttük Trunker Szvetozár
                        hangversenyrendezőt, aki Duval úr szerint korán költözött el körünkből
                        zsakettje utolsó részleteivel.</p>
				<p>De minden szenzáció eltörpül Szivar magas helyről jött vállveregetései,
                        anyagi és erkölcsi kitüntetéseihez képest.</p>
				<p>Szokott öntudatos módján fogadta a sikert, és amikor Rita Kamélia (míg Korn
                        Atya aludt) neki ajándékozta a hollandiai dalosszövetség elnökének óráját,
                        mindössze ennyit szólt komoran:</p>
				<p>- Nem könnyű élet a diplomáciai pályafutás. Na!... De azzal a kölyökkel most
                        vége! Torkig vagyok.</p>
				<p>A komor jassz ezúttal sem állt szavának, és állítólag elpirult, amikor
                        Prücsök homlokon csókolta.</p>
				<p>- Te csak morogj, te dühös, buta Szivar, én meg kinevetlek...</p>
				<p>- Majd egyszer kihozol a flegmából és... Pardon...</p>
				<p>Nem fejezhette be, mivel sürgős dolga volt valahol, és távozott. Érdekes,
                        hogy éppen Babette anyó jött, legszebb ruhájában, a taft nevű
                        léggömbanyagból. A városházán járt, ahol közölték vele, hogy régi és tisztes
                        árusi működése elismeréséül szívesen elintéznék folyamodását, melyben a
                        belvárosi igen előkelő Kiscsarnokban kér helyfoglalásra engedélyt. Évek óta
                        talán először mosolygott piros arccal, csillogó szemmel.</p>
				<p>Olyan csúf volt... És oly kedves.</p>
				<p>- Hellyel kínált a tanácsnok úr... - újságolta kissé lihegve. - Azt mondta:
                        “üljön le, madame Doppart.”</p>
				<p>- Az kicsoda? - kérdezte a Finom Török, és igen szép volt sok karpereccel,
                        karcsún, vadonatúj kockás kosztümjében.</p>
				<p>- Az én boldogult férjem után ez a nevem - felelte Babette anyó, és ahogy
                        finálé kezdetét jelzik, harmadik számú kék pöttyös szoknyájában megfútta az
                        orrát, mint valami havasi kürtöt.</p>
				<p>- Te Bábi! - szólt állandóan megújuló hévületének egyikével Veuve Marie. -
                        Ott könnyű dolgod lesz, ha a belvárosba méc!</p>
				<p>- Megy a hóhér! Csak nem kezdek most hurcolkodást arra a rövid időre. Ha
                        eddig bírtam a sok éhenkórász naplopó között... - és Prücsökre rivallt... -
                        Már megint erre rángatta a kórság azt az ingyenélőt! Majd egyszer miszlikbe
                        verem a képit egy partvissal.</p>
				<p>A miszlikbe verés (a partvis vagy a vödör segélyével végzendő fenyítés)
                        enyhébb volt a ripityára jelzővel érzékeltetett ütlegelésnél (a piszkavas
                        vagy a húsdaráló segélyével), de súlyosabb a testet borító, úgynevezett
                        glazúr leverésénél, mivel ez a művelet kizárólag az arcra szorítkozott, és
                        mindössze egy zsírosbödön alkalmazását kívánta meg.</p>
				<p>- Miért haragszik Szivarra? - kérdezte Prücsök. És mert e kérdés Babette
                        anyónál is tisztázatlan volt, hát csak azt dünnyögte:</p>
				<p>- Majd mindjárt kaphatsz egyet te is!</p>
				<p>Még egy titok volt, amit mélységes homályban Prücsök azon mód magával vitt
                        innen, ahogy tudomására jutott. Csak Schulteisznek mondá, kissé
                        megilletődött, merengő búval, midőn búcsúzott tőle, és félrevonta a Portugál
                        utca egy árkádos kapuja alá:</p>
				<p>- Azért mégis piszok vagy, te Schulteisz.</p>
				<p>- Mitől...</p>
				<p>- Mert láttam Ész Lajos szegénykém főművibe az írásodat. Te voltál a Vérfürdő
                        Bill.</p>
				<p>Schulteisz ijedten körülnézett.</p>
				<p>- Csak a céget jegyeztem, mert Horog Bele nem tud írni... a mindenit a kis
                        boszorkány fejednek, hogy kitaláltad az írásból!</p>
				<p>- Miért csináltátok ezt?</p>
				<p>- A Horog Bele félt, hogy kiderül minden, ha te erőszakoskodsz, hát azt
                        akartuk, hogy abbahagyd... De végre is... nem tudtunk bántani...</p>
				<p>Prücsök bólintott.</p>
				<p>- Érdekes... Még segítettetek is.</p>
				<p>- A fene tuggya, hogy van... De hát ha ezért megutálsz: jogos... És ha
                        elárulsz...</p>
				<p>- Nem teszem. Mert akkor ezek itt előbb agyonvernek téged, aztán a Jelöltet,
                        aztán újra téged...</p>
				<p>És álltak. És Schulteisz idegesen csavargatta a kabátja szárnyának csücskét.
                        Prücsök meg elmosolyodott, lábujjhegyre állt, és megcsókolta a vén
                        csirkefogót, mint előbb Szivart:</p>
				<p>- Szerbusz, te bolond Schulteisz!</p>
				<p>Perújítás nem lett. Mervin doktor felkereste egykori barátját a cellájában,
                        és ott elmondott neki mindent.</p>
				<p>- Ha akarod, rehabilitállak - fejezte be a mondókáját.</p>
				<p>- Nem akarom, Gabrone mindannyiunk jótevője volt. Vállaltam a büntetést,
                        semhogy berángassam szegényt az ügybe, vállalom hát örökre.</p>
				<p>- Igen... Ezt nagylelkűen csináltad - bólintott szomorúan Mervin. - Tehát
                        nincs perújítás!</p>
				<p>Decoux maga is azon a véleményen volt ügyét illetően, hogy részesítsék
                        kegyelemben inkább. Gabome-t tehát nem bélyegezték meg visszamenőleg
                        bűnéért, amelyet itt a földön halasztó hatállyal a legfőbb bíró elé tűztek
                        ki tárgyalásra.</p>
				<p>- Bocsáss meg... - mondta Mervin, amikor régi barátját elsőnek üdvözölte a
                        fegyház kapujában.</p>
				<p>- Sohasem haragudtam rád...</p>
				<p>És kezet ráztak keményen.</p>
				<p>- Az Isten áldjon meg, amiért ilyen leányod van - mondta a kormánybiztos, és
                        most előlépett folydogáló könnyei között, fénylő arccal Prücsök, a sokat
                        szenvedett Prücsök!... És végre ott zokogott az apja vállán, akit tíz
                        körmével kapart ki a börtönből...</p>
				<p> Prücsök nem tért vissza mostohaapja házához, aki különben államvasúti
                        igazgató volt. Még egy évig a dél-franciaországi Margaretta Intézetben
                        nevelkedett, és mondják, hogy az igazgató nyugdíjazása iránti kérését
                        kizárólag ez a körülmény okozta.</p>
				<p>Időnként egy daliás százados látogatta, de különben is tekintélyes vendégek
                        keresték fel, mint például Mervin kormánybiztos, azután jó barátja a
                        casablancai polgármester, továbbá Babette anyó egy ünnepélyes ruhában,
                        amelyet ma már csak léggömbök viselnek, de úgy látszik, hogy a molyok sem
                        vetik meg. És mogorván, mint akit valamilyen ok kényszerít rá, hogy kedve
                        ellenére cselekedjék, Szivar is megjelent olykor, keménykalapban és olyan
                        kesztyűvel, hogy csődület volt tőle a környéken.</p>
				<p>- Ön egy furcsa gentleman - szólt az igazgatónő, amikor bemutatták, és Szivar
                        megkérdezte Prücsöktől:</p>
				<p>- Ki ez a spiné?...</p>
				<p>Egyszer személyesen Korn Atya is felkereste egy szép ajándékkal, aminek
                        vastag kék üveg volt a közepén. Erről később kiderült, hogy nyolcvanezer
                        fontot ér, és a rendőrség megszállta miatta az intézetet.</p>
				<p>Prücsök természetesen nem köpte be Korn Atyát, hanem azt mondta, hogy a
                        szertárban találta az üveget, és így a fizikatanárnőnek csak nehezen
                        sikerült tisztáznia magát.</p>
				<p>Egy vörös hajú norvég gróf és Schulteisz, az Ikrek együtt látogatták meg.
                        Miután a kapuban kiderült, hogy kit keresnek, a gróf igaz örömmel csevegni
                        kezdett a jasszal, és Schulteisz, az Ikrek olyan jókedvűen rikoltozott, hogy
                        az igazgatónő azóta sűrűn pislog, pedig villanyozták is ez ügyből
                        kifolyólag.</p>
				<p>Kicsit Bob éppen bekukkantott a rácsos kapun, de gyorsan elsietett, és nem
                        kereste fel soha Prücsököt, mert egy nagyon finom, előkelő, ősz hölgy az
                        iskola alapítói közül ez órában látogatóban volt, és Kicsit Bob felismerte
                        az édesanyját, De Brion márkinét...</p>
				<p>...Azután mindenkit meglepett, hogy Mervin kormánybiztos nyugdíjazását kéri,
                        és miután feleségével kibékült, visszavonult valahová egy csendes kis házba.
                        Decoux csak tizennyolc éves korában szánta férjhez Prücsköt, de
                        megváltoztatta elhatározását ama levél, amelyben az intézet sajnálattal
                        hivatkozott arra, hogy a rendőrség átiratban felhívta az intézet figyelmét
                        közveszélyes egyénekre, akik az intézet körül ólálkodnak. Mivel az intézmény
                        tudja, hogy mademoiselle Decoux látogatóiról van szó, már nem halaszthatják,
                        hogy kérjék intézkedését: melyik legközelebbi menetrendszerű gyorsvonatnál
                        várja a kisleányt, annál is inkább, mert a mai napon mint ajándékot a
                        leányka számára, néhány igen szép svájci karórát hozott a posta, és a
                        rendőrség ezeket az órákat nyomban lefoglalta, bár a kisleány szerint a
                        zongora alatt hevertek. Azért sikerült elintézni, hogy az énektanárnő,
                        óvadék ellenében, szabadlábról védekezhessék...</p>
				<p>Prücsök így egy év múlva férjhez ment Deboulier századoshoz, akivel
                        Casablancában esküdtek, és az ünnepség napján rendezett hevenyészett razzia
                        minden idők legnagyobb eredménye volt a város bűnügyi krónikájában. Sajnos,
                        az egykori kormánybiztos személyes közbenjárására szabadon bocsátották
                        mindazokat, akik ezen a napon kerültek rendőrkézre.</p>
				<p>Esküvő után a fiatal pár Ész Lajos sírjára sok-sok virágot vitt, Veuve Marie
                        legszebb portékájából...</p>
				<p>És otthon Prücsökre várt egy szép csokor virág, mellékelve a küldő
                        jókívánsága:</p>
				<p>Legyetek boldogok!</p>
				<p> Úgymint: Te és hű férjed</p>
				<p> Kirúg!</p>
			</div>
		</body>
	</text>
</TEI>