<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU10146" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A mikor még póstakocsin jártak</title>
				<author ref="viaf:1819148947752754950002">Gróf Vay Sándor (1859-1918)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">23468</measure>
				<measure unit="pages">59</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A mikor még póstakocsin jártak</title>
					<date>2011-11-23</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/10100/10146"/>
					<respStmt>
						<resp>Original Electronic Edition</resp>
						<name>Fábián György</name>
						<name>Németh Ibolya</name>
						<name>Uri-Kovács József</name>
					</respStmt>
				</bibl>
				<bibl type="printSource">
					<title>A mikor még póstakocsin jártak</title>
					<author>Gróf Vay Sándor</author>
					<pubPlace>Budapest</pubPlace>
					<publisher> Orsz. Monográfia Társ.</publisher>
					<date>1909</date>
					<ref target="https://mek.oszk.hu/10100/10146"/>
				</bibl>
				<bibl type="firstEdition">
					<title>A mikor még póstakocsin jártak</title>
					<author>Gróf Vay Sándor</author>
					<date>1903</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-08-09"/>
		</revisionDesc>
	</teiHeader>
	<text>
		<body>
			<div type="chapter">
				<head>A RÉGI PRÁGAI UDVARBÓL.</head>
				<p>A Hradsinban külön udvara volt V. Ferdinándnak, és a jószívű, de rendkívűl
                    gyámoltalan uralkodó nagyon szerette, ha körülvették fejedelmi rangjának minden
                    külső pompájával.</p>
				<p>Az öreg császár - így nevezték a prágaiak - sűrűn érintkezett a cseh fővárosban
                    telelő feudális arisztokraciával, és kivált az ötvenes években, még a hatvanasok
                    elején is, megjelent a főurak által rendezett bálokon, estélyeken. A Hradsinban
                    is voltak udvari bálok, mindaddig, míg csak a jó V. Ferdinánd nagyon el nem
                    gyöngűlt, elannyira, hogy már jóformán etetni kellett életének utolsó
                    éveiben.</p>
				<p>Gyermekes öröme telt abban, ha valaki audienciát kért tőle, és ilyenkor mindíg
                    ragyogó arccal mondta főudvarmesterének:</p>
				<p>- Lássa, nemcsak a Franzl ad kihallgatást, ott a bécsi Burgban, de én is. Még nem
                    felejtették el hát egészen az öreg császárt.</p>
				<p>A Franzl alatt unokaöcscsét, Ferencz Józsefet értette, magáról pedig különösen
                    szeretett harmadik személyben beszélni.</p>
				<p>A bécsi Burgról, Bécsről egyáltalában azonban soha sem tudott sóhaj nélkül
                    megemlékezni, s ha audienciára olyan valaki jelentkezett nála, akit in illo
                    tempore még Bécsben is fogadott, soha sem mulasztotta el az ő lerchenfeldi
                    jargonjában megjegyezni:</p>
				<p>- Nit wahr, dös war do’ anders dort in Wean...</p>
				<p>Egyszer egy fiatal gróf Wurmbrand, dragonyos tiszt jelentkezett kihallgatásra az
                    öreg császárnál.</p>
				<p>Hetyke, fiatal legényke volt, és igen elbizakodott családja ősi törzsfájára, noha
                    a titulushoz már nem igen volt nála vitulus.</p>
				<p>Ilyen meggondolatlan hányivetiségből jegyezte meg kérése megerősítéseűl a fiatal
                    gróf, hogy reméli a császár leghathatósabb protekcióját, annál is inkább, mert,
                    úgymond:</p>
				<p>- Felséged bizonyára tudni fogja, hogy a Wurmbrandok családfája régibb a
                    Habsburgokénál is.</p>
				<p>Az öreg, trónjáról lemondott császár, akit az élet nem kímélt meg nagy
                    rázkódtatások, nagy csalódásoktól, szelíden elmosolyodott s csak ennyit felelt a
                    tisztecskének:</p>
				<p>- Na halt ja, wir habns aber a bissl’ weiter g’bracht!</p>
				<p>V. Ferdinánd különben még ennyire sem volt talán maliciózus soha életében,
                    mondhatatlan jó volt és aki könnyen kiismerhető gyöngéit tudta, óriásilag ki is
                    zsákmányolhatta azokat.</p>
				<p>Az öreg császár nagyon szeretett uralkodásáról beszélni és többnyire a múltban
                    élt.</p>
				<p>Halála órájáig nem bírt megvigasztalódni a felett, hogy le kellett mondania, s
                    kivált lemondása első éveiben, akinek csak tehette, keservesen el is
                    panaszolta.</p>
				<p>Az ötvenes évek elején Coloredo-Mansfeld grófné tartotta a legfényesebb házat
                    Prágában, és báljairól, estélyeiről beszéltek az egész monarchiában.</p>
				<p>Fő vonzóerejét képezte ezeknek az ünnepélyeknek Coloredo-Mansfeld grófné egy régi
                    jóbarátnőjének, Pallavicini őrgrófnénak első házasságából származott leánya,
                    Csáky Melanie grófnő.</p>
				<p>Brillans szépség volt, szépsége mellett még csupa esprit, elragadóan kedves,
                    csupa lelemény, úgy hogy a prágai társaságban ő volt a hangadó, elle a fait la
                    pluie et le beau temps, mint mondani szokás.</p>
				<p>Egy alkalommal, épen farsang derekán volt, különösen nagy fénynyel készűlt
                    Coloredo grófné a bálját megtartani.</p>
				<p>Egész Prága készült erre a mulatságra, mert a cseh fővárosban helyőrségen lévő
                    főhercegeken kívűl, megígérte eljövetelét az öreg császár is.</p>
				<p>A bál estéjén aztán fényárban úsztak az ódon Coloredo-Mansfeld palota termei és a
                    kapu boltíves bejárata alá egymásután gördűltek be a régi divatú batárok,
                    bakjaikon a hosszú, tubákszin-kaputos kocsisokkal, lakájokkal.</p>
				<p>Eljöttek a főhercegek, eljött az öreg császár, és kedvtelve nézett végig az üde,
                    rózsabimbókhoz hasonló, hamvas leányarcokon, a deli ifjakon, akik mind, tömött
                    sorokban, mélyen meghajolva járúltak elébe.</p>
				<p>Egy pillanatra ismét császárnak, igazi császárnak érezte magát, aki a bécsi
                    Burgban van, és az udvari bálon, mély meghajlással üdvözlik udvaroncok és udvari
                    dámák.</p>
				<p>Egyszerre csak meglátja a leányok csoportjában Csáky Melaniet, és szomorú árny
                    borúlt homlokára.</p>
				<p>Visszaemlékezett egy pillanatra, hogy Bécsben látta utóljára, akkor, mikor a
                    magyarok küldöttsége, élén Kossuthtal és Batthyányval, jött át Pozsonyból.</p>
				<p>Serdülő lányka volt akkor Csáky Melanie, és anyja, gratissima persona az
                    udvarnál, személyesen mutatta volt be V. Ferdinándnak, az utolsó pozsonyi
                    országgyűlésen. Császár-király volt még akkor, és megéljenezte a magyar
                    küldöttség, mikor díszmagyarban, alig törve nyelvünket, néhány szót mégis
                    magyarúl mondott Batthyány Lajosnak.</p>
				<p>Mennyi vér, mennyi gyász követte azt az annyi szép reményt igérő napot!</p>
				<p>Az öreg császár szomoru arccal közeledett Csáky Melaniehoz, s előtte megállva,
                    üdvözölte, aztán a pozsonyi szép napokra emlékezve így szólt:</p>
				<p>- Habn’s mein Unglück g’hört, Comtesse?</p>
				<p>A fiatal lány hirtelen nem tudva elgondolni, mire céloz a császár, mély
                    megdöbbenéssel válaszolt, kérdezve is egyszersmind:</p>
				<p>- Um Gottes willen, welches Unglück, Majestät?</p>
				<p>V. Ferdinánd csudálkozva nézett rá egy darabig, aztán magyarázólag folytatta:</p>
				<p>- I hab’ doch abdicieren müssen...</p>
				<p>Csáky Melanie így tudta meg, hogy mit értett a császár az ő nagy
                    szerencsétlensége alatt.</p>
				<p>A viruló, üde szép magyar grófnővel különben ezen a bálon az uralkodóház egy
                    másik tagja is feltűnően sokat foglalkozott.</p>
				<p>Ernő főherceg, aki ekkor Prágában volt helyőrségen, az egész éjen keresztűl
                    kitüntette a bájos, szellemes leányt, el nem mozdúlt köréből és vele táncolta a
                    cotillont.</p>
				<p>A daliás katonának annyira megtetszett a szép magyar grófnő, hogy a bál után is
                    többször fölkereste Coloredo grófné termeit, és bárhol találkozott is Csáky
                    Melanieval, mindenütt feltűnően megkülönböztette a többi hölgyektől.</p>
				<p>Az öreg császárnak is elmondták a Hradsinban, hogy Ernő főhercegnek komolyan
                    tetszik Coloredo grófné védence, a szép magyar lány.</p>
				<p>- Hm, hm, - mondá a jó öreg Ferdinánd - én nem vagyok már igazi császár, én nem
                    avatkozhatom a főhercegek szívügyeibe, ha mindjárt a Rebellen-nation leányait
                    vennék is el feleségűl... Különben a liebe Comtesse Grosspapája kedves embere a
                    mostani császárnak is, igazítsák ők el a dolgot.</p>
				<p>Lehet, hogy Ernő főherceg plátói vonzalmának a híre eljutott az igazi császár
                    fülébe is, mert egy szép napon Ernő főherceg megkapta a rendeletet más
                    helyőrségbe való áthelyeztetése iránt.</p>
				<p>A felsőbb parancsnak még a főhercegek is kénytelenek engedni, és hejh, de sok
                    ilyen áthelyezésnek, sok külföldi utazásnak van az udvari kulisszák mögött
                    egész regénye....</p>
				<p>Így kénytelen volt Ernő főherceg is megnyugodni a változhatatlanban.</p>
				<p>Mielőtt azonban elutazott volna Prágából, elment még bucsúzni Coloredo-Mansfeld
                    grófnéhoz, ahol a szép Melanieval is találkozott.</p>
				<p>A szellemes leány, akinek hízelgett ugyan a főherceg tüntető figyelme, de
                    mélyebben nem érzett iránta, nyájasan fogadta a bucsúzót, és mikor a daliás
                    katona kérte, hogy tartsa meg jó emlékben prágai cotillon-táncosát, mosolyogva
                    bólintott fejével és biztosította, hogy életének mindíg legszebb
                    visszaemlékezései közé fogja sorozni a cseh fővárosban eltöltött farsangot. A
                    daliás katona aztán fölvette az asztalról azt a fehér rózsát, amelyet Melanie
                    beszélgetésük alatt kezében tartott volt, és elkérte emlékűl - aztán
                    távozott.</p>
				<p>Az elutazása előtti éjszakán egyszerre csak andalító zenehangok rezegtek át a
                    kora tavaszi légen, és halkan, lágyan szűremkedtek le a Coloredo-palota nehéz
                    selyem függönyei mögé, abba a szobába, ahol a szép magyar lány aludt.</p>
				<p>A téren ott állt az ezred zenekarának, amelynél Ernő főherceg szolgált, néhány
                    tagja, és a főherceg maga, fehér katonaköpenyébe burkolva, dallal kísérte a halk
                    zenét.</p>
				<p>És bánatosan hangzott az epedő szerelmi dal refrainje a langyos tavaszi
                    éjszakába, míg az égen bárányfelhők úsztak és lassan hömpölygött alá a Moldva
                    fehérfodros hulláma:</p>
				<p>- - Die Lieb’ blüht nur einmal -</p>
				<p> Und nachher ist’s gar...</p>
				<p>A főherceg másnap már nem volt Prágában, és nem találkozott többé soha a szép
                    magyar grófnővel, aki ma fehérhajú, tiszteletreméltó matróna és a hadsereg egy
                    igen előkelő tisztjének a neje. A múltakon merengve, néha leül még zongorája
                    mellé, és ilyenkor önkéntelenül is fölzendűl fehér ujjai alatt a réges-régen
                    divatból kiment dal, amelyet ott játszottak neki tavaszi éjszakán, - akkor,
                    mikor a szívben is tavasz volt még, láng a szemekben, és forró, lüktető vér a
                    szívekben...</p>
				<p>És a daliás katona, aki játszatta a dalt, megöregedett színtén; agglegény maradt
                    azonban és míg ott sétál Arco illatos olajfái alatt, eszébe jut, hogy hamuvá
                    lesz a láng és szertefoszlik minden álom.</p>
				<p>És eszébe jut az a holdfényes éjszaka ott Prágában, mikor mint fiatal, szerelmes
                    tiszt játszatta a dalt a lányka ablaka alatt, és halkan, búbánatosan, mint
                    akkor, fölcsendűl lelkében a régi szerelem, a régi dal refrainje:</p>
				<p>- - Die Lieb’ blüht nur einmal -</p>
				<p> Und nachher ist’s gar...</p>
			</div>
			<div type="chapter">
				<head>FEJEDELMEK UTAZÁSA HAJDAN.</head>
				<p>Hajdanában sokkal kevesebbet utaztak a fejedelmek, mint napjainkban. Nem volt ez
                    csoda, mert a régi, vasuttalan világban sokkal több ceromóniával járt az
                    utazás.</p>
				<p>A középkorban lóháton utaztak úgy az uralkodók, mint a nemes urak, sőt a királyi
                    hölgyek is. Igy, mikor Nagy Lajos leányát, a későbbi lengyelországi Hedviget,
                    Jagelló lithván herceg feleségét Krakkóba vitték, Visegrádtól egészen a lengyel
                    koronázó városig lóháton ment a társaság. Hófehér lovon ült maga a bájos
                    királyleány és jobbról egy lengyel nemes úr, balról egy magyar lovag
                    ügetett.</p>
				<p>Lóháton hozták haza Prágából a magyar rendek Hollós Mátyást, és nemkülönben
                    lóháton a nagy királynak feleségét, Podiebrad Katalint.</p>
				<p>Lóháton utaztak még az egyházi férfiak is, akik rendesen hófehér méneken ülve
                    mentek az országgyűlésre és a kiséretüket képező egyházi férfiak is mind lóháton
                    mentek. Igy jött föl Mátyás udvarába a híres Vitéz, a tudós Janus Pannonius is,
                    és meg van írva, milyen fénynyel utazott Tomori, a hírneves kalocsai érsek.
                    Később kezdettek el csak kocsin utazni az uralkodók, s még a tizennyolcadik
                    században II. Katalin orosz cárnő is gyakran utazott lóháton.</p>
				<p>Mária-Terézia már rendesen kocsin utazott, s több hintója, így a koronázási
                    díszhintó is látható a bécsi császári remise-ben. Itt van az a nevezetes szánka
                    is, melyen egyszer, augusztus hónapban, Holicstól Pozsonyig szánkázott a
                    királynő, mikor gróf Czobor József, korának egyik legnagyobb gavallérja, vastag
                    porcukor-réteggel hintette be az országutat.</p>
				<p>Kocsin vitték Párisba Mária Antoinette főhercegnőt, az utolsó Bourbon-királynét.
                    Egy régi krónika följegyzi, hogy midőn a dauphin és neje a szinházi
                    díszelőadásra hajtattak, egyik ló megbokrosodva neki vitte a hintót egy
                    lámpavasnak, hogy ablakai csörömpölve törtek össze és ezt a körülményt már akkor
                    rossz ómennek mondták a babonások.</p>
				<p>II. József császár nagyon egyszerüen utazott. Mikor Magyarországon járt, rendesen
                    előfogatot használt és többnyire mellőzött minden hivatalos fogadtatást.</p>
				<p>Rendkivül fényes, valódi selyem-bársonynyal kárpitozott és vert aranynyal
                    díszített az az óriási utazó-hintó, amelyben a boldog emlékezetű József nádor
                    első neje, Alexandra Pavlowna, Pál orosz cár leánya érkezett Szent-Pétervárról
                    Budára. Gatsinából, ahol a menyegzőt tartották, 1799 december 2-án indúlt el az
                    ifju pár, és 1800 január 5-én érkezett Bécsbe. Mint egy régi írás mondja:
                    “Decembernek utolsó napjaiban nagy förgetegek lévén, az útakat igen béfutta sok
                    helyen a szél, és ez gátoltatta a Fő Utazók érkezésit, akik elébe Stamersdorf
                    póstáig a tsászár és tsászárné is kimenének...” Ugyancsak ebből az írásból
                    látjuk, hogy Pétervártól Bécsig, a 303 mértföldnyi útat harmincnégy nap alatt
                    tette meg akkor a nádori pár.</p>
				<p>A most élő fejedelmek közül leginkább szeret utazni és legtöbbet utazik II.
                    Vilmos német császár, akinek vonata mesés fénynyel van kiállítva.</p>
				<p>Az ő vonatánál talán csak a néhai Viktória angol királynőé volt fényesebb. Ez a
                    vonat tizenhárom vaggonból állt, amely eléggé jellemzi, mennyire nem hódolt a
                    babonának Nagy-Brittania királynője.</p>
				<p>A vonaton két kocsit a királynő és Beatrix hercegnő foglalt el sezt a két kocsit
                    csak keskeny átjáró választotta el egymástól. A kocsik elsejében elegáns boudoir
                    volt berendezve és a falakat vastag aranyzsinórzattal díszített fehér
                    selyemszövet borította. A kocsi butorzata olyan volt, mint bármelyik elegáns
                    szaloné és kényelmes pamlagok, zsöllyék és puffok álltak benne. A boudoirból
                    nagy gonddal fölszerelt könyvtár nyílt, a szekrényekben a világirodalom jelesebb
                    munkáival fölszerelve. Utazás közben itt tartózkodott legszivesebben a királyné,
                    itt szerkesztette a táviratokat és teljesítette a halaszthatatlan aláirásokat. A
                    második vaggon egy hálószobából állt két rendkívül széles ágygyal, egyik a
                    királynő, másik Beatrix hercegné számára.</p>
				<p>A királyné nem szerette, ha a vonat sebesen haladt s így gyorsasága nem haladta
                    meg soha a 30-40 kilométert óránkínt. Annál inkább vigyáztak a lassú menetre,
                    mert az agg királynő félt minden zökkenéstől. Míg a királynő étkezett és
                    öltözködött, addig mindig állt a vonat.</p>
				<p>Rendkivüli fényűzéssel volt kiállítva III. Sándor orosz cárnak az a vonata is,
                    amelyet a borkii katasztrófánál használt. A holt cárt is ez a vonat szállította
                    annak idején Livádiából Pétervárra. Pompás az orosz cári yacht-nak, a
                    Sarkcsillag-nak kiállítása is.</p>
				<p>Talán minden magas uraságok közt leginkább szeretett utazni dicsőült Erzsébet
                    királynénk, s kivált a vízi útakat szerette, s yacht-ja, a Miramara, ha nem is
                    feltünő pompával, de nagy kényelemmel volt berendezve.</p>
				<p>Keveset és nagyon egyszerűen utazott Umberto, a gyilkosságnak áldozatul esett
                    olasz király. Akárhányszor megtörtént vele, hogy közönséges gyors- vagy
                    személyvonatra ült, és éppen csak abban különbözött a többi utazótól, hogy abba
                    az első osztályu vaggonba, amelyben ő ült, a vonatvezetők nem engedtek más útast
                    fölszállni.</p>
				<p>Középkori fénynyel, egészen középkori módon utazott a szintén tragikus véget ért
                    II. Lajos bajor király. Köztudomásu, hogy a ritka szép és szellemes királynak
                    eszménye XIV. Lajos volt, és mindenben, így a fényüzésben is szerette utánozni a
                    roi soleilt.</p>
				<p>Mesés kincseket értek hintói, szánjai, a drágakövektől, aranytól, ezüsttől
                    csillogó szerszámok és párducbőrtakarók. II. Lajos többnyire kocsin utazott és
                    leginkább éjjel. A kocsi előtt fáklyát tartó csatlós lovagolt, talpig selyemben,
                    parókás fejjel, egészen a XIV. Lajos-korabeli szolgák divatja szerint öltözve. A
                    fehér lovak, fehér tollbokrétákkal, az ezüstös fényben csillámló hintó úgy tünt
                    föl a sötét erdőkön átrobogtában, mint valami tündéri látomás.</p>
				<p>Volt II. Lajosnak egy hattyút ábrázoló, vert ezüstből való szánkája. Ezt akkor
                    csináltatta az excentrikus uralkodó, midőn Wagner Lohengrinje annyira feltüzelte
                    fantáziáját, hogy magát egészen hattyulovagnak képzelte. Hófehér talárt, ezüst
                    mellvértet és lengő tollas sisakot készíttetett, így ült föl a rubinnal és
                    smaragddal díszített szánkára.</p>
				<p>Napokig szánkázott egyik kastélyból a másikba és ha megérkezett, a már előre
                    odarendelt zenészek a Lohengrin-beli nászindulóval fogadták. II. Lajos volt az
                    utolsó lovagkorbeli király, az utolsó troubadur, ő utána nem utánozta már egy
                    fejedelem sem a középkort, és szépen utaznak vasúton, gőzhajón és fognak, talán
                    a XX. században, léghajón vagy repülő-gépen.</p>
				<p>A mi királyunk fiatal éveiben még gyakran utazott kocsin, kivált az ötvenes
                    években, mikor Magyarországon első körutazásait csinálta. Nagyon szerette, ha
                    szélsebességgel mentek a lovak s ezért rendesen kiválogatták a kocsisokat, akik
                    a fiatal császárt vitték.</p>
				<p>Emlékezetes volt egy ilyen abaujmegyei útja. A megye egyik legtekintélyesebb
                    családjának, a harmincas évek egyik leghíresebb alispánjának, C. Istvánnak
                    ugyancsak István nevü fia mint politikai fogoly senyvedt valami börtönben.</p>
				<p>Megkisérlették már mindenféle módon kegyelmet kieszközölni az ifju számára, de
                    nem ment sehogysem.</p>
				<p>A császár körútja alkalmából az az eszméje támadt az abauji uraknak, hogy a
                    daliás, kitünő úrkocsis C- Lacit, István öcscsét öltöztetik majd föl
                    kocsis-gúnyába, és próbáljon az szerencsét.</p>
				<p>Így is történt. C- Laci úgy hajtott a pompás úton, hogy a négy táltos csaknem
                    röpülve vitte a hintót. A császár igen meg volt elégedve, útközben beszédbe
                    elegyedett a jóképü legénynyel, aki sóhajtozva mondta el bátyjának szomoru
                    esetét.</p>
				<p>Az uralkodó egy kissé gondolkozott, azután megigérte a daliás kocsisnak, hogy
                    megadja a fogoly szabadságát. Egyszersmind nevét is kérdezte:</p>
				<p>C- illedelmesen megbillentette árvalányhajas kalapját, aztán nemes úrhoz illően,
                    diákul felelte:</p>
				<p>- Stephanus C- de eadem...</p>
				<p>A császár egy kissé meghökkent. Hiszen ez nemes ember, politikai fogoly, s így a
                    kocsis se közönséges szolgalegény. De a fejedelmi szót már kimondta, nem
                    másíthatta meg, de nem is akarta. C- István megkapta a szabadságot, sőt az
                    alkotmány helyreállítása után a császár egykori nyalka kocsisa, C- László,
                    Abauj-megye alispánjává lett, s mindvégig kedves embere volt az uralkodónak.</p>
			</div>
			<div type="chapter">
				<head>MURÁNYVÁR.</head>
				<p>Hazánk egyik legszebb főúri kastélya a históriai nevezetességü Murányvár.</p>
				<p>Építőjének Bebek Mátyást tartják és néhai való jó Gyöngyösi István, aki a vár
                    asszonyát, Széchy Máriát ismeretes époszában meg is énekelte, így szól a vár
                    keletkezéséről:</p>
				<p>Ezt régente hol egy, hol pedig más bírta.</p>
				<p> Bástyáit, falait ez, s az is rakolta...</p>
				<p>A XVI. század elején már a Tornallyay családé volt a vár, s Tornallyay Jakab,
                    korán elhalván, négy éves János nevü fiát Bacsó Tamás vejére bízva, átadta neki
                    a vár kulcsaít is.</p>
				<p>Bacsó Tamás azonban rossz sáfár volt, idegenbe küldte Tornallyay Jakab fiát és
                    cseh zsoldosokból hadat állítva, rabolta a vidéket. Ezt még valahogy elnézték
                    volna neki abban az időben, mivelhogy sokan űzték az országút mentében ugyanazt
                    a mesterséget, de Bacsó hamis pénzt is veretett és elárasztotta vele az egész
                    Felvidéket. Nevezetesen pedig megcselekedte azt, hogy ellopatta sorjában a
                    szomszéd falvakból a harangokat és beolvasztatván azokat, ezüst helyett belőlük
                    veretett tallérokat. E miatt fölzúdult ellene a papság és 1584-ben végre az
                    országgyűlés is Bacsó garázdálkodását megsokalva, Salm Miklós pozsonyi grófot
                    küldte ki ellene, aki meg is kezdte az ostromot. De ez, Bacsó uramnak
                    ellentállása miatt, majdnem félévig tartott, bevégeztével pedig a győztes Salm
                    Bacsót, tizenegy főemberével együtt lefejeztette.</p>
				<p>1620-ban a besztercei országgyűlésen Bethlen Gábor Murányvárát Széchy Györgynek
                    adományozta, amely adományt II. Ferdinánd is megerősítette akkor, mikor Széchy
                    a király hűségére visszaállt. Széchy György, valamint négy fia is utód nélkül
                    halt meg, a vár tehát híres szépségű Mária leányának örökébe jutott. Az ő
                    alakját történetírók és poéták sokszor megrajzolták, háromszor való
                    férjhezmenésének historiáját mindenki ismeri, hacsak Dóczy Lajos történeti
                    színművének révén is, róla tehát csupán annyit jegyezünk föl, hogy harmadik
                    férje Wesselényi Ferenc halála után, ismét ő kormányozta a várat.</p>
				<p>Noha nem volt része a Frangepán-féle összeesküvésben, Spork tábornok elfogatta és
                    Bécsbe hurcoltatta. Innen Csáky László szabadította ki. Széchy Mária, a murányi
                    Vénusz, korának legszebb asszonya, istenhozzádot mondott a sasfészeknek,
                    amelynek bástyafokai az ő életének legragyogóbb perceiről mesélnek. Ott hagyta
                    pompás termeit, a várvidék regényes erdejét, a murányi vitézeket. Egész életének
                    tartalma, ékessége, büszke heroizmusa mint egy regényes fátyol ráborúlt erre a
                    legendás vidékre és mesével lengi körül még ma is, melyet fölkaptak a poéták és
                    gyöngyöző sorokba öltöztették. A vár asszonya 1678-ban, regényes fekvésű várától
                    messze, vasmegyei rokonainál fejezte be változatos életét.</p>
				<p>A kuruc-időkben Thököly kétszer is elfoglalta a várat, 1702-ben pedig porrá
                    égett. 1705-ben ujra fölépítették azonban, ekkor rövid ideig II. Rákóczi Ferenc
                    bírta és a magyar korona is falai között volt elhelyezve.</p>
				<p>1720-ban az ország egyik leggazdagabb főurára, Koháry István grófra szállt át a
                    vár, míg 1831-ben, leányágon, Kóburg herceg birtokába került.</p>
				<p>Koháry István fia, Ignác-József, 1777 október 10-én halt meg, és egyetlen
                    fiörökösét, Koháry Ferenc-Józsefet hercegi rangra emelte az uralkodói kegy, még
                    pedig 1815 október 15-én.</p>
				<p>Koháry Ferenc-József neje Waldstein-Wartenberg Mária-Anna volt, ki férje
                    legnagyobb szomorúságára fiörökössel nem ajándékozta meg a hercegi
                    dinasztiát.</p>
				<p>A herceg ekkor egyetlen leányát, Antóniát, férjezett Kóburg Ferdinándnét
                    óhajtotta fiúsítani, de ebben meggátolta hirtelen halála, amely otthonától
                    távol, 1826 június 26-án Zichy gróf államminiszter egyik mosonymegyei birtokán
                    érte. Murányvárát ezután 1831-ig, özvegyi jognál fogva, az elhalálozott utolsó
                    Koháry neje bírta. Az özvegy halála után aztán Ferenc császár, királyi
                    adománylevéllel, a javakat Kóburg Ferdinándra származtatta.</p>
				<p>Törvényeink értelmében a királyi adomány múlhatatlanul beiktatási cerimóniákkal
                    jár, még pedig a beiktatást, statuciót, egy év alatt rendeli el a törvény.</p>
				<p>1831 nyarán dúlt éppen hazánkban a kolera, s ezért is a statuciót a téli
                    hónapokra, még pedig december 5-ére tűzték ki. A vár régi krónikáiban lapozva,
                    rendkivül érdekes leirását látjuk ennek az ünnepies aktusnak:</p>
				<p>A beiktatáshoz mint királyi embert, homo regius, Abaffy Károly királyi tanácsost,
                    Gömör- és Kis-Hont vármegyék alispánját rendelték ki hivatalból, káptalani
                    tagnak pedig a jászói premontrei rend kanonokjai közül Spuller volt a homo
                    capitularis. A herceget Pulszky Károly uradalmi főkormányzó képviselte.</p>
				<p>December első napjaiban komor fellegek borították az eget, nagy hóviharok dúltak,
                    úgy hogy már-már ismét elhalasztották volna a beiktatást, de harmadikán estefelé
                    egyszerre kitisztúlt az idő, és ragyogó téli nap köszöntött be negyedikének
                    reggelén. Az érkező vendégeket pompás látvány üdvözölte. Gömörmegye legmagasabb
                    hegyein, úgy mint a Királyhegyen, Kakason és a murányi magaslaton 60-60 öl fából
                    raktak máglyát, melynek fénye kivilágított Szepes-, Liptó-, Zólyom- és
                    Hontmegyékbe is.</p>
				<p>December 5-kén reggel a murányi vár fokáról százegy taracklövés és trombiták
                    harsogása jelezte a beiktatási ünnepség kezdetét. A hercegi uradalom
                    főkormányzói lakása előtt sorfalat álltak a hercegi huszárok, hajdúk és
                    erdővédek, mind ünnepi díszbe öltözve.</p>
				<p>Majd megindúlt párosan a sorfal és a templom harangjainak zúgása mellett vonúlt a
                    murányi katolikus templomba, utána a százakra menő vendégsereg. A szentegyházban
                    Makay Tádé, rimaszombati plébános tartotta az isteni szolgálatot, a szentlélek
                    segedelmét kérvén a gyülekezetre.</p>
				<p>Az isteni tisztelet után a főkormányzói lakás előtt állt karéjba a vendégek nagy
                    serege - mire megjelent az ünnepség három főszemélyisége, a királyi ember, a
                    homo capituláris és a herceg személyének képviselője: Pulszky Károly.</p>
				<p>Erre az uradalmi ügyvéd, Horkovics József, a mellette álló uradalmi főmérnöknek,
                    Kiszelynek, átadta a már fönt említett özvegy herceg Koháryné, született
                    Waldstein grófnő, valamint Koháry Antónia hercegnő, férjezett Kóburg Ferdinándné
                    által kiadott engedményes okíratot, melyet nyomban fönhangon elő is olvastak.
                    Örömlövések dördültek el a vár fokán, erre a menet megindúlt a statució
                    helyére.</p>
				<p>Elől ment lóháton Valovits, murányi uradalmi tiszttartó, utána négy hercegi
                    huszár pompás szürke ménen, negyven hajdu és harminchat erdővéd, mind szolgálati
                    egyenruhában.</p>
				<p>Bezárta a menetet Horkovics, az uradalmi ügyvéd, aki vörös bársony vánkoson, a
                    királyi függő pecséttel ellátott adománylevelet vitte.</p>
				<p>A várnál fölállított díszkapuhoz érkezve, ott a királyi ember, mint Ferenc
                    császár képviselője, magyar nyelven elmondotta az ünnepség célját, valamint az
                    adománylevelet is fölolvasta.</p>
				<p>Itt nyolcfogatu szánkóra ült aztán a királyi ember és Máriássy Zsigmond
                    főszolgabíró, mint törvényes bizottság, valamint a meghívott vendégek is mind
                    fölcifrázott szánkókon követték és a romoknál leszállva, azon a résen hatoltak a
                    várba, amelyen át, hiteles adatok szerínt, egykor Wesselényi Miklós foglalta el
                    Murányvárát.</p>
				<p>Lent ezalatt kezdetét vette a nép számára rendezett mulatság. Ökröket sütöttek,
                    óriás hordók álltak csapon és szólt a muzsika mindenfelé.</p>
				<p>Délután négy órakor négyszáznyolcvanhárom terítékü óriás asztal mellett fogott
                    áldomáshoz a főrendű vendégsereg, mely alkalommal Pulszky Károly köszöntötte föl
                    Ferenc császárt, a nádort és Ferdinánd trónörököst. A pohárköszöntő után
                    tarackok dörögtek és két zenekar húzta rá a tust.</p>
				<p>Este ujabb mulatságok vártak a vendégekre. Egy vándor magyar színjátszó-társaság
                    Széchy Mária című darabot adott elő, alkalmi élőképekkel, majd fényes tüzijáték
                    gyönyörködtette a jelenvoltakat. A kivilágításnál különösen föltünt egy elmés
                    allegória, amelyet Janik Ferenc erdőmester készített, s a mely leleményesen
                    mutatta be, hogy változik át a Koháry hercegek címere Kóburg címerré.</p>
				<p>A beiktató bizottság még két napot töltött Murányban s december 7-kének reggelén
                    távoztak el.</p>
				<p>Az emlékezetes beiktatás után a vár főkapuja fölé fehér márványtáblát helyeztek,
                    amelyen arany betűkkel következő fölírás olvasható:</p>
				<p>In bon Its Fer DInan D O D V C I S</p>
				<p> Saxo-Kob Vrg gothon I capVt.</p>
				<p>A vár és a hozzá tartozó uradalmak Szitnya, Csábrág, Belusfölde máig is a Kóburg
                    hercegi család birtokában vannak. Jelenlegi tulajdonos Kóburg Fülöp herceg.</p>
				<p>Még jobban összeforrt hazánkkal a Kóburg hercegi család azáltal, hogy egyik
                    tagja, Klotild hercegnő, ami legnépszerűbb, legmagyarabb királyi hercegünknek
                    néhai József hercegnek a felesége, és fenséges férje oldalán, aki előszeretettel
                    említi, hogy gyermekeiben Koháry-vér is buzog, teljesen magyar asszonynyá lett,
                    mint magyar földön született és nevelkedett gyermekei is.</p>
			</div>
			<div type="chapter">
				<head>EGY CSÁSZÁRNÉ LEVELEIBŐL.</head>
				<p>A metsző, jeges téli szél rázza az ablakokat. Egy csapat varjú száll föl a
                    tarlott mesgyén és csúf, rikácsoló hangon kiabálja: kár-kár... Nem tudom mit
                    sajnálnak a varjak? Hogy elmúlt a nyár, vagy hogy elmúlik minden... Eget
                    ostromló dicsőségek épen úgy, mint szegény, egyszerű emberek apró élettragédiái,
                    amelyeket nem jegyez föl senki. Eszmetársulásnál fogva jutott ez eszembe,
                    olvasván a compiègne-i kastélyról, amelyet most átalakítottak múzeummá. A
                    könyvszekrényekbe elhelyezik Napoleon kedvenc könyveit, ott lesz Canova híres
                    Napoleon-mellszobra, - mindent úgy állítanak helyre, ahogy állt száz esztendőnek
                    előtte: “Mária-Luiza és Napoleon kedves tartózkodási helyén” így szólt az
                    ujság-hír.</p>
				<p>Hát volt ezeknek együtt kedves tartózkodási helyük? Hiszen szinte átment már a
                    köztudatba, hogy Mária-Luiza hitványúl viselkedett a félistennel szemben; ez
                    pedig már az első hónapokban elhanyagolta a császárleányt. Némely biographus
                    még azt is állítja, sohasem szerették egymást.</p>
				<p>Pedig talán nem volt egészen így. Legalább mást mond egy “Tagebuch vom König von
                    Rom” című igen érdekes munka. Tagadhatatlanúl egy kissé, olyan Wahrheit und
                    Dichtung-féle, de Mária Luizának hiteles leveleiből iródott meg, amelyeket a
                    császári ház okmánytárában találtak.</p>
				<p>Pármában, a zöld redőnyös, sárga rezidenciából irogatta őket a forró vérű,
                    szeszélyes fejedelmi asszony, akkor, amikor Reichstadt hercege keserű vádakkal
                    illette, mért hagyta Caesart egyedül szenvedni - meghalni.</p>
				<p>Egy éve lesz innen-onnan, amikor ezt a könyvet olvastam. Legsajátabb nagy
                    keserűségeim, szenvedéseim el is mosták az olvasottak emlékét kissé, a munka is
                    elkallódott valahol. Hiszen a lélek hajótörésében ki gondolna holmi írások
                    mentésére. Így csak nagy vonásokban emlékezem még egyre-másra. Többek közt
                    annak a minden levélben való megismétlésére, mennyire szerette a császárné
                    Napoleont.</p>
				<p>De térjünk a Wagram utáni időkre.</p>
				<p>1809 szeptember 15-én küldte el ultimátumát Napoleon. A temérdek csapástól
                    sújtott Ferenc császár, a porig alázott Ausztria, mindenre hajlandónak
                    mutatkozott már akkor. Metternich épen ez időtájt vette át a külügyek vezetését.
                    A mindenható miniszter is ajánlotta a békét, a melyet Lichtenstein Károly herceg
                    meg is kötött Schönbrunnban. Napoleon, aki már 1807 óta folyton válni akart
                    Jozefintől, s egy ízben lépéseket tett I. Sándor cár legifjabb nővére kezének
                    megnyerhetésére, a schönbrunni béke után sietett az elválást dűlőre vinni.
                    Köztudomás szerint, a részvét ekkor Jozefin mellé állott. Franciaországban
                    babonából sem akarták az elválást, mert Napoleon “jó géniuszá”-nak tartották a
                    császárnét. Nálunk is sokat beszéltek a dologról, s Kazinczy Berzsenyinek így
                    írt: “....valóban megríkatott az elválás actusa.”</p>
				<p>A keresgélés menyasszony után csakhamar megindult. Cambacères még mindíg egy
                    orosz házasságot proponált. Szóba került Napoleon leghűbb szövetségesének, a
                    szász királynak a leánya is. Caesar azonban csupán Mária-Luizát óhajtotta,
                    akinek arcképeit látta Bécsben, Schönbrunnban. Akarta, azzal a makacs
                    vasakarattal, amit Napoleon egyedül ösmert el törvénynek. Célját azzal az
                    ideges türelmetlenséggel, rohamos gyorsasággal akarta elérni, amely egyik fő
                    vonása volt jellemének. 1810 február 6-án kezdett el alkudozni Schwarzemberg
                    párizsi osztrák követtel, s február 16-án már a kész szerződéshez megadta a
                    szentesítést Ferenc császár.</p>
				<p>Rambouillet-ban, február 23-án küldte Napoleon első levelét Mária Luizának, akit
                    ezalatt Bécsben “áldozat”-nak, egy új “Iphigeniá”-nak ünnepeltek az érzékeny
                    szivű bécsiek. Csakhamar megváltozott azonban ez a hangulat. A császárváros
                    illuminált, estélyeket, bálokat adtak, Artaria kirakatában pedig dicsérő versek
                    kiséretében állították ki a hérosz és Mária Luiza acélra, kőre metszett,
                    virágkoszorús arcképét. A frigyben két hatalmas birodalom örök békéjét látják a
                    politikusok s Kazinczy örömmel írja: “szerentsés esemény ez valóban, melly a’
                    legditsőbb férfiút köti összve Luizánkkal, két nagy monarchia örök
                    álliance-a...”</p>
				<p>Fentebb említett levele érdekes Napoleonnak. Megírja: “azok a fényes
                    tulajdonságok, amelyek személyét ékesítik, keltették föl vágyunkat, hogy örökké
                    tiszteljük és szolgáljuk.” Megkérdi azt is, remélheti-e, “hogy nem csupán szülői
                    iránt való engedelmesség, de némi hajlandóság is vezérli karjaiba.” Végre így
                    fejezi be: “folytonosan azon leszünk, mindenben megnyerni tetszését, s boldogok
                    leszünk, ha valaha elérjük hajlandóságát.”</p>
				<p>A császár megbizottjaként Berthier indúlt el Bécsbe, ő vitte el Napoleon
                    miniatür-arcképét is Mária-Luizának. Erről a miniatür-képről sok említés van a
                    “római király naplójá”-ban. Megírja a császárné, mennyire megtetszett neki a
                    kép, különösen a bűbájos szemek, s hogy már akkor “valódi nagy szerelem”
                    lobogott szivében. A végeredmény fájdalmasan bizonyítja azonban: szalmaláng,
                    érzéki mámor lehetett csupán az, ami Mária-Luizát a héroszhoz kötötte. Ha
                    valóban szerette volna, haszontalan csekélységek, esetleges politikai érdekek,
                    szülői befolyás, mind nem lettek volna elegendők arra az eljárásra, amiért az
                    utókor megvetéssel sújtotta a császárok leányát.</p>
				<p>Károly főherceg, akivel Napoleon alig félesztendő előtt még ádáz harcban állott,
                    helyettesítette a bécsi per procura esküvőnél. Mária-Luiza útja valóságos
                    diadalmenetté alakúlt. Braunauban Napoleon szövetségesei fogadták - minden
                    kocsi-állomáson hódoló küldöttségek üdvözölték. Compiègne-ban lázas, mohó
                    vágygyal Napoleon maga várta a főhercegnőt.</p>
				<p>A császár ez időtájt állt hatalma tetőpontján. Érdekesek báró Jósika Sámuel
                    kancellárnak Metternichhel folytatott, abból a korszakból való beszélgetései:
                    “Neronak mondja önmagát oktalan locsogással néha, pedig alig van uralkodó, aki
                    oly szigorúan betartana minden törvényt, mint ő” - “Ideál, hős, félisten,
                    genialis, és mégis rossz tulajdonságokat erőszakol magára, hogy ellenfelei
                    annál több pletykával, gonoszsággal törjenek rá.” Egy francia államférfiú, a
                    compiègnei nap estéjén mondta Napoleonról: “Eddig nem hitt a szerelemben, nem is
                    adott rá sokat, noha életén vörös fonálként húzódik át a nő, és forró,
                    zabolátlan vére egyre áhította az asszonyt. Jozefin annak idején kacérsággal
                    hálózta körül; a szó teljes értelmében nyakába vetette magát. De Mária-Luizát
                    szereti. Az egyetlen asszony eddig, akit tisztel is.”</p>
				<p>Talleyrand csak ideges nyugtalansága miatt félti új boldogságát: “Türelmetlensége
                    a legnagyobb baj - mondja a világhírű diplomata, - szerencséje, sikerei,
                    boldogsága, minden egyre kockán forog, mert mindig egy negyedórával előbb teszi
                    meg azt, amire már nagynehezen rábirtam, hogy egy negyed órával később tegye
                    meg. A lehetetlen-t nem akarta elösmerni.”</p>
				<p>- “Ostobaság, nem is francia szó” - mondotta idegesen.</p>
				<p>Akarata szinte egy ellenállhatatlan természeti tünemény erejével hatott. Milyen
                    semmivé lett, hogy elmállott ez a vasenergia Szent-Ilona emberfeletti
                    gyötrelmeiben. A csodával határos emlékezőtehetsége is elhagyta lassan, s
                    gyakran mondta Gourgaud tábornoknak:</p>
				<p>“Mért hogy a saját egyéni múltamat is nem tudom már úgy elfelejteni, mint a
                    világhistóriai dátumokat...”</p>
				<p>A vézna, jelentéktelen “kis káplár” a Mária Luizával kötött frigy után volt
                    külsőleg is legszebb. “Udvarába bevonúlt a régi nemesség, és maga is grand
                    seigneur-i modort vett föl,” - írja Madame Rémusat. A Jaques Louis Dávid által
                    festett képéről így emlékezik egy kortárs: “Valóban ilyen most a császár. Nyílt,
                    derült ábrázata, homlokának klasszikus szépsége, szemének elragadó bűbája,
                    meglepi még ellenségeit is.”</p>
				<p>Mária Luiza is így nyilatkozik a compiègne-i találkozást leíró levelekben. A szó
                    teljes értelmében elragadta az imperátor. Ecseteli még öltözékét is, s megemlíti
                    “feltünően szép, kis kezét, amely forróan símult az övébe. Rögtön beült mellé a
                    díszhintóba Napoleon és “nem törődve semmivel, nem is várakozva, lázas, izzó
                    szenvedélylyel ölelt, csókolt.”</p>
				<p>A rideg, komor császár egészen megváltozott Mária-Luiza mellett. Kedélyes lett,
                    beszédes, vidám. A szép fiatal szőke asszonnyal derű költözött a fényes
                    termekbe. Néha haszontalan, gyermekes apróságokon is elnevetgélt vele hódító
                    Caesar. Haussonville “La vie de mon pére” cimű munkájában említi, hogy egy
                    ízben, mikor félig nyitva maradt Napoleon dolgozó-szobájának ajtaja, a híres
                    marsall ölelkezni látta Mária-Luizával, mire könyekre fakadt: “A boldog nagyság
                    látása mindig megszokta indítani az emberek szívét” jegyezte meg ekkor a többi
                    várakozónak.</p>
				<p>Mária-Lujza kedvéért még walcert táncolni is megtanúlt a császár. Öltözékére még
                    több gondot fordított - noha már előbb is mindig rengeteg ruhát csináltatott - s
                    ha históriai nevezetességű fehér nadrágjain csak egyetlen-egy ránc akadt, jaj
                    volt az udvari szabónak.</p>
				<p>Mária-Luizának Reichstadt hercegéhez írott levelei tulajdonképen csupa
                    mentegetődzés. A szerecsennek ama bizonyos mosakodása. Későbbi éveiben - mikor
                    már a vér forrósága lehiggadt, a fékezhetlen szenvedélyek megcsillapodtak -
                    Mária-Luiza talán már maga is érezte, mennyire hibázott. Fájt neki, hogy
                    Napoleon környezetének, jó barátainak könyörgő kéréseire se hajtott - hogy nem
                    tért vissza a császárhoz.</p>
				<p>Szíve legmélyén valószínüleg fölébredtek szerelmének emlékei is - és belátta,
                    hogy Napoleon csókjainak helyét egy asszonynak sem lett volna szabad bárkinek a
                    csókjaival, legkevésbbé egy jelentéktelen osztrák generális csókjaival
                    beszennyezni.</p>
				<p>Leveleiben káprázatos, érzéki varázszsal ecseteli a szegény kis “római
                    király”-nak Caesar szerelmét. Százszor is elmondja, hogy imádta a császár, hogy
                    “fuldoklott a kéjtől” karjaiban, hogy mese, hogy még azután is Jozefint
                    szerette.</p>
				<p>És - hic est canis sepultus - ezeknél a passzusoknál ki is tör gyűlölete a
                    parvenü császárné iránt. Napoleon nővérei, Pauline, Murat neje kivált, egyedűl
                    akarta befolyásolni a császárt. Ezért az intrigua ezer apró szálával
                    idegenítette el tőle Mária-Lujzát. Múló, haszontalan kalandjait besúgta
                    sógornőjének s leginkább azzal sértette, hogy “Leon még mindig jobban húz
                    Jozefinhez.” Pedig ez igazán mese volt már akkor. Berthier, Hausonville, de
                    Gourgaud különösen, aki legközelebb állt fejedelmi urához, minden jegyzeteiben
                    megerősíti, hogy Napoleon “fanatikus rajongással csüggött Mária-Lujzán” - de
                    Jozefin egyre leveleket irkált neki, pénzért zaklatta, hol fürdőzésre, hol erre,
                    hol arra kellett neki, s a császár, aki nem akarta, hogy ezekről Mária-Lujza
                    értesüljön, mindenáron teljesítette Jozefin követeléseit, nehogy asszonyi
                    bosszútól indíttatva, még a császárnénak is kellemetlenkedjék. Védeni, óvni
                    akarta minden áron boldogságát a császár és épen ezzel a bizalmatlansággal is
                    segített szétrombolni.</p>
				<p>Mária-Luiza csak azt hallotta, hogy Jozefint jobban szerette, más eféle
                    besúgásokat s a császárok leánya egyre visszahúzódóbb, hidegebb lett azzal az
                    emberrel szemben, akiről környezete azt mondta, csak érdekből kellett neki
                    Mária-Lujza. Napoleon viszont, aki eddig csak avance-okhoz szokott, akinek
                    asszony soha ellent nem állt, s mert szívében érezte is, mennyire szereti a
                    császárnét - keserűen érezte ezt a változást, de ő sem közeledett a
                    császárnéhoz.</p>
				<p>Bertrand egyik levelében olvassuk: - - “a császár utóbbi időben megínt nagyon
                    ideges, komor. Mintha ború szállna boldogságának egére. Pedig Európa békéje függ
                    ettől a boldogságtól. Amíg Napoleont Mária-Luiza ölelése elringatta - nem
                    gondolt háborúra...”</p>
				<p>A császár valóban egyre idegesebb lett. Az este csöndjében, mikor kedves
                    történeti munkáit már félretette, kezébe vette a hatágú ezüst gyertyatartót és
                    belépett a császárné hálószobájába, Mária-Luiza vagy aludt már, vagy egy hosszú
                    viaszgyertya fénye mellett olvasott. Nyájasan köszöntötte Napoleont, de:
                    “szemében már nem lobbant föl a vágy lángolása, ajkát csókra nem kinálta,” áll
                    egyik “szent-ilonai jegyzet”-ben. És Napoleon, aki minden asszonynyal úgy bánt,
                    mint valami haszontalan játékszerrel, keserű, éles fájdalmat érzett szívében és
                    “nem mert a hófehér vánkosán csöndesen pihenő Mária-Lujzához közeledni”.
                    Reggelig ébren virrasztott, gyötrő vágyakozásban, de még csak a kezét sem
                    nyújtotta ki, hogy megszorítsa azt a szép, keskeny kezet, amely pedig még akkor
                    bizonyosan visszaadta volna szorításait; “én pedig nem tudtam neki avance-okat
                    adni, mert engemet nem neveltek francia courtisanne-nak. Én ő tőle vártam, hogy
                    közeledjék ismét, oly hévvel, lángolással, mint egykor a compiègnei
                    felejthetetlen napokban” - írja a császárné.</p>
				<p>Bertrand-nak igaza volt. A császári pár langyossá vált viszonya újabb
                    szertelenségekre ragadta Napoleont. Jött a szerencsétlen orosz hadjárat, mely
                    végkép eldöntötte Caesar sorsát. Katasztrófa katasztrófát követett - 1813
                    április 30-án már bevonultak Párisba a szövetségesek és Napoleont
                    kényszerítették lemondani minden hatalomról.</p>
				<p>Mária-Luiza Bloisban vette hírül férje sorsát, “- - rendkívül lesújtotta, nem is
                    gondolt arra, hogy tőle elszakadjon. Egész nap sirt, azonnal a császárhoz akart
                    utazni, de az osztrák udvari politika másként határozott - -” olvassuk
                    Haussonville mémoir-jaiban. Mária-Lujza leveleiben maga is élete legnagyobb
                    fájdalmának mondja ezt a napot: “- - dacára, hogy majdnem csak egymás mellett
                    éltünk már a moszkvai katasztrófa előtt, még mindig nagyon szerettem a császárt.
                    Bloisból hozzá akartam menni, atyám ellenszegült, környezetem lebeszélt...
                    gyönge voltam...”</p>
				<p>Igen. Ez volt legfőbb vonása a szegény, szép osztrák főhercegnő jellemének.
                    Gyöngesége. Rendkívül befolyásolható volta. Az, hogy mindig inkább a könnyebb,
                    rosszabb befolyásnak engedett és el hagyta némíttatni szivének igazi sugallatát.
                    És ez volt Napoleon hatalmi katasztrófája után, lelki Golgotájának okozója.</p>
				<p>Nem lett volna szabad Mária-Luizának elhagyni a héroszt 1813 tavaszán - vagy ha
                    elhagyta is, visszamenni hozzá. Alkalmat adott volna hiszen, még fényeset is,
                    erre a 100 nap. Mikor Napoleon megszökött Elbából s ujjongva üdvözölte Európa.
                    Mikor Bécsben épen egy udvari bál alkalmával hírül hozták, hogy Caesar francia
                    földön kötött ki. Mennyire elfelejtetett volna Mária-Luiza minden balvéleményt,
                    ha csatlakozik a császárhoz. Pedig Napoleon vágyakozva, epedve várta. Sóvárgott
                    utána. Környezetével csak a császárnéról beszélt s rendeletet adott, készítsék
                    el a compiègnei régi lakosztályt. Ott akart újra boldog lenni, ahol a mézeshetek
                    mámora ringatta.</p>
				<p>De hiába várt.</p>
				<p>Jött Waterloo... Torbay kikötőjében a Bellerophon-ra száll a testben-lélekben
                    megtört világhódító. Kiséretében egy kis csoport, Bertrand, Montholon,
                    Gourgaud, akik haláláig híven kitartottak mellette.</p>
				<p>Még Szent-Ilonán is egyre várta Napoleon Mária-Luizát. Az Afrika és Amerika közt
                    fekvő, atlanti oceánbeli rideg, egészségtelen szigetén, ahol bánat, gyötrődés,
                    olthatatlan vágy, mindegyre jobban aláásták Caesarnak egykor vasegészségét.</p>
				<p>Gourgaud naplójegyzeteiből olvassuk: “- - augusztus 15-én egy rózsacsokrot adtunk
                    át a császárnak. Azt mondtuk, hogy a császárné küldte. Azt hiszem, nem hitte
                    el egészen, de bágyadt szemében valami megnevezhetetlen fény villant meg. Az a
                    fény, amely csak akkor lobban föl szemében, amikor Mária Luizát említi...”
                    Gourgaud itt megjegyzi, ha tudná hamisítani a császárné írását, minden
                    lelkiismeretfurdalás nélkül megtenné, hogy örömöt okozzon imádott császárjának.
                    Napoleonért a szó teljes értelmében rajongott környezete. Lényének varázsa még a
                    száműzetés kínos napjaiban is hatott.</p>
				<p>Mikor hónap hónapra múlt - s egyre kétségbeesettebb lett Caesar, mint Gourgaud
                    irja, mérget vett be. Elhibázta azonban az adagot, de még idejekorán észrevette
                    Montholon - és megmentették. Ez az adat csak később jött köztudomásra, mert a
                    szent-ilonai környezet Napoleon haláláig eltitkolta.</p>
				<p>Mária-Luiza mentségei, mikor már Longwoodban van Napoleon, - egyre gyengülnek.
                    Mintha maga is érezné, hogy cselekedetét az utókor semmi szín alatt sem fogja
                    menteni. Bármily igazságos legyen is a história, bármennyire elismerje is, hogy
                    egyénileg Mária Luizának is volt joga életét tetszése szerint berendezni, hogy
                    az emberi önzés, amikor mindenkinek saját személye lesz az első, nála is
                    megnyilatkozott, de követ fog rádobni mindenha, mert Mária Luizának nem szabad
                    lett volna én-jét előtérbe tolni ott, ahol Napoleonról volt szó.</p>
				<p>“Il y en tant de femmes, et tant de petites archiduchesses autrichiennes” - írja
                    Bertrand egyik szent-ilonai levelében, - “bizony meg se kottyan egygyel több
                    vagy kevesebb, de Napoleont nem volna szabad így elpusztulni hagyni. A császár
                    naponta jobban sorvad, egészen összetört már. Régi energiájának, csodával
                    határos akaratának nyoma sincs. Mióta nem szabad neki lovagolnia, órákig elül
                    valami sziklán, - nézi a tajtékzó habokat, mintha hajót lesne, mintha a
                    császárnét várná. Aztán, aki véres karddal rajzolta meg Európa új térképét,
                    fűzfagalyacskával M. L. betűket rajzol a porba. Oh, az az osztrák asszony, - ha
                    lehetne, meg szeretném fojtani...”</p>
				<p>Amennyire az akkori szigorú cenzura megengedte, az európai vélemény is egyre
                    kiméletlenebbűl nyilatkozott meg Mária-Luiza ellen - s Párizsban, máshol is,
                    valóságos áradata a pamphleteknek jelent meg, mikor végre 1821 május 5-én jött a
                    halál és Caesart megváltotta emberfölötti szenvedéseitől.</p>
				<p>Mária-Luiza leveleiben azzal menti magát “hélas, későn hittem el, hogy a császár
                    igazán annyira szeretett. Késő volt már minden. A megbánásra, a helyrehozásra
                    is. Féltem erőszakos természetétől, féltem, hogy nem bírom ki vele a számkivetés
                    ridegségét.</p>
				<p>A fiatal, életvídám, erőteljes asszony pedig szembenézhetett volna az esős
                    napokkal is, - hiszen úgy sem tartottak sokáig. Néhány rövid év - és szépsége,
                    ifjúsága teljében mehetett volna vissza Bécsbe, - és milyen más emléke volna ma
                    a világhistoriában, minden ember szívében Ferenc császár leányának? Igy azonban,
                    ha elfogadjuk is egyéni mentegetőzéseit, ha belátjuk, hogy vele szemben Napoleon
                    is tévedett, hibázott, de nem menti föl semmi, hogy egyedül hagyta szenvedni,
                    meghalni Európa héroszát, aki hívta, várta, akinek még utolsó óráját is
                    megkeserítette az egyedülvalóság tudata. Nem menti föl a história Mária-Luizát,
                    mint császárnét, - nem menti föl a közvélemény se, mint asszonyt. Szívtelen volt
                    és ezt nem lehet megbocsátani asszonynak.</p>
			</div>
			<div type="chapter">
				<head>CSOKONAI MIHÁLY KARÁCSONYA.</head>
				<p>Zivataros, hideg decemberi idő járt a XVIII. század utolsó esztendőjében.</p>
				<p>Sárközy, somogymegyei viceispán uram, leszállván kocsijáról, ugyancsak
                    tipegett-topogott elgémberedett lábaival és rázogatta a havat décbundájáról.</p>
				<p>- Valami levél-féle is van itt! - mondotta a patvarista, nagy tisztelettel állva
                    glédába, mikor a principális úr belépett a kancelláriába.</p>
				<p>Levél, szürke, jóféle vastag diósgyőri papirosra írva, amelyben protezsáltja,
                    Csokonay-Vitéz Mihály csurgói professzor úr, tudomására hozza, hogy megelégelte
                    a kondiciót és búcsút vett a gimnázium kapufélfájától.</p>
				<p>Tulajdonképen úgy is volt egy kicsit a kázus, hogy a professzor urat elégelték
                    meg följebbvalói, amiért, hogy: “discipulusaival cimboráskodott, komédiákat
                    írva, azokat velük eggyütt jádzotta, azon fellyül ivásra, korhellykodásra és
                    mindennémü rosz erköltsökre szoktatta.”</p>
				<p>Megint ott volt hát Tempefő jámbor szerzője, ahol akkor, mikor szerteszét
                    bolyongva a hazában, megírta, hogy: Az is bolond, aki poéta lesz nagy
                    Magyarországon.</p>
				<p>Szürke, kopottas, a hideg ellen vajmi kevés védelmet adó kériet-jét lebegtette a
                    dermesztő éjszaki szél, vékony bakkancsában meg kapkodta a lábát, akárcsak
                    kontratáncot akart volna járni.</p>
				<p>Épen karácsony estéje volt, mikor beért Keszthelyre és a kántáló gyerekek már
                    javában fújták az éneket:</p>
				<p>- Krisztus urunk áldott születésén...</p>
				<p>Megdobbant a szegény, sorsüldözött poéta szíve, mikor elébe sugároztak a
                    Festetich-kastély kivilágított ablakai. Nagy híre volt már akkor a hazai írók
                    közt Festetich Györgynek, azért is bátran haladt a fényes ablaksor felé
                    Csokonai.</p>
				<p>- Igen ám - gondolta - de ő most nemcsak poéta, hanem a csurgói gimnázium
                    elcsapott professzora. Ezt az állást pedig Sárközy viceispán uram éppen a gróf
                    jóvoltából eszközölte ki számára.</p>
				<p>- Audaces fortuna juvat, - biztatta magát jó Vitéz. A gróf személyesen nem
                    ösmeri, egy éjszaka csak fedél alá jut, egy kis harapni való is akad tán.</p>
				<p>A kastélyban pedig nagy vigadozás folyt. Éppen akkor hordták föl a karácsonyesti
                    vacsorát és óriási tálakban párolgott a borleves meg a mákos bubájka.</p>
				<p>A háziasszony, Sallér Judith, meg De’seő Imre uram házastársa, Rosthy Jusztina,
                    ültek legfent, míg a háziúr, Festetich György gróf, ősi szokás szerint az asztal
                    végén foglalt helyet.</p>
				<p>Egyszerre csak jelenti a hajdu, hogy valami ütött-kopott garabonciás diák-forma
                    ember érkezett.</p>
				<p>Nagy lett az öröm a társaságban. Akkoriban az úri kastélyokban az ilyen vándorló
                    diákos embert nagyon szívesen látták. Temérdek mindent meglehetett tőle tudni,
                    sokkal többet, mint az akkori szigorú cenzura által békóba vert lapokból,
                    amelyek inkább Formóza-szigetével, meg a rajnai hadjárattal foglalkoztak,
                    semmint a belső állapotokkal.</p>
				<p>Festetich azonnal rendelést adott, hogy hozza be a diák urat, aki bizony
                    szánalmas habitusban kompareált a díszes társaság előtt.</p>
				<p>A gróf azonban, néhány szava után is mindjárt észrevette, hogy nem közönséges
                    emberrel van dolga. Festetich György pedig az az ember volt, aki kalapot emelt a
                    szellem hatalma előtt.</p>
				<p>Etették, itatták is a diák urat, aki rövidesen nagyon jól kezdte magát
                    érezni.</p>
				<p>Asztalbontás után zajosabb lett a vidámság, éjfélkor pedig, mikor megszólalt a
                    híres toponári zsidó-zenekar, táncra penderedett az ifjúság.</p>
				<p>A háziúr egyik atyafia, Festetich János gróf, a többi vendégtől eltérően, magyar
                    ruhába volt öltözve és a csodaszép Gaál Franciskával olyan remekül mutatta be a
                    nemzeti táncot, hogy az öreg urak sírva tapsoltak és ölelgették Festetich
                    Jánost.</p>
				<p>A diákos úr ezalatt egy kissé félrevonult és körmölgetett valami gyűrött
                    papiroson. Mikor készen volt az írással, illedelmesen engedelmet kért, hogy ezt
                    a remek táncot dicsőitő pár rigmust elmondhassa. Körbe állott a társaság és úgy
                    hallgatták, hogy mondta:</p>
				<p>Azt mondják, nem való a tánc a magyarnak, -</p>
				<p> Nem, ha neki cipelőt, félnadrágot szabnak...</p>
				<p>A vers egyre jobban tetszett. Fordulatai meglepők voltak, nyelvezete zamatos,
                    tőrülmetszett, s mikor a szerző odaérne, hogy:</p>
				<p>Csak az igaz magyar tánc, a szent Dávid tánc...</p>
				<p>a szép párra mutatott, Festetich György ráüt a diák vállára, így szólt:</p>
				<p>- Fékom adta, hiszen kend Csokonai Vitéz, az én csurgói professzorom, így nem ír
                    ma senkisem...</p>
				<p>Vitéz Mihály ezután le is vetette inkognitóját, ami elegendő volt arra, hogy még
                    jobban kitüntessék a Lilla-dalok halhatatlan költőjét.</p>
				<p>Festetich György ettől az emlékezetes karácsonyestétől mindvégig mecenása maradt
                    Csokonainak és somogyi időzése alatt írta meg a poéta Dorottya című époszát,
                    mely víg hősköltemény ma is egyik gyöngye literaturánknak.</p>
			</div>
			<div type="chapter">
				<head>RÉGI KÁVÉS-HÁZAK.</head>
				<p>Régi írások bizonyítása szerint, a kávéivás szokása, valaminthogy a kávéházak
                    keletkezése is hazánkban, a török hódoltság idejére vihető vissza.</p>
				<p>Kis, sötét zúgocskák voltak azok a kávésboltok Budán és eleinte csak török
                    emberek látogatták. Később azonban mindjobban odaszoktak a magyarok is és a
                    kemény fapadokon, napszállatra kivált, rendesen nagy kompániák verődtek
                    össze.</p>
				<p>A török uralom után németek kezére kerűltek a kávésboltok, akik aztán a gyékény
                    helyett szőnyegeket, a kemény fa-lóczák helyett pedig székeket és asztalokat
                    helyeztek boltjukba.</p>
				<p>Az első ilyen csinosabb pesti kávésházról egy 1714-ből fenmaradt írás emlékezik.
                    A mai Belvárosban, a Dunához nem messze eső egyik utcában, 241-ik számú házban
                    volt és tulajdonosát Cavesieder Balázsnak nevezték, aki a régi okmányok
                    megjegyzése szerint: úgy látszik, mesterségét névűl vette fel.</p>
				<p>Hogy a kávésház, vagy mint az egykorú németajkú pesti polgárok nevezték:
                    Wiener-Kaffehaus nagyon előkelő összejöveteli hely volt, mutatják a
                    följegyzések, melyek szerint megfordúltak ott nemcsak a Nádasdy-Regement
                    Tiszt-Urai, de Sötér Ferenc, Pestvármegye vice-Ispánnya is. Sőt egy ízben arról
                    is történik emlékezet, hogy 1715-ben, egy szép tavaszi napon, a nagyhatalmú és
                    dúsgazdag Haruckern János udvari kamarás, élelmezési biztos is betére oda több
                    Főtisztekkel.</p>
				<p>A XVIII. század közepén és vége felé egyre fényesebbek lettek a kávésházak.</p>
				<p>1786-ban, a pesti nagy táborozások idején, Ferenc főherceg - a későbbi Ferenc
                    császár - néhány hónapot töltött a magyar fővárosban és ez idő alatt pontosan
                    naplót vezetett. Ebből a naplóból olvassuk, hogy a jövendő magyar király
                    Budavárából a kilátást elragadónak mondja, az utcákat ellenben szűkeknek és
                    börtönhöz hasonlóknak. A karmelita-kolostorból színházzá átalakított helyiséget
                    igen dísztelennek írja, de annál fényesebbeknek, szinte kápráztatóknak ebben az
                    ázsiai piszokban és rendetlenségben meglepőeknek festi a kávéházakat.</p>
				<p>Mint trónörökös természetesen nem látogathatott oda, azonban Alvinczy
                    generálissal, az akkori parancsnokló tábornokkal egy ízben benézett a Hét
                    Éllecteur Fürst-szálló kávésházába, és amint a nagy, világos ablakokon át
                    szemlélhette, ott igazi forgalmas életet látott.</p>
				<p>A régi időkben a kávésházakban mindenféle produkciókat is tartottak. Akrobaták
                    mutogatták magukat, majd szőnyeget terítettek le és finom selyemtrikóban,
                    aranyos köntösben Tántzos-Leányok lejtettek mindenféle kellemetes táncokat.</p>
				<p>A XVIII. század kilencvenes éveiben, úgy a XIX. század elején is, minden addigi
                    díszt és fényt fölülmúlta a Kemnitzer, a hasonló nevű házban a Dunaparton, amely
                    egyik legpompásabb épülete volt a régi Pestnek. Itt a kávéskészletek
                    színezüstből valók voltak, a falakon márványburkolat, földig érő óriási tükrök
                    és aranyozott lábú asztalok, székek, amelyeken csupa úri rend: töltözött
                    mandulatejjel és fagyossal.</p>
				<p>A Kemnitzer fényes fölszerelésével, európai komfortjával furcsa ellentétet
                    képezett az, hogy a színházba járó közönség lámpást vitetett maga előtt, ha nem
                    akarta kitenni magát a lábtörés vagy eltévedés veszedelmének. Pavianics
                    kapitány, aki rác neve dacára szenvedélyes barátja volt a Magyar Szin-Játszó
                    Társaság-nak, egyízben, sötétben indulván haza, három teljes óráig bolyongott,
                    míg a Rondellától az Országúton - ma Múzeum-körút - levő lakására ért.</p>
				<p>Ezért is inkább ültek az uraságok a pompás Kemnitzerben, a miről szomorúan írja
                    Darvas Ferenc, ugyancsak lelkes barátja a magyar irodalom és színészet egyik
                    attyafiának:</p>
				<p>- Bizony most is tsak inkább a Kemnitzerbe ülnek a jurátusok, mint a Theatromban,
                    a mely üres, hogy az Egerek szaladgálnak a lózsikban és Padok közt, és semhogy
                    Erkölts és Szívetképző Játék-Darabokat szemlélnének, a pénzbeszedő Leán’ körül
                    átsorognak...”</p>
				<p>Ebből tisztán látjuk azt is, hogy a kaszirnő nemcsak korunk dekadens erkölcseinek
                    a specialitása. Már a régi Kávésházakban is virágzott ez az intézmény és az
                    akkori budai és pesti bürgerek Lockvogel-nak is nevezték.</p>
				<p>Doloviczény szenátor egy kiadott rendeletében arról intézkedik, hogy a Kávésházak
                    tulajdonosai szigorúan válaszszák meg a pénzbeszedő leányokat. Győződjenek meg
                    előbbi életük folyásáról.</p>
				<p>Lavotta, a híres zeneszerző is említ egy levelében egy ilyen pénzbeszedő leányt.
                    Történt, hogy a jeles muzsikust egy medárdusi vásár alkalmatosságával Pestre
                    hozta lelkes pártolója és bőkezű Mecenása, mádi Pappszász György hevesmegyei
                    nemes úr.</p>
				<p>A mulatozást és szeszes italt amúgy is kedvelő Lavotta János a hazavaló indulás
                    előtti estén betért a Kemnitzerbe és úgy ottfelejtkezett, hogy miután órákig
                    kerestette a vendéglőbeli háziszolgával, Pappszász György kénytelen volt nélküle
                    haza indúlni.</p>
				<p>Lavotta ekkor mentegetőzve írta mecénásának, hogy: “Pardon gratia, de bizony a
                    víg tzimborák és a Kemnitzerbéli Rósi, Cassieros Leán’zó mellett mindenekről
                    megfeledtkezék...”</p>
				<p>A pénzbeszedő leányok miatt sokszor nagy zenebona, sőt verekedés is volt a
                    kávéházakban, különösen mikor vasasnémet vagy chevauxleger-tisztek kerültek
                    össze a gyalogosokkal.</p>
				<p>Egy régi írás szerint, mikor 1809-ben, a nemes fölkelés idején, pünkösd táján
                    Pesten gyülekeztek az inszurrekció tisztjei, Gosztonyi János Ezredes-Kapitány
                    rendeletben adta ki: hogy: “A Cassabéli Leányzókkal pedig mentől kevesebbet
                    foglalatoskodjanak a nemes urak, mert ez nem méltó a Helzet komolyságához.”</p>
				<p>Ennek dacára Ott Péter districtuális Generalis temetése után, néhány fiatalabb
                    tiszt bement egyik budai kávéházba és miután a rosólis-nak ő vesztét okozták,
                    három Gyulay Regement-béli hadnagygyal: egy Susi nevezetü Cassás-Leán’ miatt úgy
                    összegabalyodtak, hogy: véres fejekkel bukdostak a’ pádimentumon...</p>
				<p>Gosztonyi Oberster szörnyű módon röstellette a dolgot és ötször is járt
                    Laczkovits György, királyi tanácsos, Vice-Ispán-nál, hogy az ifjonti tüzben
                    maguk mivoltáról megfeledkezett nemes urak ügyét valahogy elsímítsák.</p>
				<p>“Hogy szükség vagyon reánk, a’ Főkatonai parancsnokság is szemet hunya”... írja
                    Osztályos Generális úr Luzsénszkynak.</p>
				<p>Mit tehetett egyebet a Vice-ispán úr, bizony ő is szemet húnyt az ilyen ifjonti
                    tűzben magukról megfeledkezett úrfiak viselt dolgaira. Hiszen talán ő maga sem
                    volt különb ifjú korában.</p>
			</div>
			<div type="chapter">
				<head>LÓNYAYAKRÓL.</head>
				<p>Az országban nincs olyan kis helység, ahol ne foglalkoznának a
                    Lónyay-családdal.</p>
				<p>Mindenkit érdekel nemcsak az a férfiú, akit az özvegy trónörökösné választott
                    magának jövendőbeli férjűl, de az egész nemes törzs is, amely a honfoglalás óta
                    bírja hazánkban örökét.</p>
				<p>Ez a frigy csak növeli nálunk a nagy palatinus unokájának népszerűségét. Mert
                    büszkévé tesz, hogy az a szépséges szőke asszony, akinek olyan pompásan illett a
                    magyar ruha, tősgyökeres magyar embert választott férjének.</p>
				<p>Ennek a családnak históriai múltjáról, nagy érdemeiről néhány mozaikszerű
                    apróságot, adomát akarok elmondani. Mert az adoma együtt jár azzal a régi,
                    táblabirós magyarral, amelynek olyan igazi tipusokat szolgáltatott ez a
                    familia.</p>
				<p>* * *</p>
				<p>Lónyay Gábor - a családban a VII. e néven - jó barátja volt Kazinczy Ferencnek, s
                    egyszer-máskor meg is látogatta Széphalmon.</p>
				<p>Néhai való jó Kazinczy Ferenc, nyelvünk lelkes apostola, minden volt inkább, mint
                    jó gazda. Egész napját az iróasztal mellett töltötte és sokszor erején felűl is
                    költött könyvek és képek vásárlására, ami főszenvedélye volt.</p>
				<p>Egy ízben akkor jött épen hozzá szíves barátja, Lónyay Gábor, midőn óriási halom
                    könyv és acélmetszet közt ülve találta. Kazinczy örvendezve mondta, hogy most
                    kapta őket s hogy utolsó 300 pengő forintját küldte értök.</p>
				<p>E közben halkan nyílt az ajtó és belépett a szelíd, jó Török Sophie grófnő,
                    valami cipőfoldozásról ejtve szót.</p>
				<p>Temérdek gyerek volt Kazinczyéknál. Akadt bizony mindig vásott czipő, lyukas
                    könyökü bonfour.</p>
				<p>A nagy nyelvújító, aki csak imént dicsekedett drága könyveivel, irodalmi
                    vállalataival, nagyon elcsendesedett egyszerre. Szelíd szemeiben leírhatatlan
                    zavar tükröződött, de aztán mégis csak kirukkolt a theure Sophie-nak, hogy
                    bizony egyetlen polturája sincsen. Lónyay Gábor, aki, bár minden szépnek,
                    nemesnek buzgó pártolója – de kitünő gazda is volt egyszersmint, mosolyogva
                    csóvált fejet:</p>
				<p>- Ejnye, ejnye Franci, már üsse a kő a litteraturát, ha még egy fejelés csizmára
                    való se telik belőle...</p>
				<p>Aztán pedig kiment az öcsémasszonynyal és valahogy elintézte a Kazinczy-csemeték
                    cipőbéli fogyatkozását.</p>
				<p>Dacára azonban, hogy tudta, hogy a Kazinczy-vérben benne van az ideálizmus, meg
                    hogy nem igen állja a pénz, gyermekeit annyira ennek a családnak a szeretetében
                    nevelte, hogy Gábor nevű fia, legénysorba jutva, ebből a familiából vett
                    feleséget.</p>
				<p>De Kazinczy Ottilia, a ritka műveltségű, kiváló szellemű és nemesszivű asszony,
                    épen csak jó tulajdonságait örökölte nagyhirű családjának. Kitünő gazdasszony
                    volt és Lónyay Gábor vele megháromszorozta a tekintélyes családi vagyont.</p>
				<p>Az ó-korbéli Philemon és Baucis nem élhettek boldogabb családi életet, mint
                    Lónyay Gáborék, s úgy nyáron Deregnyőn, az ősi birtokon, mint télen budapesti
                    lakásukon, háztartásuk ős-magyaros szabású volt.</p>
				<p>Emlitésre méltó, hogy ebben a családban senki sem határozott egyedűl. Ha valami
                    nagy dologról volt szó, összeült a tanács, és együttesen határoztak nemcsak
                    nagy, de még kisebb dolgokban is. És ez a példás összetartás, ez a szeretet volt
                    talpköve a Lónyayak annyira megérdemelt sikerének, emelkedésének.</p>
				<p>Annyira nyájas, gyöngéd volt még beszédmódjuk is, hogy mindent kicsinyetve
                    mondtak: ruhácska, cipőcske és a felnőtt testvérek is rendesen kicsinyitő raggal
                    emlegették egymást: a jó Idácska – Luizka... így.</p>
				<p>A ruhácskából, cipőcskéből pedig, ha jött karácsony, ujév, óriási garmadákat
                    raktak össze és elküldözték ide-oda, mostoha sorsra jutott rokonoknak. Mert a
                    régi magyar nemes emberek atyafiságos szeretete élt különösen Kazinczy Ottilia
                    szívében, annyira, hogy mikor öreg és törődött volt is már, karácsony, husvét
                    jöttén el nem mulasztotta volna a világért sem, hogy minden rokonnak küldjön
                    egy-egy névjegyet, régi jómódi szerint irva rá: boldog ünnepeket kivánok.</p>
				<p>Kiváló férfiakat adott a hazának az ugynevezett János-ágazat is, melyből Lónyay
                    Menyhért nagy államférfiunk is származott.</p>
				<p>Lónyay János családjában épen olyan nagy volt a szeretet és összetartás, mint
                    Gáboréknál. Neje, szellemre, műveltségre, nemes lélekre hasonlatos Kazinczy
                    Ottiliához, születésére nézve is Lónyay-leány volt.</p>
				<p>Különösen rendkivűl sok jót tett az 1838-iki árvíz alkalmával, midőn férje,
                    Lónyay János, mint teljhatalmú kormánybiztos működött a fővárosban, majd az
                    1849-ik borzalmas őszén, amikor temérdek honvédet segített a külföldre
                    menekülni.</p>
				<p>Érdekes, hogy Lónyay János és Lónyay Florentina kedves, szép leánykája, Etelka,
                    volt az Ember tragédiája nagynevű irójának, Madách Imrének első ideálja.</p>
				<p>Az ősrégi nógrádi család sarja felsőbb tanúlmányok végett Pestre kerülve, szoros
                    barátságot kötött Lónyay János fiaival, különösen a nagyeszű Menyhérttel. Madách
                    ösztönzésére aztán a fiúk egy kis irodalmi kört is alakítottak, amely Lónyayék
                    szállásán tartotta összejövetelét. A későbbi nagy író itt olvasta föl első
                    zsengéit, s érdekes, mennyire nem volt hiú és elbizakodott. Ha nálánál
                    csekélyebb tehetségű tagja is a körnek gáncsot talált munkájában, Madách mindig
                    készséggel javított, sőt kiméletlenűl meg is semmisítette a kézíratot.</p>
				<p>Első kisérleteit Lantvirágok címen is ebben a kedves körben állította össze, s a
                    naiv, ábrándos költemények tárgya Lónyay Etelka volt, akinek rendkívűl nyájas,
                    magasztos lényére később az egész világgal meghasonlott költő fogytig szívesen
                    gondolt vissza.</p>
				<p>Lónyay Etelka, noha maga nem írt, igazi femme lettrée volt. Rajongott a nagy
                    írókért és gazdag könyvtárában a világirodalom minden számottevő munkája
                    megvolt. Társalgása olyan lebilincselő, hogy őt hallgatva, a legérdekesebb
                    memoir-okat véltük olvasni. Különösen megkapó dolgokat tudott beszélni az
                    1849-iki októberi napokról.</p>
				<p>A megpróbáltatás rendkívűli nehéz napjai voltak azok a fiatal leányra, mikor
                    testvérbátyját, Menyhértet, a tuzséri kastély padlásán rejtegették.</p>
				<p>Még a cselédeknek sem volt szabad tudni, hogy az ifjú Menyhért úr a kastélyban
                    van és Etelka vállalkozott, hogy paraszt-suhancznak öltözve, ő hajtja majd a
                    lovakat, amelyeken bátyját szöktetni készűltek.</p>
				<p>Menyhért nem akart beleegyezni.</p>
				<p>- Lehetetlen az, te gyönge fiatal lány! Hátha fölismernek, hátha fölkoncolnak,
                    vagy még rosszabb sors is érhet...</p>
				<p>Lónyay Etelka elgondolkozott egy pillanatig, de aztán szeme fölvillant s mint a
                    hősnők, mint a vértanúk így szólt:</p>
				<p>- Mindegy... én sejtem, érzem, hogy rád még szerep vár a hazában. Egy nő élete
                    porszem a milliók közt. Bármi sors érjen, neked menekülnöd kell.</p>
				<p>Szerencsére a hű nővér nemes önfeláldozására nem volt szükség. Az uralkodó
                    amnesztiát adott Lónyay Menyhértnek s a koronázás után ő lett első alkotmányos
                    minisztere Magyarországnak.</p>
				<p>Figyelemreméltó, hogy úgy Etelka, mint Menyhért is, érett korukban is milyen
                    ragaszkodással viseltettek anyjuk iránt. Erre vall, hogy bármely komoly ügyről
                    beszéltek, Lónyay Menyhért, még mint nagyhírű államférfiú is, mindig
                    hozzátette:</p>
				<p>- Előbb megkérdezzük az anyánkat, ha ő helyesli a dolgot, bizonyára jól is fog
                    végződni.</p>
				<p>* * *</p>
				<p>A Lónyayak nem voltak gőgösek, de ősi családjukra méltán tartottak.</p>
				<p>Lónyay János - a harminczas években még rémületes sártengert képező beregmegyei
                    útakon a szó szoros értelmében csónakon járt, amely elé hat, címeres,
                    kajla-szarvú ökröt ragasztottak.</p>
				<p>A pocsék úton, őszi, hetes esőben valami túlságosan fényes ruhát sem öltött
                    magára, úgy, hogy egyik beregszászi vendéglőben valami hetyke gavallérember
                    végignézve rajta, bizonyos fölénynyel mondá:</p>
				<p>- Én Malonyay vagyok.</p>
				<p>Az adminisztrátor úr, mintha mosolyogni is akart volna kissé - féloldalt nézve,
                    kegyetlen flegmával mondá:</p>
				<p>- Szép, de én még holnap is Lónyay leszek.</p>
				<p>A hebehurgya ifjú elröstelte magát s az ebédelő nemesség jóízű kacagása mellett
                    távozott a sikerűlt tromfra.</p>
				<p>Eredeti, igaz magyar ívású ember volt a családban Lónyay László, császtai
                    földbirtokos.</p>
				<p>Szokásai közé tartozott az is, hogy akár volt baja, akár se, nagyokat
                    sóhajtott.</p>
				<p>Egy ízben nála volt egy fiatal rokona, aki a nagy sóhajtozásokat hallva,
                    részvétteljesen kérdezte bánatának okát.</p>
				<p>Lónyay László végignézte, aztán csöndesen ennyit mondott:</p>
				<p>- Kutyabajom sincs nekem, öcsém, ez már csak amolyan stylus...</p>
				<p>László úr különben nagy borász volt. Sokat fáradozott a bortermelés körűl, s ha
                    nagyon kedves vendége jött, azt saját termésű borából kinálta.</p>
				<p>Így történt egy alkalommal is, amikor Lónyay László rögtön futtatta a hajdút,
                    hogy a legjobb borból hozna ám.</p>
				<p>Rossz esztendő volt épen a szőlőre. Hűvös, esős nyár, napsugár nélkűl való ősz.
                    Sehogy sem tudott megédesedni a gohér, zamatossá válni a furmint. A bor is,
                    mintha savanyúbb lett volna és nélkülözte a nemes faj szikrázó, arany színét.
                    Látta ezt a vendég, töltött a pohárba, aztán nagy óvatosan kortyolva, jegyzé
                    meg:</p>
				<p>- Ennek a bornak a színe ugyan nem szép...</p>
				<p>- De az íze, az íze - vágott közbe türelmetlenűl László úr, várva a hatást.</p>
				<p>- Az íze pedig szerfelett rossz - végzé be stoikus nyugalommal az
                    udvariatlanságig őszinte vendég.</p>
				<p>Lónyay László nagyot nyelt, de ettől a perctől kezdve kerűlte ezt a kedves, régi
                    emberét és sohase tudta neki elfelejteni, hogy úgy dehonesztálta a borát.</p>
				<p>Híres szép asszony volt az ötvenes években Lónyay Ferencné-Bernáth Zseni.</p>
				<p>Hogy férjét a szabadságharc eseményei magukkal ragadták, Kufsteinba kerűlt és
                    magára maradt a szép asszony.</p>
				<p>Mindent megkisérlett férje kiszabaditására. Audenciára is jelentkezett Albrecht
                    főhercegnél, de már harmadszor utasították el. A teljhatalmú kormányzó legjobban
                    irtózott az ilyen gyászruhás asszonyoktól. Mint lovagias férfiút és alapjában
                    jó embert bántották a női könnyek, de mint hivatalnoknak nem volt szabad
                    szánalmat éreznie azok iránt, akik szerinte az uralkodó iránti kötelességükről
                    megfeledkeztek.</p>
				<p>Végre azonban nem kerülhette el. Neje, az áldott szívű Hildegarde főhercegasszony
                    szót emelt Lónyayné mellett; el kellett fogadni.</p>
				<p>Albrecht főherceg, kardjára támaszkodva, kissé ridegen hallgatta végig a
                    gyászruhás asszony kérését, aztán egyetlen egy szót mondott csak:</p>
				<p>- Unmöglich.</p>
				<p>Hosszú esztendőkre ítélték el Lónyai Ferencet. Mire azok leperegnek, elhull a
                    szép asszony arcának minden rózsája, meglassúdik a szív gyors verése. Egy egész
                    élet, amely boldogságot ígért, lesz semmivé.</p>
				<p>Mindezt egy pillanat alatt átgondolta Lónyayné, aztán hirtelen térdre borúlt
                    Albrecht főherceg előtt. Hangos, szívettépő zokogás riasztotta föl a komor
                    katonát, úgy hogy megdöbbent, s gyors, hirtelen mozdulattal segítette föl
                    térdeplő helyzetéből:</p>
				<p>- Nein, der Glanz solch’ schöner Augen darf nicht von Thränen getrübt sein. -
                    Mondotta, megigérve, hogy férje lehető leghamarább visszakapja szabadságát.
                    Szavának is állt a főherceg és alig telt belé egy hónap, már itthon volt Lónyay
                    Ferenc családja körében.</p>
				<p>A szépség otthonos a Lónyay családban. Különösen kiváló szépségek voltak Lónyay
                    Albert, Ugocsamegye egykori főispánjának leányai. A hetvenes évek báljain a
                    legkörűlrajongottabb leányok voltak akkor a társaságban, úgy hogy az összes
                    redutbálok királynőinek kiáltotta ki őket a jeunesse d’orée.</p>
				<p>Noha minden kétséget kizárólag a daliás Lónyay Elemér köti családjában a
                    legfényesebb házasságot, már eddig is nagyszámu magas összeköttetése van a
                    Lónyayaknak.</p>
				<p>A néhai Pálffy-Daun Lipót teanoi herceg Lónyay leányt vezetett oltárhoz, míg
                    Lónyay András neje herceg Frimont Jánosnak a leánya, Theodora volt.</p>
				<p>Frimont János, kit a csaták tigrisé-nek neveztek, katonai érdemeiért hat falut
                    kapott Biharmegyében, többek közt Palotát, ahol pompás kastélyt is építtetett.
                    Annyira megszerette a magyarokat, hogy teljesen megtanúlt magyarúl, s élete
                    utolsó éveiben olyan szelid, melegszívű ember lett, hogy csak szelíd embereket
                    tűrt környezetében is.</p>
				<p>Ő vele történt, hogy a harmincas évek elején támadt nagyváradi óriás tűzvész
                    alkalmából a Katonaváros égését nézte, hallja, hogy sopánkodik Lajcsák Ferenc
                    püspök, Zichy főispánnak mondva:</p>
				<p>- Micsoda csapás, - oh, oh csak ne volna épen üres a pénztár, tízezer
                    ezüstforintot adnék a szegény földönfutóknak, dacára, hogy Katonavároson csupa
                    zsidó lakik.</p>
				<p>Frimont herceg hazament és másnap elküldte titkárját az aulába, levelet is küldve
                    tőle, melyben következők foglaltatnak:</p>
				<p>Eminenciás uram!</p>
				<p>Tegnapi nyilatkozatából úgy vettem ki, hogy csak azért nem ád a tűzkárosultaknak
                    tizezer forintot, mert jelenleg nincs pénze. Nekem van. Ide mellékelve küldök
                    tehát kölcsönképen tizezer forintot, adja oda a szegény ördögöknek - én is
                    megteszem a magamét. Tisztelője</p>
				<p>Herceg Frimont János.</p>
				<p>És mit volt mit tenni, Lajcsák püspök kiosztotta a kölcsön ráerőltetett pénzt a
                    kárvallott zsidók közt.</p>
				<p>Lónyay Andrásnak és Frimont Theodora hercegnőnek egy fia is volt, Lónyay Tivadar,
                    olyan áldott lelkű, szelíd ember, mint családjának többnyire minden tagja; de
                    legboldogabb házasságában élve, férfikora elején halt el, gyászba borítva
                    kesergő hozzátartozóit.</p>
				<p>A munkaszeretet, a kötelességtudás, hűség és családias érzés legszebb vonásai a
                    Lónyayak jellemének; a legjobb alap, amelyen egy nőnek, egy családnak a
                    boldogsága fölépülhet.</p>
			</div>
			<div type="chapter">
				<head>A PODMANICZKYAK.</head>
				<p>A Podmaniczkyak híresek voltak a művészetek iránti szeretetükről.</p>
				<p>Mányokynak Podmaniczky Sándor báró volt a fő-fő Mecenássa; Podmaniczky
                    Anna-Mária, Beleznay Miklós tábornok neje pedig Kármán József irodalmi
                    vállalatait istápolta, s az ő költségén jelent meg az Uránia, egyik úttörő,
                    szépirodalmi folyóiratunk.</p>
				<p>Rendkívüli nagy műbarát volt Podmaniczky József, a család idősebb ágából. Szikár,
                    púpos termetű férfi, kancsal is, de ennek dacára, rendkívűli genialitásánál
                    fogva, kedvence az asszonyoknak.</p>
				<p>Mikor száz és egynéhány év előtt lelkes magyar urak összeálltak s a mai
                    várszínházból magyar nemzeti játékszint akartak létesíteni, Podmaniczky József
                    volt az első intendáns s egy vagyont elköltött a nemzeti misszióra.</p>
				<p>Nevezetes arról is Podmaniczky József, hogy az ő szalónjában játszott - mint
                    hétéves gyermek, - meghívott vendégek előtt először Liszt Ferenc.</p>
				<p>A bőkezű főúr rendkívűl pártolta a nagytehetségű gyermeket, s ő indította meg azt
                    a mozgalmat is, hogy több főúri család, így az Esterházyak, Apponyiak, Amadék,
                    nagyobb összeget adtak a geniális fiúcska kiképezésére. Podmaniczky József járt
                    kis védencével szalónról-szalónra, s ő mutogatta be a nagyrendű házaknál. Igy
                    vitte magával a dúsgazdag Géczy Istvánhoz, a ki akkoriban a főváros egyik
                    legfényesebb házát tartotta.</p>
				<p>Miután a felnőttek leültek, a kis Liszt a család vele egykorú leánykájával
                    kezdett el diskurálni, aki háziasszonyi kedveskedéssel engedte át legdrágább
                    játékszereit.</p>
				<p>Zsenike tudta, hogy a kis Liszt a zongorában csoda-gyermek, s egyszer csak azzal
                    a kivánsággal állt elő, játszana valamit Franci, ő cserébe legkedvesebb játékát
                    ajándékozza majd neki. Válaszszon. Liszt, aki már akkor is, nagy és válogatott
                    közönség előtt, több főúri szalónban játszott, kissé önérzetesen nézte végig a
                    leánykát.</p>
				<p>Talán épen elutasító felelet lebegett ajkán, de aztán meggondolta magát. Zsenike
                    a fodros changeant selyem szoknyácskában, à l’anglaise fürteivel olyan szépnek
                    tűnt föl a kis Liszt előtt, hogy kissé előrehajolva, negédesen jegyzé meg:</p>
				<p>- Jól van, azonnal zongorázok neked, ha megcsókolsz.</p>
				<p>A tízéves Zsenike kissé szégyenlősen ugyan, de teljesítette a nála egy évvel
                    ifjabb Franci kívánságát, aki megtartva igéretét, fél óráig zongorázott a
                    leánykának.</p>
				<p>A jövendő zenetitánnak talán ez volt az első, legbecsesebb honoráriuma s mikor
                    Zsenike megmondta a felnőtteknek, hogy játékáért csókot kért Franci,
                    Podmaniczky József mosolyogva kacsintott Géczy Istvánra félhangon mormolva:</p>
				<p>- Was Essig werden will, wird früh sauer...</p>
				<p>Midőn 1815-ben Párisban székelt a számoltató és osztoztató bizottság a 700 millió
                    hadisarc ösmeretes kérdésében, az osztrák monarchia részéről Podmaniczky
                    Józsefet küldték ki rendkívűli megbizottnak. Külső megjelenése nagyon
                    igénytelen lévén, valami rendjelet kért, hogy ezzel imponáljon legalább, de
                    Bécsben nem adták meg ezt akkor a jeles magyar főúrnak. Küldetését nagy sikerrel
                    végezve, mikor hazajött, megkapta a Lipótrend nagykeresztjét.</p>
				<p>Podmaniczky azonban a cifra rendjelet visszaküldte Bécsbe, azzal a megokolással,
                    hogy az aszódi jobbágyoknak nem szükséges ilyesmivel imponálni. Ott imponál, ha
                    kell, a hajdú mogyorófapálcája is.</p>
				<p>Mikor Párisban járt, magával vitte egyik unokaöccsét, Podmaniczky László bárót
                    is. Ez is érdekes ember volt, és meglehetősen különc. Egyik különcsége
                    ruházkodásban állott, mert a hogy a francia fővárosban felvette a kongresszusi
                    divatot, azt soha többé le nem vetette s 1865-ben bekövetkezett haláláig
                    sabódlis inget és sarkig érő leppentyűs Gehrockot viselt, mint régi gavallér
                    korában. A hivatalos pályán, mint kamarai tanácsos sokáig működött s egyike volt
                    a leghumánusabb, legjobb lelkű embereknek.</p>
				<p>László testvérbátyja, Podmaniczky János, volt utolsó ura a rákoskeresztúri
                    birtoknak, mely ő utána leányágra, báró Podmaniczky Zsuzsánna, gróf Vigyázó
                    Sándornéra szállt át.</p>
				<p>Podmaniczky János százhároméves korában halt meg, s még sokkal nagyobb különc
                    volt, mint öccse, László.</p>
				<p>Általánosan csak János báró-nak nevezték, ő is így emlegette saját magát, s máig
                    foliákat tudnak róla beszélni Rákos-Keresztúr vidékén.</p>
				<p>Ez a nagy különc hírében állott főúr különben egyike volt a legnemesebb
                    emberbarátoknak, és soha senki üres kézzel el nem ment az ő puritán
                    egyszerűséggel berendezett keresztúri kúriájából. És ha adott, valóban a biblia
                    utasítása szerint tette, nem tudta a balkéz a jobbkéz cselekedetét. Ha valaki
                    megköszönte adományát, azért annyira dühbe jött, hogy halálos ellensége lett az
                    illetőnek.</p>
				<p>Miután 1848-ban mint a pesti csatárok vezére, a Károly-kaszárnyában kiütött olasz
                    zendülés alkalmával egész életére megmaradó sérülést szenvedett, teljesen
                    visszavonúlt rákoskeresztúri magányába, s a magyar főurak Nesztora itt élte le
                    pátriárkai hosszú életét.</p>
				<p>Sokan keresték fel. Természetesen jöttek humanitárius célokra is kéregetni. Ilyen
                    kéregetőket mindig elutasított. Sóhajtozott, nyögött s kijelentette, hogy ő
                    szegény ember, akinek nincs kidobni való pénze.</p>
				<p>Másnap aztán ugyanarra a jótékony célra ezreket küldött, de soha nem nevezte meg
                    magát.</p>
				<p>A pontos, rendes cselédet nagyon szerette és meg is jutalmazta.</p>
				<p>Egy ízben Polner nevezetű ispánja kiadta Franyó kerülőnek a parancsolatot, hogy a
                    Lőrinc felé vezető úton senki ember fiát át ne ereszsze, s ha ott érné,
                    zálogolja meg.</p>
				<p>János báró befogat s hajtat nagyvígan épen a lőrinci út felé.</p>
				<p>Franyó a kocsi elé ugrik s stentori hangon kiált állj-t.</p>
				<p>A kocsis megáll, magyaráz. Semmit se ér. Az ispán parancsa szent a kerülőnek.
                    Kifogja az egyik lovat és János báró, aki nevettében majd megpukkadt a bőrernyő
                    alatt, egy lóval kocogott vissza a kuriába.</p>
				<p>Polner hallva az esetet, kétségbeesetten rohan a kerülőhöz s keményen leteremti.
                    Hogy tehetett ilyent a báróval!</p>
				<p>- Parancs, parancs. Nekem az ispánúr szava szent. Én a bárót nem ismerem.</p>
				<p>Nagy megelégedésére szolgált ellenben János bárónak, hogy ilyen rend van az ő
                    birtokain. Berendelte Franyót és egy ropogós ötvenest adott neki jutalmúl.</p>
				<p>- Máskor se ereszszél át fiam senkit. A kötelesség az első. - Mondotta a jó öreg
                    báró az álmélkodó kerülőjének.</p>
				<p>Sok tréfát csinált Francsekkel, egyik keresztúri molnárjával.</p>
				<p>Nagy szárazság idején beküldi a molnár a fiát a kastélyba. Nincs legelő, hull a
                    jószág, adna a méltóságos úr egy kis szénát.</p>
				<p>János báró adott is, de kikötötte, hogy a molnár fia sajátkezűleg, még pedig déli
                    tizenkét órakor rakja meg. Igy is történt és az öreg úr nagyokat nevetett, hogy
                    izzad és szuszog a fiatalember ebben a szokatlan munkában. Máskor krumplit
                    adott el Francseknek. Fölmegy a molnár fia a báróhoz, akivel megalkuszik
                    rendben, még percentet is ígért neki Podmaniczky János.</p>
				<p>A kancellária zöldre festett ajtaján krétával kellett kiszámolni az ifjú
                    Francseknek, mennyi haszna lesz a percentekből. Már az egész ajtó tele volt
                    számokkal, mikor kijött a summa 80 forint kereken. Nagy bőrbugyellárisát
                    szétterjesztve csupa tízesben számolta le a pénzt Podmaniczky János, aztán
                    nyájasan mondotta Francseknek:</p>
				<p>- Most már számold meg te is fiam!</p>
				<p>Számolja a fiatalember a gyűrött bankókat s látja a végén, hogy nem nyolc, de tíz
                    darab tízes fekszik a halomban. Megfogja a két fölösleges tízest aztán és
                    átnyújtva a főúrnak, mondja:</p>
				<p>- Tévedni méltóztatott, méltóságos uram!</p>
				<p>Podmaniczky János elnevette magát.</p>
				<p>- Már mint én... János báró tévedt... hehehe... János báró nem téved soha. Tartsd
                    meg fiam. Ezzel nem kell beszámolni az öregednek. Az ilyen vásárba járó fiatal
                    legény kompániába is keveredhet, elkél ott egy-két nagyobb bankó.</p>
				<p>Akin csak segíthetett Podmaniczky János, segített.</p>
				<p>Egy alkalommal drótos tótot hall kiabálni a portája előtt.</p>
				<p>- Poty szem - kiáltja oda neki s honi hangzatokat hallván a Janó, boldog, széles
                    mosolylyal igyekezett a soha be nem zárt, csukott kapú felé.</p>
				<p>Furfangos mosolygással óriási vastag, megrepedt uborkás üveget hozatott most elő
                    János báró s kérdezte a tótot, meg tudná-e drótozni.</p>
				<p>- Ano, ano, szama penyazi treba... Bólingatott vigyorogva a tót, aztán
                    megmagyarázta, hogy a pénz finom sárga drótra, finom fogóra kell, mert olyan,
                    amilyen ehhez az üveghez kellene, neki nincs.</p>
				<p>Azonnal öt pengőt adott a drótosnak János báró, aki meg is hozta a kívántató
                    finom szerszámokat és nekiült a munkának.</p>
				<p>Két hétig drótoztatta a drotár-ral János úr uborkás üvegét, enni, inni adatott
                    neki bőven, azonfelűl egy forint salláriumot minden napra.</p>
				<p>- Hadd emlegesse meg, hogy drótoztat János báró - mondá mosolyogva a nemesszívű
                    főúr, aki tréfába bújtatta még a jó cselekedeteit is.</p>
				<p>Világéletében ekhós szekéren járt, váltig mondogatva, hogy hja, nekem nem telik
                    hintóra...</p>
				<p>A lovait úgy kímélte, hogy tizenkétesztendős korukig is ott hagyta a ménesben.
                    Zadonaiszky István, peszéri ispánja egyszer bement hozzá, jelentve, hogy már
                    tizennégy esztendős csikók is vannak a ménesben s hogy jó lenne egy kis mustrát
                    tartani. Ilyenkor aztán eladott János báró kettőt-hármat, a többi továbbra is
                    kint maradt.</p>
				<p>Eredetisége volt az is, hogy míg ő maga csak kettesben járt, igás fogatai mindíg
                    négyesben mentek.</p>
				<p>A tudós embereket szerette, de vastag tréfákat is űzött velük.</p>
				<p>Mikor Székács meg Ballagi egy új testámentumot dolgoztak át, Keresztúron a kerti
                    házban laktak. Még ebédet, vacsorát és kiszolgálást is adott nekik János
                    báró.</p>
				<p>Vagy egy hétig dolgoztak már a túdósok, mikor nagy felhőszakadás jött, a Rákos
                    megáradt s betörtek a hullámok a kerti házba.</p>
				<p>Térdig vízben kiabálnak a túdósok segítségért, rohannak is a cselédek, de
                    közbevág János báró:</p>
				<p>- Egy tapodtat se. Én csak ebédet, vacsorát igértem - nemhogy a vízből is
                    kihúzatom őket. Gázoljanak ki a papok, a hogy tudnak. Ez nincs benne a
                    kontraktusban.</p>
				<p>S valóban, János báró nagy gaudiumára, a két tekintélyes tudós ügygyel-bajjal
                    kénytelen volt kilábolni a vízből.</p>
			</div>
			<div type="chapter">
				<head>EGY MAGYAR NÁBOB.</head>
				<p>Bizonyos dalok, bizonyos illatok visszahozzák emlékezetünkbe a múltat és néha
                    régen elhalt, vagy elfeledett emberek jutnak róluk eszünkbe. Eltemetett,
                    elfeledett emlékek támadnak fel bennünk és mi félig ébren, félig álmodva újra
                    átéljük mindazt a sok komédiát és tragédiát, ami az élet örökké változó nagy
                    szinpadján egykor a szemünk előtt folyt le.</p>
				<p>Mintha egy színekben gazdag pasztell-képről láthatatlan kéz törülte volna le az
                    évtízedek alatt ráragadt porréteget, úgy tünt fel nekem emlékezetemben az ország
                    egykori leghíresebb gavallérja, a mindenki által ösmert, bálványozott Komáromy
                    Gyuri.</p>
				<p>Komáromy Gyuri ideálja volt annak, amit az angol a gentleman név alatt
                    képzel.</p>
				<p>Délceg, gazdag, bőkezű, ízléses, elegáns, aki mindig úgy szórja a pénzt, hogy
                    alig-alig lehet észrevenni, aki úgy ád, hogy nem sért, aki mindig nagy úr és
                    nincs benne soha semmi, ami a parvenü ügyesen vagy ügyetlenűl titkolt
                    feltünésvágyára emlékeztetne.</p>
				<p>Ilyen volt Komáromy Gyuri, aki fényes eszével, európai műveltségével is kitünt,
                    és akiben megvolt minden magyar erény, büszkeség, lovagiasság, baráti
                    önfeláldozás, de semmi azokból a nyegle tempókból, abból a betyárizmusból, ami
                    olyan visszataszítóvá tette valaha a magyar nábobok alakját.</p>
				<p>A harmincas évek végén, a negyvenes években ő, Csernovics Péter, az utolsó temesi
                    gróf és báró Wenckheim Béla képezték azt a gavallér-triaszt, amely a külföld
                    előtt is becsületet szerzett a magyar gentleman névnek.</p>
				<p>Különösen Csernovics Péterrel versengett erősen Komáromy Gyuri, mindaketten túl
                    akarván egymást licitálni az elegáns gavalléroskodásban.</p>
				<p>Mindakettő biharmegyei földbirtokos volt, és a negyvenes évek elején Csernovics
                    Szaládon tartott valóban fejedelmi udvart, Komáromy Gyuri pedig Otómányban volt
                    igazi kiskirály.</p>
				<p>Egy alkalommal Csernovics, mikor Komáromy Gyurit is vendégül látta, két nagy
                    kádba pezsgőt öntetett és nagy jégdarabokat rakatott. Ebbe a jeges pezsgőbe
                    hűtette be aztán a tokajit a temesi gróf, a kádakban levő pezsgőt pedig később
                    megitatta a vendégurak kocsisaival.</p>
				<p>Néhány hét múlva Otómányba találkozott a társaság Komáromy Gyurival, aki
                    lukullusi lakomára várta vendégeit.</p>
				<p>Mikor vége volt az ebédnek, a háziúr sétára szólította fel vendégeit és kivezette
                    őket a messze földön híres, szép otómányi parkba. A tekervényes útakon, minden
                    száz lépésre pompás rózsalugasok álltak, de oly sűrűen benőve a futórózsa
                    virágaival, hogy nem lehetett az átfonódott lombok közt a lugas belsejébe
                    látni.</p>
				<p>Komáromy Gyuri egy-egy vendégét karonfogva, bevezette őket külön-külön egy
                    lugasba, mindaddig, míg a társaságnak mind a harminc tagja el volt már
                    rejtve.</p>
				<p>A rózsalugasok ugyanis át voltak alakítva fürdőszobákká, mindegyikben pompás
                    zománcozott kád állott, színíg töltve valódi kölni vízzel s a tisztelt
                    vendégekre volt bízva, hogy a rózsák és a parfűm kábító illatával mennyei
                    érzésekbe ringattassák magukat, nyakig merűlvén beléjük.</p>
				<p>Ez a kis tréfa belékerült Komáromy Gyurinak kerek negyvenezer pengőjébe, de mit
                    bánta ő, csakhogy Csernovics Pétert lepipálta.</p>
				<p>Közismert dolog, hogy kacsales alkalmával, kártya nem lévén a két gavallérnál,
                    arra játszottak, kinek a kezére száll elébb a légy. Ha Komáromyéra, akkor ő
                    nyeri el Szalárdot, ha a Csernovicséra, ezé lesz Ottomány. Estére kelve azonban
                    valahogy partie égal következett és mindakettőnek megmaradt az uradalma.</p>
				<p>Egyszer meg arra fogadott a két jó cimbora, ki tud hamarább úgy elkölteni 5000
                    schain-forintot, hogy se másnak, se magának nem vásáról használhatót, de a
                    cigánynak sem adja, se fidibust nem csinál az ezres bankóból.</p>
				<p>Komáromy Gyuri sok mindent kieszelt, de egyik sem felelt meg a fogadás
                    föltételeinek. Csernovics aztán egy napon így szólt pajtásához:</p>
				<p>- Na, ma megnyerem a fogadást - de még a módja titok. Estére megtudod.</p>
				<p>A dolog pedig úgy történt: Józsefnapi vásár ideje lévén, tele volt Pest
                    finomabbnál finomabb portéka áruló, messze földről jött kalmárokkal. Igy a
                    Fehér-hajó vendégfogadó emeletének egyik szobájában, egy “Bécsből érkezett
                    illatositó-szer-árosné” igazi kölni vizet árult. Kedvenc illatszere volt még
                    azaz igazi, pancsolatlan Jean-Marie Farina nagyanyáinknak, de drága is volt,
                    úgyhogy csak a legmódosabbja szerezhette be. Két forintért mértek annyiformát,
                    amennyit most egy deci-nek mondanak. Vett pedig ebből a kölni vízből Csernovics
                    épen 5000 schainforint árát, úgyhogy a bécsi asszonynak nem is volt annyi a
                    Fehér hajó-ban. Nyergesújfalusi gyorsparaszttal hozatott még utánna egy
                    szállítmányt.</p>
				<p>A rengeteg sok, szalmába font, apró butykoskákból - így árulták akkor a valódi
                    Jean-Marie Farinát - belétöltötte aztán Csernovics a kölni vizet egy óriás kádba
                    s finom bilétán meginvítálta Lendvaynét - a harmincas esztendők egyik
                    legbájosabb magyar actrix-ját, - hogy legmélyebb hódolata jeléül fogadná el tőle
                    ezt a fürdőt.</p>
				<p>Mikor aztán korának legszebb Juliája megmártotta habtermetét ebbe a fejedelmeknek
                    való fürdőbe, a kádból azon módon kifordították az ötezer schain-forintokba
                    került kölni vizet.</p>
				<p>Valahol a Kerepesi-úton - a Rókus-felé lakott akkoriban Lendvayné - de még
                    harmadnap is jártak a környékbeli bürgerek lányai, hogy a kövezett udvar
                    hepe-hupás gödreiben megállott apró tócsákba áztassák meg keszkenőiket.</p>
				<p>Csernovics persze megnyerte a fogadást és még számtalant azután, mert pazarolni
                    senki sem tudott hozzá hasonló leleményességgel. A váradi Sas vendégfogadó előtt
                    ha leszállt a lováról, a kantárt tartó háziszolgának egy aranyat adott, a pincér
                    se kapott soha kisebb borravalót és minden esztendőben háromszázhatvanöt áncugot
                    csináltatott.</p>
				<p>E költséges és valljuk be, kissé léha versengésnek a szabadságharc vetett csak
                    véget, mely minden fegyverfogható férfit a tettek mezejére szólított.</p>
				<p>Komáromy Gyurit a márciusi napok Budapesten találják, hol mint mondani szokás:
                    benne volt mindenben. Egy alkalommal Batthyány Lajos grófné borz-utcai termeiben
                    gyűlt össze a társaság, akkor volt ez már, mikor a haza komolyan veszélyben
                    forgott, mikor Kossuth már elindúlt, hogy hadseregeket teremtsen és Cegléden
                    kezdte meg a halottba is életet lehelő szónoklatait.</p>
				<p>Előkelő szép asszonyok odaadták minden ékszereiket, öreg és fiatal férfi pedig
                    indúlt vagy készült a szent háborúba. A Batthyány grófnénál levő társaság is az
                    izgalmas napok hatása alatt állott, a haza volt akkor mindenki szívében a
                    féltve, remegett őrzött bálvány, és egyszerre csak fölemelkedett Károlyi István
                    gróf, a magyar arisztokrácia egyik legtiszteletreméltóbb alakja, és
                    kijelentette, hogy saját költségén kész egy egész huszárezredet fölállítani.</p>
				<p>Az általános lelkesedés lecsillapulta után az elegáns Komáromy Gyuri, monokliját,
                    amelyet sohasem tett le, kissé megigazítva, odaállt Károlyi István elé és
                    bokáját huszárosan összecsapva, így szólt:</p>
				<p>- És ha megengeded, én leszek az első Károlyi-huszár.</p>
				<p>Károlyi István melegen szorított kezet Komáromy Gyurival és valóban a nemes gróf
                    által csakhamar fölállított lovas-ezredet Károlyi-huszároknak nevezték el és
                    Komáromy Gyuri volt az ezred első tisztje.</p>
				<p>Komáromy Gyuri, aki az arany-ifjúságnál nagy tekintélylyel bírt, csakhamar a
                    legjobb nevű családok fiait is magával vonta, úgy hogy a forradalom alatt a
                    Károlyi-huszároknak volt majdnem a legelegánsabb, legfényesebb tisztikara.</p>
				<p>A világosi katasztrófa után a szintén külföldre menekült Komáromy Gyuri Párisban
                    telepedett meg.</p>
				<p>Az ötvenes években ő, Teleki László gróf, akit 1861. május 8-án agyonlőve
                    találtak szervita-téri palotájában és Almássy Pál, rendkívűl nagy szerepet
                    játszottak a francia főváros szalónjaiban és III. Napoleon udvaránál is
                    szívesen látott vendég volt ez elegáns három magyar gavallér.</p>
				<p>Egy alkalommal az elhúnyt Metternich Richárdnál volt fényes bál, amelyen
                    résztvett a császári pár is.</p>
				<p>Montijo Eugénia, a világnak akkor legirígyeltebb asszonya, egy táncszünet
                    alkalmával egyszerre csak odaszól Metternich Paula hercegnőhöz, aki
                    tudvalevőleg a lovasbravurjairól híres gróf Sándor Móric leánya, s azt mondta
                    neki, hogy szeretne csárdást táncolni látni.</p>
				<p>- A hercegné mint született magyar nő bizonyára ösmeri a csárdást és kiválaszthat
                    egyet honfitársai közül, példáúl le Chevalier de Komáromyt.</p>
				<p>A császárné kívánságára Paula hercegné és Komáromy aztán csakugyan eljárták a
                    csárdást, még pedig, miután a zenekar abszolute semmi magyar melódiát sem
                    tudott, az Almássy Pál füttyére.</p>
				<p>Ezt az alföldi csárdabeli hangulatú epizódot csak az fogja megérteni, aki tudja,
                    milyen barátsággal viseltetett Eugénia császárné Metternich hercegné iránt és
                    ösmerte azt a nagyon is könnyed, nagyon is fesztelen modort, amely a második
                    császárságot jellemezte.</p>
				<p>A kalandornőből császárnévá lett bűbájosan szép spanyol grófnő olyan szokásokat,
                    olyan erkölcsöket honosított meg uralkodása alatt Franciaországban, a melynek
                    szinte természetes konzekvenciája lett Szedán és a második császárság bukása. Az
                    1866-iki év is Párisban találta Komáromy Gyurit. A porosz-osztrák háború kitört,
                    az osztrákok szorongatott helyzete nyílvánvaló lett, a magyar száműzöttek
                    remélni kezdtek tehát. Remélni és mozogni.</p>
				<p>Egyszerre csak híre járt, hogy porosz pénzen magyar légiót szervez Klapka,
                    amelylyel be fog törni az országba.</p>
				<p>Egy este a “Café Riche”-ben Komáromy Gyurit egyik rokona, gróf Csáky Tivadar
                    kereste fel és megkérdezte, nem lenne-e hajlandó elvállalni a magyar légió egy
                    részének szervezését - és e célra nagyobb összegű pénzt is ajánlott fel.</p>
				<p>Komáromy Gyuri kezet adott és másnap Svájcba utazott, hogy a Rappersvyllban lakó
                    gróf Platter László lengyel szabadsághőssel értekezzék és a magyar ügynek a
                    rappersvylli lengyel és magyar emigránsok közt propagandát csináljon.</p>
				<p>A hol lelkesítő szavak nem voltak elegendők, megtették hatásukat a jó, kemény
                    porosz tallérok és napról-napra jobban szaporodott a legionáriusok száma.</p>
				<p>A vonatok Magyarországból is egyre több részvételre ajánlkozó tagot hoztak és a
                    legjobb családok fiai álltak be a magyar légióba.</p>
				<p>Egy napon megérkeztek Károlyi Tibor és István grófok is, akiknek anyjuk, Károlyi
                    György grófné akkor Genfben lakott és szalónja gyülőhelye volt a legelőkelőbb
                    forradalmi vezérférfiaknak.</p>
				<p>Gyorsan következtek egymásután a hadüzenet, a csehországi betörés, a júliusi
                    napok, a königgrätzi csata, az osztrákok csúfos vereségei és a poroszok Pozsony
                    felé való diadalmas vonúlása.</p>
				<p>És ekkor történt valami, amiről azt mondják, hogy a mai napig nincsen tisztázva.
                    Annyi tény, hogy belviszályok törtek ki a légió kebelében, az intézők némelyike
                    rút gyanakodásokkal sértegetődzött, Bismarck a pénz mértéktelen pocsékolása
                    miatt nagyon megharagudott és miután a blumenaui csata után a békét csakhamar
                    megkötötték, a magyar légió is feloszlott, csak keserű emlékeket, kellemetlen
                    tapasztalatokat hagyva azoknak a lelkében, akik részt vettek benne.</p>
				<p>Ezek közt volt Komáromy Gyuri is, akinek ez volt utolsó nyilvános szereplése.</p>
				<p>A koronázás után amnesztiát kapva, hazajött, de nagy vagyonának már csak romjai
                    voltak meg, s a hajdan hatalmas nábob Budapesten telepedett meg, aránylag igen
                    szerény viszonyok közt. Az “István főherceg” szállóban lakott, ahol Klapka
                    Györgynek is sok éven át volt szállása és ahol meg is halt a hős tábornok.</p>
				<p>Komáromy Gyuri még mindig a régi elegáns ember volt, ruházatát a legutolsó divat
                    szerint készíttette, Mihalekhez járt ebédelni, a fashionable világ akkor divatos
                    étkező helyére, hol Gorove, Wenckheim és Andrássy naponként megfordúltak; a
                    Koronába is eljárt a politikusok asztalához, de már bizonyos búskomorság,
                    idegesség volt rajta észrevehető és feltünően kerülte azokat, akik a magyar
                    légió ügyeiről tudtak, sőt 48-as bajtársaival sem jött szívesen össze.</p>
				<p>Az 1868-ik év nyarán Budapesten játszó Ciniselli cirkuszban összetalálkozott egy
                    régi jó pajtásával és rokonával, a ki később igen előkelő állást viselt az
                    udvarnál.</p>
				<p>Előadás után együtt mentek a váci-utcán, a kigyó-utcán le a nemzeti kaszinó felé.
                    Komáromy Gyuri az úton régi, forradalmi emlékeiről beszélt és aztán keserűen
                    tette utána:</p>
				<p>- Mit ér az a fény, az a ragyogás, ha mindent elhomályosít a gyanúnak egy
                    ocsmány, fekete foltja.</p>
				<p>A jó barát nem értette mire céloz, és csodálkozva nézett a sans peure et sans
                    reproche lovagra.</p>
				<p>- Gyanú... folt... hebegte szinte elképedve és eszébe jutott, hogy hallott már
                    valamit rebesgetni az elpazarolt porosz pénzekről és ez alkalommal a Komáromy
                    Gyuri nevét is emlegették, de mindenki csak úgy, mint hihetetlen
                    kombinációt.</p>
				<p>Vannak dolgok, amelyeket még ráfogni sem lehet egynémely emberre, amelyet
                    legádázabb ellensége sem hihet el, így nem hihette és nem is hitte soha senki
                    Magyarországon Komáromy Gyuriról ezt a becstelen vádat, és nem is árt az ma sem
                    hófehéren maradt emlékezetének.</p>
				<p>- Úgy van, barátom, - folytatta keserű mosolylyal Komáromy Gyuri, - különben is
                    régen szerettem volna lelkem terhén könnyíteni és neked mindent elmondani, jer
                    föl velem a kaszinóba, ott most alig vannak, saison morte van, háborítlanúl
                    beszélhetünk.</p>
				<p>A rokon, a jóbarát azonban nem mehetett föl, épen a kaszinó kapúja alá fordúltak,
                    mikor koronaherceg-utcai lakásáról futott oda az inas, jelenteni, hogy ötéves
                    kis fia, a család szemefénye, heves lázban megbetegedett és az előhívott orvos
                    tifusztól tart.</p>
				<p>- Holnap - szólt a fiacskája életéért remegő apa, kezet nyújtva Komáromy
                    Gyurinak.</p>
				<p>- Holnap - mormolá ez utána gépiesen és merev tekintettel bámúlt bele a forró,
                    sötét nyári éjszakába, amelynek levegője villamos feszültséggel és viharral volt
                    terhes. Ő tudta, hogy ez a holnap már nem lesz.</p>
				<p>*</p>
				<p>Néhány nap múlva rövid, szűkszavú újdonság hozta a “Hon” esti lapjában, hogy
                    Komáromy György, az ösmert kiváló gavallér és volt 1848/49-iki tiszt meghalt.
                    Külföldön, egyik nagyobb német városban halt meg, hirtelen, egész
                    váratlanúl.</p>
				<p>Általánosan azt beszélték, hogy a mint a hotelből le akart jönni, a lépcsőn
                    elbotlott, átesett a korláton és összetört tagokkal zuhant le a lépcsőház
                    földszíntjére.</p>
				<p>Jól beavatott körökben azonban sokáig suttogták, hogy párbajban lőtte agyon az
                    ország egyik leggazdagabb fiatal mágnása, akivel a “porosz pénzek” miatt volt
                    heves összeszólalkozása.</p>
				<p>A dolgot különben eltussolták és csakhamar feledés homálya borúlt az egész
                    ügyre.</p>
				<p>Por és hamú ma már az is, aki állítólag lelőtte. Irtózatos kínos betegség vetett
                    véget életének, férfikora delén ragadta el őt virúló szép fiatal feleség
                    kebeléről, aki még ma is viseli az özvegyi fátyolt és viselni fogja tán
                    örökké.</p>
			</div>
			<div type="chapter">
				<head>RÉGI VIRTUSOS CSELEKEDETEKRŐL...</head>
				<p>Régi, virtusos cselekedetekről beszélnek azok a jegyzetek, amelyeket nemrégiben
                    egy kedves atyámfia származtatott át hozzám. Különösen érdekes egy
                    múltszázadbeli, kissé Somoskeőy-re hasonlító nemes úr históriája. K.... Károly,
                    aki Zemplénmegyében született és már mint gyermek rettegésben tartotta az egész
                    falut, sőt még a környéket is imposzturáival.</p>
				<p>Rendkívül eszes fiú volt, de eszét csak a fortélyos huncutériákra használta fel.
                    Később Sárospatakra került diáknak, ott is kitünt lángeszével, de réme lett
                    minden halandó léleknek.</p>
				<p>Sárospataktól Ujhelyig, le Szerencsig meg Nyíregyházáig, nem akadt már korcsmáros
                    meg görög, akit be ne csapott volna.</p>
				<p>Egyre stikliken meg kalandokon törte a fejét.</p>
				<p>Jogászkorában a híres professzort, Kövyt hallgatta K.... Károly, s a világhírű
                    tanár, huncutságai dacára is, nagyon szerette a lángeszű fiút.</p>
				<p>Egyik óráján, az adás-vételi dolgokról magyarázott épen Kövy és megjegyezte, hogy
                    minden ilyen alkalommal a vevőnek legyen esze.</p>
				<p>Pénzfogytán volt épen Kari úrfi; a praelectio szöget ütött fejébe. Napszállatkor
                    kiment a Bodrog partjára, s hosszú lépésekben kezdett föl és alá sétálni. Ez
                    nála mindig a magába mélyedés legmagasabb fokát jelentette.</p>
				<p>Valami nagyon kedvezőt fundálhatott ki azonban, mert vagy egy óra lefolyása mulva
                    szörnyű vígan kocogott befelé a városba.</p>
				<p>Másnap reggel, fekete kaputrokkban, a lehető legkomolyabb ábrázattal állított be
                    Kövyhez, előadva, hogy egyik nagynénje tiszteli alássan a professzor urat, lenne
                    egy kis szőlőcskéje eladó, a mely épen mesgyés a professzor úr dülőjével.</p>
				<p>Kövy régen szerette volna már kikerekíteni szőlőjét, borsosan is vette
                    szomszédjaitól, aki eladásra szánta a magáét. Kapott tehát az alkalmon és ab in
                    visis tenyerébe csapott K.... -nak.</p>
				<p>- De legalább megnézzük, úgy a hegy lábától - tette utána Kövy professzor uram,
                    aki nem valami különös szenvedélylyel űzte a gyaloglás sportját.</p>
				<p>Tudta ezt a gyengéjét professzorának a nebuló, meg ösmerte rengeteg rövidlátását
                    is, és vígan indúlt el vele a hegy lábába.</p>
				<p>Kövynek tetszett a mutatott darab szőlő, csupa gondosan ápolt tőke, csak úgy
                    zöldeltek a csipkés, széles levelek. Hamarosan megkötötték az alkut, a pénzt
                    nyomban le is számolta a tudós professzor.</p>
				<p>Vagy három hét mulva aztán egy kis társaságot hítt meg Kövy, hogy bemutassa új
                    szőlőjét. De mekkora volt csudálkozása, mikor a hegyre fölérve, barátai harsogó
                    hahotával adták tudtára, hogy: hiszen ez a régi szőlő! - Még azok a Napoleon
                    csatát ábrázoló fametszetek is ugyanazok voltak, amelyeket a professzor úr
                    sajátkezüleg vagdalt ki valami külsőországi ujságokból és ragasztgatott föl a
                    présház ajtajára.</p>
				<p>Kövy dühös lett. Hivatta K.... -t, s mint ketrecébe zárt oroszlán járva fel s alá
                    szobájában, vésztjóslóan mormogta:</p>
				<p>- Megölöm - simpliciter megölöm.</p>
				<p>K.... pedig a világ lehető legjámborabb és legközönyösebb ábrázatával nyitott be
                    a haragos professzorhoz, és hagyta magára zúdulni a szidalmak áradatát.</p>
				<p>De mikor Kövy egy pillanatra, lélekzet után kapva, megtörölte verejtékes
                    homlokát, elébe állt K.... Károly és csendes flegmával csak ennyit mondott:</p>
				<p>- Hiszen professzor úr maga tanította, hogy mindig a vevőnek legyen esze.</p>
				<p>Kövy haragja egy pillanat alatt elmúlt. Elkezdett kacagni, s csak ennyit mondott
                    az előtte álló ifjúnak:</p>
				<p>- A mért oly figyelmes hallgatóm, ez egyszer elnézem a kázust. De egyéb
                    praelectióimat is hasonlóképen igyekezzék majd megjegyezni az úr; például az
                    enyém tied, meg a per fas et nefas-ról szólókat.</p>
				<p>Még a híres gőgös Comáromyn, Abaúj vármegye akkori alispánján, is kifogott
                    K....</p>
				<p>Negyedéves júrista korában, úgy husvéti vakációk táján, utazva hazafelé Károly
                    úrfi, betért a mádi kettős-be.</p>
				<p>Híres korcsma volt ez a húszas-harmincas esztendőkben, épen olyan jeles a pataki
                    diákok életében, akár csak a pityergő domb.</p>
				<p>Az éhség meg a szomjúság is gyötörte Karit, pénz meg nem igen akadt már a kis
                    lajbi zsebében, akárhogy kotorászott is pedig benne.</p>
				<p>Nagy, kecskelábu asztal mellett két másodéves falatozott egy tarisznyából. Ezeket
                    átallotta egy kis honi elemózsiáért megszólítani.</p>
				<p>Nézegetett hát ki a homályos, szűk ablakon, mikor csak látja, hogy nagy
                    csengés-bongással, ostordurrogással, négylovas hintó kanyarodik az udvarra.</p>
				<p>Márciusban hűvös még az idő. Jóféle rókatorkos bekecsbe, prémes sapkába öltözött
                    nemes úr kecmelődött elő a kocsi bőrfedele alul.</p>
				<p>Hajdú emelte utána a pincetokot, dohányos bőrböncét, meg az illatos dioriummal
                    tele töltött kulacsot.</p>
				<p>- Hej, micsoda lakomát lehetne itt csapni, gondolta K...., aki az ivóban belépő
                    úrban Comáromy alispánt, egyszersmind a pataki anyaiskolának az idéti
                    főkúrátorát ismerte föl.</p>
				<p>Rostélyost, kirántott csirkét rendelt a nagy úr, addig pedig, apetitorium
                    gyanánt, falatozott a hazulról hozott rózsapiros sonkából, foszlós kalácsból,
                    hegyébe öntözgetve egy-egy kupica dioriumot. Rá is gyújtott a finom csetnekivel
                    megtömött címeres tajtékpípára, ezenközben és körülnézve, megszólította a két
                    falatozó diákot.</p>
				<p>- Kicsodák kendtek?</p>
				<p>A juristák - tudva ki a kérdező, nem mertek a kendért se rezonirozni, de szörnyű
                    alázattal felelték:</p>
				<p>- Juristák, instáljuk alásan: másodéves pataki juristák.</p>
				<p>K....n akadt meg azután a szeme vicispán uramnak, s odafordúlva felé,
                    megszólította:</p>
				<p>- Hát kend kicsoda?</p>
				<p>- Az, ami az a kettő! - felelte foghegyen K...., egyik újjával a díákok felé
                    bökve.</p>
				<p>- Hát aztán hányadik iskolás kend? - folytatta Comáromy, még jobban megnyomva a
                    kend szót!</p>
				<p>- Annyi mint az a kettő együtt véve - válaszolt rendületlen flegmával K....</p>
				<p>A viceispán most újra a két szerény diákhoz intézte a szót, s megkérdezte tőlük,
                    tudnak-e valamit.</p>
				<p>- Hát úgy igyekszünk, hogy tudjunk - mondá köteles alázattal a két ifjú.</p>
				<p>Comáromy nagyot fújt a csetneki dohány szép, kékes füstjéből s Károly úrfira
                    intett:</p>
				<p>- Hát kend Domine, tud-e annyit, mint ez a kettő együttvéve?</p>
				<p>Épen ebben a pillanatban hozta be a korcsmáros a ropogós sülteket, nagy
                    tisztességtudással helyezve azt a szépen megterített asztalra. K...-nak pokoli
                    gondolata támadt. Ezt a lakomát ő nem adja az alispánnak, aki figyelmesen
                    látszott várni feleletére.</p>
				<p>- Tudok annyit mint kendtek hárman, - vágta ki az agyafurt diák a slágert, s oda
                    állt keményen az alispán elébe.</p>
				<p>Ez több volt, mint amit a nemes úr elviselhetett volna.</p>
				<p>- Pista!... Jóska! - kiabált hajdui után. - Kötözzétek meg ezt a gaz lurkót,
                    deresre vele...</p>
				<p>- Nemes ember vagyok, - szólt közbe azonban komoly büszkeséggel K.... s a régi
                    világban ez az egy szó elég volt arra, hogy hajdú, pandur, perzekutor érinteni
                    ne merje az illetőt.</p>
				<p>Comáromy olyan dühbe jött azonban, hogy azonnal fogatott, s úgy el-kihajtatott a
                    mádi kettősből, hogy még kocsijának a por-fellegét is alig lehetett látni.</p>
				<p>- Megrendelt ebédjét nekem ajándékozta a jó nagyságos úr - mondotta farizeusi
                    szelídséggel K.... a bejövő korcsmárosnak - majd ha visszafelé jön, kifizeti a
                    rovást.</p>
				<p>Azután nekiült az ebédnek, végig ette, de bizony az árát világéletében sem látta
                    senkitől se a mádi kettős csaplárosa.</p>
				<p>Nagyobbméretű “stikliket” követett el aztán Bécsben, mikor utolsó szigorlatát
                    letéve, oda költözött fel.</p>
				<p>Nagy lábon élt itt; gróf K...-nak, “excellenc Herr”-nak titulálta mindenki és míg
                    a kakki birtokból telt, ebédeit, vacsoráit még itthon is sokat emlegették.</p>
				<p>Igaz, hogy ilyen ebédeknél is megtett olyan stikliket, hogy igazi főurak,
                    követségi titkárok mellé elegánsul kiöltöztetett hordárokat ültetve le, ezeket
                    mindenféle bojár meg moldvai hercegeknek mutatta be. Az urak “bruder”-t ittak a
                    hordárokkal s másnap K...., pokoli örömmel, ugyancsak ezek által küldött igazi
                    úri vendégeinek nagy csomagokat, leveleket stb.</p>
				<p>Egy ízben, nem volt épen pénze, bemegy a Graben egy elegáns divatkereskedésébe,
                    ahol magának is, meg az inasának is egy-egy kalapot választ. A kalapot fejére
                    teszi, oda áll a tükörhöz s jó előre betanított inasához fordulva, kérdi:</p>
				<p>- Pista, hogy illik nekem ez a kalap?</p>
				<p>- Mint a majomnak - feleli Pista.</p>
				<p>K.... neki ront, kilökdösi a boltból a legényt, aztán maga is utána szalad s úgy
                    eltünnek a belváros egyik szűk zsák-utcájában, hogy a jámbor kalapos talán
                    soha többé nem akadt nyomukba.</p>
				<p>A legnagyobb strages azonban az volt, mikor beszállt egy üres udvari kocsiba s
                    azt mondva, hogy ő N. N. főhercegnek uj magyar titkára, a kocsissal Bécs egyik
                    legfényesebb ékszeres boltjához vitette magát.</p>
				<p>Itt is azt mondta, hogy ő az uj magyar titkár s remek ékszereket válogatott
                    össze. A boltból kijövet azonban már nem ült a hintóba, de nagyobb bizalom
                    okáért a bolti szolgával vitette maga után a csomagot.</p>
				<p>Útközben betért egy borbélyhoz s annak hamarosan elmondta, hogy inasa nem akarja
                    fogát kihúzatni. Egész éjjel ordít s őtet aludni nem engedi. Most kint áll,
                    csalják be valahogy, fogják le és húzzák ki azt a gonosz fogat erővel is.</p>
				<p>A borbély menten megfogadta az ismert gavallér parancsát! becipelték a bolti
                    szolgát és mint K.... inasának kihúzták a fogát, mialatt ő meg szépen elszelelt
                    a drágaságokkal.</p>
				<p>Ezúttal azonban pórul járt. Az ékszerkereskedő nem hagyta annyiban a dolgot, s
                    kiadták K…. Károly ellen az elfogatási parancsot.</p>
				<p>Magyarországon, otthon érték már utól vele. Épen Gömör-Jánosiban, Szathmáryéknál
                    mulatott valami nagy vendégségben, mikor hozták a pecsétes irást.</p>
				<p>A házigazda meghökkenve nyújtotta át K....-nak, mondva:</p>
				<p>- Ez neked szól, Károlykám.</p>
				<p>K.... kissé elsápadt és bizonyára nagyon kényelmetlenül érezhette magát, de azért
                    még élete e legválságosabb pillanatában sem tagadta meg az urat.</p>
				<p>Hidegvérrel vette át az írást, bocsánatot kért a házigazdától az alkalmatlan
                    intermezzóért, aztán a tükörbe vetve egy pillantást, megigazította félrecsúszott
                    nyakkendőjét, úgy követte csak a törvény embereit.</p>
				<p>- Nemsokára visszajövök - szólt még hátra az ajtóból és igaza is lőn.</p>
				<p>A kakki birtok utolsó romjaiból kifizette K.... az ékszerészt s ezzel tettét
                    juxnak minősítve, teljesen rehabilitálva bocsátották haza a vizsgálat
                    leteltével.</p>
				<p>A vizsgálat alatt pedig ügyvédek, bírák, mind csodájára jártak a geniális magyar
                    fiúnak, aki többek közt egyszer azt is megtette, hogy egy nap alatt unalmában
                    bevágta az egész kalendáriumot, a napszámokkal, névnapokkal, ünnepnapokkal,
                    időjárás-jelzéssel, szóval mindennel együtt, egészen odáig, hogy: nyomtatta ez
                    és ez, a bécsi Schreyb-kalender nyomtatója.</p>
				<p>Színarany meg salak együttesen keveredett össze ennek a lángeszü embernek a
                    jellemében, a kinek azonban erényei, hibái egyformán túlzottak voltak.</p>
			</div>
			<div type="chapter">
				<head>HISTÓRIA A RÉGI VILÁGBÓL.</head>
				<p>Az ötvenes évek szomorú gyászában furcsa esetek történtek néha, amelyek a nagy
                    szomorúságban sem nélkülözték a komikumot. Például, mikor *** Gyula,
                    szabolcsmegyei nagybirtokos, hogy a bujdosó honvédeken könnyebben segíthessen,
                    hivatalt vállalt. Mikor aztán a fölesküvésre került a sor, *** a balkezét emelte
                    föl.</p>
				<p>- Die rechte Hand, Herr von *** figyelmeztette a megyefőnök, mire a magyar úr
                    egyet legyintett a kezével.</p>
				<p>- Csak hagyja, legalább így azt hiszem, csak morganatikus házasságot kötöttem a
                    kormánynyal.</p>
				<p>A Polgáry Károly esete sem utolsó. Pálffy Móric altábornagy, az ország
                    helytartója, 1861 táján Gömörmegyén utazva keresztül, Osgyánban pihenőt tartott.
                    Mig kocsisa abrakolt, addig ő maga a faluban sétálgatott, s feltünt neki a
                    Polgáry Károly kastélya, amelynek egyik, toronyból álló részébe a szobákba
                    létrán kellett fölmenni. Miután a hatalmas úr megszemlélte a különös
                    kastélyocskát, kihívatta a gazdáját és így aposztrofálta:</p>
				<p>- Hallja az úr, a maga kastélya nekem igen nagy mulatságot szerzett, azért mondja
                    meg, van-e valami kívánsága, szívesen teljesítem.</p>
				<p>- Köszönöm Excellenciád jóakaratát - felelt vissza a szókimondó nemes úr, - de
                    bizony nekem más kívánságom nincsen, csak az, hogy soha többé ne lássuk
                    Excellenciádat Osgyánban.</p>
				<p>Érdekes Caput a rejtegetések története is. Nemes uraiméknál megesett akkortájban
                    gyakran, hogy igen finom, fehérkezű inasok szerviroztak, nagyon szomorú kocsisok
                    tartották a parádés négyes gyeplőjét.</p>
				<p>Zemplénben tudok egy úri familiát, ahol a kertész francia költeményeket olvasott
                    föl a ház kisasszonyainak. Egyszersmind úgy prelegált a litteraturahistóriából,
                    akár a Sorbonne-on lett volna profeszor. Utóbb tudta meg csak kilétét a környék.
                    Ősi családból származó lengyel gróf volt, aki Bemmel jött el harcolni a magyar
                    szabadságért. Itt is maradt azonban a sötét idők elmúlásával is, magyar lányt
                    vett feleségül, de grófi rangját többé sohasem vette föl s mint egyik elsőrendű
                    tanárunk végezte életét.</p>
				<p>Padlások, kukorica-górék mind búvóhelyekül szolgáltak.</p>
				<p>Lónyay Jánosné, a ritka lelkes honleány, saját fiát, a későbbi nagynevű
                    minisztert, hónapokig rejtegette egyik kastélyuk padlásán. Senki, csupán az ifjú
                    nővére, Etelka tudott még hollétéről s édes anyjával fölváltva mentek föl hozzá
                    ételt vinni, egy kissé beszélgetni vele, mert a sötét padláson se írni, se
                    olvasni nem lehetett.</p>
				<p>Ez különben mind csak keret a képhez. Tulajdonképpeni históriámat most fogom
                    elmondani, úgy, amint elmondták nekem azok, akik maguk át is élték az
                    egészet.</p>
				<p>*</p>
				<p>Az ötvenes esztendők elején jóravaló magyar házból való leányok nem mentek
                    mulatni, táncolni. Később aztán, mikor már kissé enyhült a nagy nemzeti
                    fájdalom, s a fiatalság megkövetelte a maga jogait, a bálozó leányok, asszonyok
                    egyhangúlag kimondották: Osztrák tiszttel nem táncolunk.</p>
				<p>Pedig alig akadt város, de még helység is, amely akkor katonaság nélkül lett
                    volna s kívált a lovasezredek tisztjei közt akadt akárhány szemrevaló legény. De
                    hát amit megmondták, megmondták. Kosarat kapott, valahány ulánus meg svalizsér
                    tiszt csak elment a bálokba.</p>
				<p>Igy tettek a m...i nők is, köztük a legszebb, egy szép, fiatal özvegy, akit már
                    leánykorában is M. rózsájának neveztek.</p>
				<p>Pedig a nyalka uhlanus tisztek, akár a darazsak a szép, hamvas gyümölcsöt, úgy
                    rajongták körül a gazdag asszonyt. Mert még földi javakban is bővelkedett,
                    Istenben boldogúlt ura birtokot, szőlőket, pénzt és két nagy házat testálván
                    rá, mikor kimúla az árnyékvilágból.</p>
				<p>Ha üldögélt a barátok templomához nem messze lévő házának virágos ablakában, csak
                    meg-megcsörrent egy kard a rossz, hepehupás kövezeten, majd ott ugratta lovát a
                    zöld spenceres nyalka tiszt úr. Bukétát meg annyit küldtek, hogy “a sok száraz
                    salátával tehenet lehetett volna etetni” - jegyezte meg morogva a szép asszony
                    atyja, egy bús magyar nemes úr. Végképp elkeseredett pedig, mikor egyik tiszt,
                    egy szőke, csinos cseh báró, leányának nevenapján szerenádot adatott a
                    Regimentsbandával.</p>
				<p>- Azzal a bandával, amely a császár nevenapján a Gotterhaltét húzza, ez már
                    plusquam... dohogott mérgesen a pozsonyi diéták híres követe, magába fojtva az
                    utolsó szót.</p>
				<p>Ámor azonban világkezdetétől fogva fura sihederke volt ám. Akárhogy morgott,
                    duruzsolt is az öreg hazafi, akárhogy lázadoztak is a szép asszony honleányi
                    érzelmei, mindjobban rajta kapta magát, hogy fölfigyel, ha a kard megcsörren
                    ablaka alatt, s nem tud többé olyan haragosan nézni a szőke tisztre, aki
                    Toggenburgként függeszti rá tekintetét. Ámor nemcsak hamis, de mindenféle
                    csalafintái is vannak. Nagyon ügyes alkalomszerzőnek bizonyúlt be ugyanis hosszú
                    évszázadok óta. Valami ösmerős családnál, ahol az egyik fiú - rossz anyagi
                    viszonyok folytán kényszerülve - aszkultánt volt, s a hivatalnokok meg a
                    katonatisztek is bejártak, találkozott hallgatag imádójával. Az ösmerkedés
                    kikerülhetetlenné vált.</p>
				<p>Mialatt a hol a gyürü, hogy tetszik és más egyéb ártatlan társasjátékokat
                    játszottak a vizitszobában, a szép menyecske nemcsak arról szerzett biztos
                    tudomást, hogy a szőke tiszt nyájas, kedves ember, de arról is, hogy megnősülés
                    esetén ideálja leendett minden papucshősöknek. Ez pedig nagy pozició egy olyan
                    kardos menyecskénél, mint a fentebben említett.</p>
				<p>Vége lett a játéknak, uzsonnának, hazaindúlt a társaság. A kapítány úr ideálja
                    mellé furakodott, nagy készséggel elvette a bajtlit, a crepon-kendőt, meg a
                    parazólt és Saphir Wilde Rosen-jaiból citálva, igyekezett magát kellemessé
                    tenni.</p>
				<p>- Ezek a versek nagyon szépek - jegyezte meg az özvegy.</p>
				<p>Már éppen haza értek akkor, a tiszt úr most sarkalt, összeverte a sarkantyúit és
                    zengzetes harmóniát támasztott a nyári alkonyestében.</p>
				<p>- Szabad lesz a könyvet elküldeni Nagyságodnak? - kérdé még jobban elpírulva a
                    különben is nagyon piros tiszt úr.</p>
				<p>- Hozza el maga - mondta az asszony, de aztán olyan gyorsan be is surrant a
                    kapun, mintha halavány rózsaszínű ruhájában valami tündéri látomás lett
                    volna.</p>
				<p>Érezte, hogy a hídat fölégette maga mögött, hogy három szóval egész jövő élete
                    más fordulatba terelődik.</p>
				<p>Még olyan patáliát azonban nem látott a világ, aminőt az öreg nemes úr csinált,
                    mikor egy verőfényes délelőttön vizitába jött a cseh gavallér.</p>
				<p>- Az én házamban tiszt!... - pattogott egyre-másra, de most már a szerelmes
                    asszony legyőzte a szófogadó, szerető gyermeket. A szép özvegy kijelentette,
                    hogy ez a ház tulajdonképpen az övé. Az első ura testálta rá, ergo fogadhatja
                    benne azt, aki neki tetszik.</p>
				<p>Erre az öreg úr még morgott valamit, amiből holmi sirban való megfordulásról, meg
                    ebadta svalizsérok-ról szóló mondásokat lehetett kivenni, de többet aztán nem
                    beszélt a leányához.</p>
				<p>Évek múltak, évek teltek. A szőke tiszt úr régen levetette az uhlánus dókát,
                    beköltözött a szép asszony házába, amelynek homlokára azonmód föl is tették a
                    kettős címert hétágú koronával ékesítve, csak nem szólalt meg az öreg nemes úr.
                    Pedig magyarul is konverzálhatott volna már a vejével. Kegyetlenűl törte ugyan
                    nyelvünket a derék cseh, de azért a világ minden kincséért sem ejtett volna
                    német szót. Ha a vadászkutyáival nem konverzált volna így, talán végképpen le is
                    hámlik róla a német szó. Páholyt bérelt a színházban s ő tapsolt legjobban, ha a
                    népszínműénekesnő valami régi szép magyar nótát énekelt, március 15-én pedig a
                    diákokkal és csizmadiákkal versenyt harsogta a Hazádnak rendületlenül-t.</p>
				<p>De mindez nem békítette ki az öreg szíttyát. Még az unokáját sem akarta látni,
                    pedig a kis fiút nemzetiszín-szalagos pólyában prezentálta a dajka.</p>
				<p>- Vigye innen ezt a svalizsér-ivadékot. Se testem, se lelkem nem kivánja.</p>
				<p>Menten el is fordúlt, amint beszéle, irtózatos füstfelhőket fújva abból a
                    tajtékpipából, amelyet még Reviczky Ádám kancelláriustól kapott ajándékba.</p>
				<p>Ezenközben pedig betelt a hegedűszóval annyiszor elmondott profécia:</p>
				<p>Megvirrad még valaha,</p>
				<p> Nem lesz mindig éjszaka...</p>
				<p>Az olasz háború után országszerte nekipezsdült az élet. Bimbóztak a honfiúi
                    remények, járták a Garibaldi-nóták, és kitűzvén a trikolórokat, felharsant a
                    régi jelszó: Ki a vivát?</p>
				<p>M... természetesen régi követét, az öreg nemes urat kandidálta, aki a határozati
                    párthoz csatlakozva, ennek az eszméiért készült az új, alkotmányos harcba.
                    Fáklyás-zene, szónoklatok, mindenből jutott quantum satis az öreg szittyának. A
                    leánya házáról pedig akkora selyemzászló lengett alá, hogy az utcát
                    söpörte.</p>
				<p>- Éljen... Éljen... - kiabálta a hajdani osztrák tiszt s ugy korteskedett az
                    apósa mellett, akárcsak az ólmosbotok virágkorában tanulta volna ezt a
                    mesterséget.</p>
				<p>Pedig hiszen szükség sem volt erre. Egyhangúlag választották meg a régi
                    tizenhárompróbás hazafit.</p>
				<p>A nagy diadal napján azonban mégis kibékült a vejével s mikor parolázott vele,
                    foghegyről odavetette:</p>
				<p>- Látom, magyar lettél egészen, csak kár mégis, hogy cseh familiából
                    származtál.</p>
				<p>Ezt leszámítva azonban, valósággal lelkes hazafi vált az egykori osztrák
                    tisztből, beigazolva Sándor Móric grófnak azt az állítását, hogy a szerelem meg
                    a házasság a legjobb magyarosító.</p>
			</div>
			<div type="chapter">
				<head>MUSZKA KÉZ.</head>
				<p>Most hatvan esztendeje nagyon szomorú nyár volt széles Magyarországon. A
                    győzhetlennek tartott sereget már megverték Szegednél, az úri kastélyok, nemesi
                    kúriák tele voltak muszka katonasággal. A végnek a kezdete volt már ez.</p>
				<p>Hogy a gribovi szoroson át betört I. Miklós cár serege, először is Sárosmegye
                    területére érkezett. Hamarosan tábort ütött pihenőre és ott ahol egykor a
                    nagyságos fejedelem írta rendeleteit, a száz hársfa alatt, kozák katonák lovait
                    kötötték a héthársi kastély híres faóriásaihoz.</p>
				<p>A szomszédos Kapiváron cserkesz lovasok táboroztak. A tisztjei csupa georgiai
                    herceg, királyok ivadékai. A vén orosz tábornokokkal éreztették is ezt.</p>
				<p>Silván generális két nappal előbb érkezett Kapivárra s elfoglalt magának egy még
                    meglévő szobát az oroszoktól megszállt kastélyban, mikor egy fiatal cserkesz
                    hadnagy érkezett oda csapataival. Ez is szállást kért, de már nem akadt számára
                    hely. A háziúr, pár hónap előtt még a vármegye omnipotens viceispánja,
                    családjával régen a cselédházakba szorult. Ekkor hallotta a cserkesz, hogy az
                    utolsó szobát Silvan generális foglalta el. Kapta magát, odahítt egy markos
                    cserkeszt, betörette az ajtót, kidobáltatta az öreg tábornok holmíját, maga
                    pedig bekvártélyozta magát a szobába. A viceispán úr csak hüledezett, de még
                    jobban bámult, mikor estére kelve, a hazatérő Silván egy szót se mert szólni a
                    hercegnek, sőt leült vele kártyázni, aztán pedig fölment aludni a
                    szénapadlásra.</p>
				<p>A cserkesz katonaság elég ildomosan viselkedett; de annál gonoszabb pusztítást
                    vittek végbe a kozákok. Selyembútorok szöveteit lehasogatták, a képtárból pedig
                    elcipelték az óriási méretű, rendkívül becses, régi olasz és holland mesterektől
                    való képeket is. Ezekből csináltak sátrat s mikor elmentek, fölgyújtották, úgy
                    hogy százezer forintnál nagyobb érték égett porrá ezekben a vásznakban. Ami
                    kezök ügyébe akadt, bizony azt elemelték, egyik kozák pedig a családnak még a
                    XIV. századból való drága keresztelő medencéjéből itatta meg a lovát.</p>
				<p>Mikor a csapat már elindult, utoljára maradt a cserkesz lovasság. Éppen kifelé
                    léptettek, az útra vezető nagy fasorban, hogy a herceg meglátta a háziúr
                    gyönyörü szép, tizennégy esztendős leánykáját. Eldugták eddig; most, hogy már
                    távozóban volt a sereg, bújt csak elő rejtekhelyéből, gyanútlanul szedegetve
                    réti virágokat. A tiszt egyet gondolt, sarkantyúba kapta lovát, melléje ugratott
                    és már nyergébe kapva a síró, reszkető leánykát, elviszi magával, ha nem jő
                    segítségre a család egy régi szolgája, egy Barbulyák nevű erdőkerülő. Ez látva a
                    muszka tiszt cselekedetét, eszeveszetten futott árkon-bokron keresztűl; a csapat
                    elé érve, szeredásából kivette a paprikatartót és úgy tele szórta a cserkesz
                    herceg szemét, száját, hogy eleresztette a leánykát, aki a ló oldalán
                    végigcsúszva, szerencsésen megmenekült.</p>
				<p>Érdekes megemlíteni azonban, hogy ugyanez a tiszt, egy másik előkelő magyar úri
                    házból mégis csak ellopott egy lányt s azt magával vitte Oroszországba, ahol
                    nőül vette s holtáig a legnagyobb fényben és kényelemben tartotta.</p>
				<p>Ahova csak jöttek a muszkák, a leányokat mindenütt elrejtették. Igy tettek
                    Vác-Hartyánban is, ahol a két szép Rudnay-leányt azonnal elküldték a kastélyból.
                    Itt is nagy pusztítást vittek véghez a kozákok. A hordókból kieresztették a
                    bort, úgy hogy a pincében 20-25 akós hordók könnyű dióhéjként úsztak; az óriási
                    széna- és szalmakazlakat pedig fölgyújtva, minden lábas jószágot elhajtottak.
                    Gosztonyi Lajosnak ugyanebben a faluban fekvő birtokán és kastélyában ellenben
                    semmi kárt nem tettek, mert itt maga Konstantin nagyherceg szállt meg, aki
                    szigorúan eltiltott minden garázdálkodást.</p>
				<p>Ahol a tisztek szigorú fegyelmet tartottak, ott egyátalában semmi pusztítás nem
                    történt. Debrecen városa, miután Nagy Sándor József csapatait összetörte a
                    túlnyomó haderő, tele volt muszkával. Temérdek tiszt szállt meg ott, maga
                    Rüdiger tábornok is.</p>
				<p>A legtöbben a Rhédeyek családi házában kvártélyozták be magukat. Matkovicsné, a
                    család leánya, számtalanszor emlékezve meg az invázióról, mindig hangsúlyozza,
                    hogy az ő muszkáik mennyire udvariasak voltak. Ha valamelyik katona a legkisebb
                    kihágást engedte meg magának, szigorúan megbüntették s mikor egyik, a húst a
                    tűzhelyen álló fazékból még félig nyersen kilopta, ott a ház előtt, a piacon
                    húzatta deresre egy kis hadnagy. A szobákban és az udvaron a legnagyobb csöndben
                    jártak s még arra is ügyeltek, hogy csizmájuk foltot ne hagyjon a pallón.</p>
				<p>De nem mindenütt voltak ilyen tisztek, egy része Debrecenben is megengedte a
                    rablást. Igy fosztották ki Boka Károly, a híres muzsikus házát, elvivén száz
                    aranyat érő kremonai hegedűjét, értékes emlékeit és összes ruhaneműit. Mikor
                    Zichy Ferenc gróf kormánybiztos fölrendelte Bokát Paskievics városházi lakására
                    hegedűlni, rossz kukoricanadrágban, lábán papucscsal érkezett az országnak
                    leghíresebb prímása. Néhány hónap előtt még Kossuthnak húzta kedves nótáját:
                    Megkövetem a téns nemes vármegyét, nem igen volt hát ínyére, hogy zenével
                    kísérje a haza haldoklását. De nem ellenkezhetett a hatalmas urakkal... Játszott
                    nekik és többek közt elhúzta azt is, hogy: Megvirrad még valaha. Zichy Ferenc
                    elvörösödött a haragtól és rendre utasította Bokát. Ez azonban már akkor nem
                    sokat törődött semmivel és így felelt:</p>
				<p>- Elvitte a muszka a hegedűmet, a ruháimat, fölégette a házamat, most akár
                    akasztasson föl engemet is.</p>
				<p>A cigányok átalában nagy magyarok voltak. Mert mikor Kolozsvárott ráparancsoltak
                    Salamonra, hogy húzza el az orosz himnuszt, különben Pulver und Blei, el is
                    húzta azt a főtéri Lábasház előtt, ahol az orosz főtisztek vacsoráztak, de olyan
                    írtózatos hamis hangokkal, hogy a mulató oroszokat a szó szoros értelmében
                    megszalasztotta.</p>
				<p>Roppant pusztítást vittek végbe a debreceni csata után a kozákok Vay Ábrahám
                    uradalmaiban. Csegén a kazlakba rakott termést fölgyújtották, a gulyákat, a
                    ménest és a nyájakat elhajtották, a butorokat összehasogatták és szantál- meg
                    ébenfából rakott tűznél főzték meg ebédjüket.</p>
				<p>Berkeszen a gróf családjának ott lévő tagjai annyira féltek a muszkáktól, hogy a
                    legelrejtettebb szobákba zárkóztak el. Ide zárták el a gróf két kis
                    leányunokáját, Ilkát és Leoniet is. Alig egy-két éves volt a két leányka s még
                    etetni kellett őket. A nagy zűrzavarban a dajkákat külön szobába tették, úgy
                    hogy mire elvonultak a muszkák, az angyalszép leánykákat nagybetegen, a sírástól
                    és éhségtől kimerülten találták. Fejedelmi vagyon közepette majdnem éhen
                    haltak.</p>
				<p>Világoson, a Bohus-féle kastélyban szálltak meg utoljára a muszkák. Itt már nem
                    garázdálkodtak, csupa főtiszt volt jelen a magyar história egyik örökre
                    gyászos emlékezetű momentumánál. Garázdálkodásra már nem is volt ok: a vérbe,
                    könybe fúlt haza, egész Magyarország, ott feküdt I. Miklós cár lábainál.</p>
			</div>
			<div type="chapter">
				<head>AZ ÁLSZEMÉREM MÁRTIRJA.</head>
				<p>Jakabffy Tódor véres holtteste után bezárúlt a kupai családi sírbolt nehéz
                    vasajtaja. Elhangzott a Circum dederunt me velőtrázó szólama és a szomorú
                    tragédia felett napirendre tért a világ, mint sokkal nagyobb, megrendítőbb
                    katasztrófák felett is.</p>
				<p>Csak a krónikás gondolkozik még el egy kissé, boncol, analizál és felveti azt a
                    kérdést, hogy tulajdonképen miért kellett az életerős, jobbra hivatott férfinak
                    meghalni, volt-e általában joga maga ellen fordítani az életét kioltó
                    fegyvert?</p>
				<p>A napokban olvastam Jost Adolf szociális iró egy nagyobb tanúlmányát a “meghalás
                    jogáról”, melyben azt fejtegeti, hogy szabad-e valakinek öngyilkosnak lenni,
                    azaz vannak-e esetek, a melyekben egyik-másik individiumnak a halála úgy az
                    illetőre, mint az emberi társadalomra nézve kívánatos.</p>
				<p>Nem Jost az első, aki ezt a kérdést felveti; a múlt században is foglalkoztak
                    ezzel a kérdéssel Hume és Robeck, - Scheer pedig, a modern német irodalom egyik
                    legkiválóbb essayistája “Menschliche Tragikomödie” című munkájának egyik
                    passzusában gyáva megfutamodásnak nevezi az öngyilkosságot, megfutamodásnak a
                    sors csatájából.</p>
				<p>De Scheer csak fakó túdós, aki soha életében nem járt a turfra, soha nem vett
                    kártyát a kezébe; hogyan lehetne hát fogalma a kaszinói becsületről, a high life
                    saját külön becsületéről?</p>
				<p>Furcsa egy izé ez, és csak az tud róla beszélni, aki köztük élt, aki ösmeri ennek
                    az exkluziv körnek minden jó és rossz tulajdonságait, aki vérükből való vér,
                    húsokból való hús.</p>
				<p>A Jakabffy öngyilkossága juttatta nekem eszembe ezt a történetet, melyet most,
                    úgy a hogy történt, elfogok mondani és amely érdekes világot vet erre a saját
                    külön becsületre.</p>
				<p>* * *</p>
				<p>Mindjárt a kiegyezés utáni években történt, egészen világosan nem emlékszem már a
                        dátumra.*</p>
				<p>Hőse ma már okvetlenűl miniszter vagy miniszterviselt ember volna, ha az az
                    ici-pici sajtóhiba nem történik életében. Délceg volt, mint kevesen, rendkívűl
                    széleskörű ismeretekkel, szorgalma példabeszéddé vált és ambiciójának a
                    legnehezebb munka is könnyű volt. Pályáját a bécsi kancelláriánál kezdte s mikor
                    a felelős magyar miniszterium megalakúlt, egyike volt az elsőknek, akit egyik
                    igen magas bizalmi állásra kineveztek.</p>
				<p>Egyike volt Andrássy számos “jobb kezei”-nek és a zseniális gróf a
                    legkomplikáltabb feladatok megoldásával bízta meg az alig harminc éves férfit.
                    Fokról-fokra rohamosan emelkedett a hivatalos ranglétrán és özvegy anyja,
                    testvérei családjuk régi fényét, régi hírnevét látták általa felragyogni.</p>
				<p>És Visnyei Elek - nevezzük így - nemcsak mint hivatalnok, de mint ember is
                    örökösen kitüntetések tárgyát képezte. A szalonokban kiváló szerepet játszott,
                    rendkívűl kedvelték sziporkázó szelleme, ragyogó élcei miatt, a nők rajongtak
                    érte, férfiak példányképnek választották és Andrássy Gyula termeiben a zseniális
                    háziúrral vetekedtek az esprit-ben.</p>
				<p>Nagy előnyére volt, ősi nemessége mellett, hogy családjában grófi ág is volt,
                    mely azonban kihalt, és hogy gyermekkori barátja, gróf Ruszkay Emil, egy erdélyi
                    főnemes, minden társaságba bevezette.</p>
				<p>Csinálhatott volna fényesnél fényesebb partikat, milliomos lányokat kínálva
                    Visnyeinek mindazok, akik látták rohamos emelkedését, de hiába - szíve már fogva
                    volt.</p>
				<p>Egy színtén előkelő, de sok anyagi gondokkal küzdő családdal ösmerkedett meg
                    időközben s a család egyik leányába beleszeretett.</p>
				<p>Szép lány volt, hófehér arcbőrrel, veresbe átjátszó dús, szőke
                    hajhullámokkal.</p>
				<p>Volt valami sajátságos bűbáj ebben a lányban, amit még emelt főúri származásának
                    a varázsa.</p>
				<p>Visnyei minden szabad idejét náluk töltötte s rövid időn jegyese lett a szép
                    leánynak.</p>
				<p>Szerelmén kívül még egy borzasztó szenvedélye volt a nagyramenendő fiatal
                    embernek: a kártya.</p>
				<p>A síma lapok lázas izgalomba hozták és egész éjszakáit a zöld asztal mellett
                    töltötte. Egy darabig kedvezett neki a szerencse, de egyszerre csak elkezdett
                    veszteni.</p>
				<p>Vesztett, eszeveszettűl vesztett. Menyasszonya családjának anyagi zavarai is
                    nőttön-nőttek ez időtájt - hivatalos fizetése túl volt terhelve adósággal és
                    Visnyei kapkodott, mint a vízbe haló, kétségbeesett kölcsönök, uzsorák,
                    előlegek, mindent megkísérlett. De semmi sem volt elég az imádott nő zavart
                    anyagi ügyeit rendezni és saját kártyaadósságait fizetni.</p>
				<p>Egy szerencsétlen pillanatban aztán odaírta egy váltóra jó barátjának, Ruszkai
                    Emil sógorának, egy dúsgazdag mágnás, báró Deszkinek a nevét. Egyre bízott még
                    szerencséjében, a kártya-szerencsében; jövendőbeli anyósa is beszélt egy
                    milliomos pártfogójáról a családnak, aki mindnyájukat kivágja majd a bajból -
                    hiú reménykedések voltak mindezek...</p>
				<p>A váltó lejárt, Ruszkai épen távol volt Budapesttől és Deszki báró, nem is
                    gondolva, hogy Visnyei írta oda nevét, az egész dolgot valami nagy turpisságnak
                    gondolva, hamisitottnak nyílvánította a váltót.</p>
				<p>Óriási port vert föl ez az affér - Visnyei menekűlt, de egy olaszországi
                    kikötővárosban elfogták és hazahozták.</p>
				<p>Kezdődött a vezeklés, a martyrum, meghurcoltatás Golgothája...</p>
				<p>Olyan osztatlan részvétet még egy ember bukásánál sem láttam, mint éppen ennél -
                    szép asszonyok zokogtak, komoly férfiak szeméből fölszivárgott a köny:</p>
				<p>- Csak olyan deli ne lett volna!</p>
				<p>- Csak olyan nagy jövőt ne tett volna semmivé!</p>
				<p>És mégis - nem tett érte régi pajtásai közűl senki semmit, és elfordúltak tőle az
                    utcán azok a szép mágnásnők, akiket annyiszor mulattatott hosszú négyesek
                    szövevényes figurái alatt...</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>És Visnyei Elek mégsem lett öngyilkos - özvegy anyja volt, akiért élnie
                    kellett.</p>
				<p>Jöttek a megpróbáltatás, a szenvedés napjai.</p>
				<p>Kizárva az emberi társadalomból, annak söpredéke közé kerűlve, mit élvezhetett
                    az, aki csak rövid idő előtt a legfényesebb termek szívesen látott vendége,
                    híres államférfiak kedvence volt; akire az uralkodó kegye mosolygott.</p>
				<p>Oh! sokkal nehezebb volt ezt az életet elviselni, mint egy golyóval véget vetni
                    annak a reménynélküli életnek, amely úgysem volt élet többé.</p>
				<p>Testben-lélekben megtörték a sanyarú hónapok és mikor kiállta büntetését, a
                    melyet a földi igazságszolgáltatás rámért, csak árnya volt a régi daliás Visnyei
                    Eleknek.</p>
				<p>Ott állt tanácstalanúl az élet nagy hajótörése után, - nem tudva, mi lesz ebből a
                    rettenetes mából, a melynek nincs is holnapja.</p>
				<p>Végre egy ösmerőse a régi fényes napokból, egy ember, akinek arany szíve és olyan
                    nemes lelke volt, a milyen alig akad azokban a hideg, szertartásos termekben,
                    fölkereste a szegény embert, a társaság szomorú számkivetettjét.</p>
				<p>Sohase kártyázott vele, nem mulattak együtt, futólag beszélt vele néha pár szót,
                    mert nejének gyermekkori játszótársa volt s ez mindig szívesen emlékezett rá
                    vissza.</p>
				<p>De most, mikor mindenki elhagyta, fölkereste és baráti jobbját nyújtotta
                    felé.</p>
				<p>Nem lett a keze szennyes ennek a ritka nemeslelkű gavallérnak, aki pedig
                    kristálytiszta becsületén soha egy lehelletet se tűrt el.</p>
				<p>- Ne hagyd magad! Neked kötelességeid vannak, élj ezentúl azoknak, és keress
                    megnyugvást és kiengesztelést a nehéz küzdelemben, ami reád vár! - biztatta a
                    szegény elbukottat, aki hálás, szomorú mosolylyal rázta meg a nyújtott kezet és
                    majdnem sírva fakadt a meghatottságtól.</p>
				<p>- Majd utána nézünk valaminek! - szólt aztán szokott szűkszavúságával és nem
                    akarva nyújtani a kínos jelenetet, búcsút véve, távozott.</p>
				<p>Aztán szólt néhány képviselőnek, miniszternek és mindig így fejezte be
                    mondókáját:</p>
				<p>- Senki sem tudhatja, mi lesz a vége... ne ítélj, hogy ne ítéltess; dugjátok be
                    valahová azt a szerencsétlen Visnyeit!</p>
				<p>És Visnyeit csakugyan bedugták.</p>
				<p>Egy vasúttársaságnál találtak neki valami alkalmas hivatalt, csupa olyan emberek
                    közt, akik nem tudnak semmit a társaságbeli urak dolgairól.</p>
				<p>Reggeltől estig ott görnyedt most már az íróasztal mellett és számolt és
                    rubrikázott és másolt az, aki a diplomáciai jegyzékeket és okiratokat fogalmazta
                    egykor, s akit úgy hívtak, hogy a kormány arany pennája.</p>
				<p>Tűrte a korlátolt műveltségben mélyen alatta álló emberek fölényét, durva
                    rendreutasításait is néha, de nem zúgolódott.</p>
				<p>Dolgozott és a robotmunkában lelke megnyugvást talált, mert kenyeret adott
                    anyjának, aki nagyon öreg volt már és kívűle nem volt más támasza.</p>
				<p>Ernyedetlen szorgalma, nagy tehetsége végre itt is kitűnt és évekig tartó
                    szakadatlan munkásság után oda vitte, hogy följebb emelkedett, s ha igazi
                    jólétre nem is tett szert, de annyira mégis vitte, hogy megélt tisztességesen,
                    és egy kis kényelmet is biztosíthatott magának.</p>
				<p>Hogy ki volt, mi volt hajdan? mily szerepet vitt a társadalom legmagasabb
                    fensíkján, senki sem sejtette róla azok közűl, akikkel együtt élt. Az emberek
                    felejtenek, az öregek meghalnak, a fiatalok nem törődnek rég elmúlt dolgokkal az
                    alárendelt hivatalokban. Ő maga nem beszél a múltról semmit, új ember lett
                    belőle, rákényszerítette magára a feledést és nem emlékezett semmire, sem a
                    szenvedésekre, sem a boldog napokra, a melyeket átélt.</p>
				<p>Megbocsátott magának, leszámolt a saját lelkiismeretével és visszanyerte
                    nyugalmát...</p>
				<p>De hát van ebben morál? fogják kérdezni azok, akik a becsület kérdéseiben a
                    konfliktusok más megoldását nem ismerik, csak azt, a melyet golyóval lehet
                    elintézni.</p>
				<p>Elemezzük csak ezt a kérdést. Én szerintem nemcsak az volt férfias dolog ettől az
                    embertől, hogy az anyja jóvoltáért tovább húzta az élet igáját s így
                    kötelességét teljesítette, hanem az is, hogy zúgolódás nélkűl megadta magát
                    sorsának, holott bűnös nem volt, csak: hibás.</p>
				<p>S ezt úgy kell érteni, hogy maga Deszki báró, akinek nevét a váltóra odaírta,
                    tette neki a legkeserűbb szemrehányásokat, hogy ha pénz kellett neki, miért nem
                    szólt, és ha már odaírta a nevét, ismét miért nem szólt? mindkét esetben örömest
                    segített volna rajta, hiszen a bizalom oly fokú volt kettőjük közt, hogy oly
                    összeget, aminőről az a váltó szólt, akár a zsebéből is kivehetett volna minden
                    felhatalmazás nélkűl, mint ahogy egyik testvér hozzányúlhat a másik
                    pénzéhez.</p>
				<p>És mégis, mi történt? Deszki báró nem tehette, hogy a mely aláírását egyszer
                    megtagadta, utólag elösmerje, mert ezt bűnpalástolásnak hívják. - Visnyeit tehát
                    megmenteni nem lehetett.</p>
				<p>Gonosztevők közé kerűlt: nem azért, mert gonosztevő volt, hanem mert nem volt
                    bizalma.</p>
				<p>Ennél keserűbb tragédiát se sokat látott a világ - annál nagyobb lelkierő kellett
                    hozzá elviselni a bukást és a megaláztatást, mikor csak formaszerínt követett el
                    valaki hibát; valódi bűntől azonban távol állott a lelke akkor is és azután is,
                    a legnagyobb megpróbáltatások rettenetes napjaiban.</p>
				<p>Már most: én tudom érteni, ha főbelövi valaki magát, mikor erkölcsileg teljesen
                    megsemmisűlt és anyagilag is elbukott. Azt is értem, ha az ilyen emberben
                    nincs már annyi becsületérzés, hogy ezt megtegye, aminthogy Jakabffyról is
                    feltételezték - bár tévesen.</p>
				<p>De semmikép sem tudom érteni, hogy bírja el a meggyaláztatást az, aki bensejében
                    érzi, hogy erkölcseiben nem romlott meg, mert amit tett, annak a hibás lépésnek
                    csak az álszemérem volt az indító oka és nem alacsony pénzvágy, vagy más
                    megbecstelenítő érdek.</p>
				<p>Ha rettenthetetlen bátorságának számos tanújelét nem adta volna: azt mondanám,
                    gyáva volt talán.</p>
				<p>De tudom, hogy az nem volt s ezért imponál nekem szegény Visnyei Elek.</p>
			</div>
			<div type="chapter">
				<head>EGY SZÁRKOFÁG TÖRTENETE.</head>
				<p>A nő szép volt, mint Ginevra és a lovag deli, akár csak Lancelot - de ennek a
                    hűsége nélkül.</p>
				<p>A romantika lejárta magát. Élni, élvezni akar mindenki, letépni a rózsát és ha
                    már betelt illatával, eldobja.</p>
				<p>Virág sorsa hervadás és nem egészen jogosulatlan Cherbuliez ama mondása:</p>
				<p>A virág csak egy napon át virul - a boldogság csak egy éjszakán át tart.</p>
				<p>Ez volt *** Emánuel gróf devise-e is, aki úgy taposott a megtört női szívek
                    felett, mint egy hódító Caesar a leigázott népeken.</p>
				<p>Künt borús az ég, őszre válik a hervadó táj, önkénytelenül is a mulandóságot
                    juttatva eszünkbe, s elborongva, elmélázva réges, régen elfelejtett éneken régi
                    mesét mondok egy új nemzedéknek.</p>
				<p>*</p>
				<p>A budapesti református templomban van egy márvány-szárkofág, csodálatosan szép
                    nőt ábrázoló, aki messze ködös Albionból szakadt a magyar földre s távol
                    hazájától és övéitől, itt alusssza köztünk örök álmát.</p>
				<p>Mikor még azok a néma, lezárt kőszemek a kéj tüzében ragyogva, mennyországot
                    ígértek a férfinak, mikor azok a hideg, kőajkak lángoltak és forró csókkal
                    hozták lobogásba a vért! Szerette férjét, aki szintén magyar gróf volt, egyike a
                    legelőkelőbb nemzetségeknek, mindaddig, míg a kigyó be nem férkőzött
                    házaséletük édenébe.</p>
				<p>A csábító lovag erős volt, és merész és hajh - “egy szó elég a nőt megrázni”,
                    éppen úgy elbukik a síma parquetten mozgó nő, mint az a szegény leány, aki hideg
                    téli estén, foszlányos ruhában, dideregve, éhesen áll meg a csemege-árús
                    kirakata előtt, tágra nyílt szemekkel, száraz ajkkal nézve a pirosra sült,
                    ropogó bőrű malacot.</p>
				<p>A vér, a vér!</p>
				<p>Az viszi, hajtja az emberiséget s míg “Noéminak parancsol az erdő”, hogy
                    szeressen, hogy od’adja magát, addig a büszke úrnő, akinek rangja, vagyona van,
                    a titokzatos, selymes boudoirban éppen úgy rabja lesz érzékeinek, éppen úgy
                    odadobja magát, ha fölébred a vágy és eljön az igazi...</p>
				<p>Így történt a rideg konvenciók közt, merev társadalmi szabályok légkörében
                    nevekedett ladyvel is.</p>
				<p>A deli lovag megtetszett s rövid időn secret publigue volt már viszonyuk, amelyet
                    mindenki tudott, csak éppen a férj nem, amint már rendesen a szegény Dandin
                    Györgyök az utolsók ennek a megtudásában. De *** Emánuel gróf nemcsak merész, de
                    erőszakos is volt szerelmében, - azt akarta, hogy szíve hölgye kizárólagosan az
                    övé legyen, csak őt boldogítsa egyedül.</p>
				<p>Egy ízben, viharos őszi este volt - az utcákon halványan lobogtak a lámpák és
                    éjjeli köpenyébe burkolva járt az alabárdos őr, mikor a gróf, a rejtett lépcső
                    kis kulcsát magához véve, fölment a ladyhez.</p>
				<p>Tudta, hogy férje a kaszinóban sokkal jobban el van merűlve az écarté-játszmában,
                    semhogy azt a legszebb, legszerelmesebb asszony kedvéért is félbe szakítsa.</p>
				<p>- Ez nem tarthat így, my dear... vagy ő, vagy én... szakítsa szét ezeket az átkos
                    kötelékeket, amelyek úgyis régen bilincsekké váltak és jőjjön velem... El,
                    messze, délnek forró tűznyarába, ahol a homok híg aranyként csillámlik a nap
                    ízzó, lángoló sugarain, ahol a pálmák rejtelmes édes álmokról suttognak és a
                    fehér virágú lótosz ing-leng a szent folyón és eped, és reszket a hold fényén,
                    amely kéjesen ömlik rá, mint szerelmes olvadó csókja hölgye ajakára. - Jőjjön,
                    jőjjön, my dear, ott, távol e nevetséges társadalmi szokásoktól, ezektől az
                    álszent, erényt prédikáló Tartuffeöktől leszünk mi boldogok.</p>
				<p>Ah, mert hiszen mi, urai a teremtésnek, mind született ékesszólókká válunk, ha
                    arról van szó, hogy teljesen elszédítsünk egy gyönge asszonyt, akit úgyis csak a
                    szemérem utolsó, már igen gyönge bástyája tart vissza attól, hogy karjainkba
                    omoljon.</p>
				<p>Ékesszólóvá vált Emánuel gróf is, aki pedig később, mint a parlament tagja, arról
                    volt nevezetes, hogy különben éles és logikus beszédeiben két mondatot se tudott
                    dadogás nélkül elmondani.</p>
				<p>A szép asszonyra is átragadt a férfi elementáris erővel kitörő vágya és
                    szerelmében megfeledkezve mindenről, szavát adta, hogy követni fogja.</p>
				<p>- All right, de jegyezze meg magának mylord, hogy abban a pillanatban, amelyben
                    megcsal, én halott vagyok!</p>
				<p>A komoly szavakat forró, lázas csókokkal fojtotta el a szép nő ajkán a gróf,
                    aztán túlboldogan, a győzelem édes mámorától kábultan osont ki a palotából.</p>
				<p>Ébredni kezdett már az utcai élet is. Hajnalodott künt... Emánuel gróf aztán
                    készült a nagy afrikai útra és készült, boldog álmokba ringatva lelkét, a szép,
                    szerelmes asszony is.</p>
				<p>Az elutazás előtti napon a színházban találkoztak. “Lucia”-t adták, Donizetti
                    édesen kéjelgő melódiáival. Az ötvenes évek publikumának egyik great
                    attractionját.</p>
				<p>Mikor az utolsó fölvonás után legördűlt a függöny és a gróf a foyerben néma
                    főhajtással vett búcsút a ladytől, ez halk, határozott hangon suttogta
                    fülébe:</p>
				<p>- Tehát holnap este... a pályaudvaron találkozunk.</p>
				<p>Emánuel gróf némán intett fejével.</p>
				<p>- Good by!</p>
				<p>- Good by!</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>És aztán, mikor a szép asszony másnap este kihajtatott a vasúthoz, a közönyös
                    utasokkal telt csarnokban sehol sem látta lovagját.</p>
				<p>Az óra mutatója kegyetlen ridegséggel haladt előre, percekre darabolva föl az
                    elszálló életet - - utas, utas után jött, egyik kocsi a másik után robogott az
                    üveges fedél alá, csak az nem jött, akit szerelmes szívvel, kétségbeesett
                    vágygyal várt egy nő, sűrűen lefátyolozva és elrejtve magát a bejárat egyik
                    oszlopának árnyába.</p>
				<p>Oh! ha itt meglátnák - a szégyen ölné meg.</p>
				<p>Egyszerre élesen, hosszan füttyentett a mozdony, a jelzőharang harmadszor is
                    megkondúlt és lassú nyikorgással, nehezen, mint egy füstöt és tüzet okádó
                    szörnyeteg mozgott ki a vonatsor a pályaudvarból.</p>
				<p>A lady láztól összeverődő fogakkal ugrott be egy bérkocsiba és zokogástól
                    elcsukló hangon mondta meg a kocsisnak, hová hajtson.</p>
				<p>A Lipótváros egy utcáját nevezte meg, az Emánuel gróf palotáját, és
                    szélsebességgel indúltak meg a lovak.</p>
				<p>A portás bámuló szemekkel ismerte föl a sűrű fátyol alatt is az egész fővárosban
                    ismert szép asszonyt, de még jobban bámult, mikor megmondta, hogy sürgősen kíván
                    a gróffal beszélni.</p>
				<p>- Az lehetetlen. - Hiszen ő méltósága ma a hajnali vonattal Olaszországnak
                    indúlt, hogy régen tervezett afrikai vadászatát megkezdje!</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>Halálsápadtan, támolygó léptekkel ért kocsijához a grófnő és a kocsisnak már a
                    portás mondta meg lakása címét, mert a fuldokló zokogás elfojtotta szavait.</p>
				<p>Rövid út volt ez hazáig, de a Golgotha útja.</p>
				<p>A szerencsétlen asszony a csalódás összes keserveit átszenvedte, és úgy érezte,
                    mintha szívéig hatott volna a jeges dermedés.</p>
				<p>Mindent, mindent egy kockára tett - va banque, a kocka vakot mondott - tudta,
                    hogy elveszítve a játszmát, elveszítette az életet is.</p>
				<p>Angol volt. Határozott szerelmében, határozott a konzekvenciák elviselésében
                    is.</p>
				<p>Mire palotájának lépcsőin fölhaladt, már szeme száraz volt és magába fojtva
                    tenger keservét, nyugodt, csöndes lépésekkel haladt el a rá várakozó cselédek
                    előtt.</p>
				<p>Iróasztalához ült és egy halvány lilaszín Bath-féle papírt véve elő,
                    hajszálvékonyságú, virágsziromhoz hasonló betűivel a következő szavakat írta
                    rá:</p>
				<p>- Ön megcsalt, én meghalok. All right!</p>
				<p>Borítékba tette és megcímezte. Emánuelnek szólt a levél, akinek Brindisii
                    adressze ott volt a portásnál.</p>
				<p>Más nő talán utánna ment volna a hűtlen lovagnak - ő nem tette... büszke volt
                    arra, hogy szerelmét erőltesse, mely immár kilobbant. Hiszen ha a gróf még
                    szerette volna, nem szökik meg előle és nem hagyja itt a kétségbeesés és a
                    szégyen prédájául. A levelet postára tette, szekrényéhez lépett, s egy üvegcsét
                    emelve ki a fiókból - szótlanul fölhajtotta a sötétzöldes színű folyadékot.</p>
				<p>- Fare-well te szép világ, boldogság, szerelem, élet, fare-well! - - -</p>
				<p>*</p>
				<p>Mikor a szocietásban híre futott, hogy a szép, mindenki által szeretett, becsűlt
                    asszony megmérgezte magát, óriási lett a szenzáció.</p>
				<p>Kocsi kocsit ért a palota előtt és ravatala, amelyen úgy feküdt, mint egy
                    ideálisan tökéletes alabastrom-szobor, valóságos virágerdőhöz hasonlított.</p>
				<p>“Kedvest a kedvesnek...” elhalmozták rózsával, ibolyával, gyöngyvirággal, hajh,
                    de a halál sötétjét nem teszi szebbé a virágok pompája, a hívalkodó, hazug
                    fény...</p>
				<p>Post mortem nulla voluptas... Ebben a kis földi zúgban, ahol minden halandó
                    megtalálja a maga jászolát és benne eledelét, a nagy Heineként, mégis csak szebb
                    az élet, mint a Hades ismeretlen, titokzatos homályában. - Sírt a férj, sírtak a
                    barátnők, sírt az egész főrangú világ és mikor a temetés után bezárúlt a
                    kálvinista-templom kriptája a kihűlt szív mögött, megindúltak a találgatások, az
                    on dit-k, hogy így, hogy úgy...</p>
				<p>A grófnő öngyilkosságával csakhamar kapcsolatba hozták Emánuel gróf elutazását és
                    elkezdték az összefüggést keresni.</p>
				<p>Valóban sohasem derűlt ki egészen a dolog - mert Emánuel, akinek jó oka volt
                    évekig oroszlánokra vadászni, tájára se jött a magyar fővárosnak, más pedig úgy
                    sem tudta a valódi okot.</p>
				<p>Réges-régi dolgok már ezek. Nemcsak a sírokat, az emberek emlékét is befödi a
                    feledés moha - elfelejtették régen ezt az esetet is, mint annyi mást és szinte
                    regény számba megy már, ha ócska visszaemlékezések nyomán, mint mesét meséli el
                    a Félmúlt idők krónikása.</p>
			</div>
			<div type="chapter">
				<head>A KIK NEM EGYESÜLHETTEK A HALÁLBAN.</head>
				<p>A halál megszüntet haragot, neheztelést; jeges lehelletére eloszlik a legridegebb
                    gyűlölet s kaszájával lesújtja a testvérharcra kivont kardokat.</p>
				<p>Fejedelmi fény vette körűl a ravatalt. Sápadt gyertyák lángja büszke címerekre
                    vetette világát s a gyászba borúlt ősz anya mellett ott álltak a fivérek,
                    szemükben könynyel, szívükben bánattal, hogy annak az immáron csöndessé vált
                    embernek, míg élt, annyi fájdalmat, annyi keserűséget okoztak.</p>
				<p>A dobogni megszünt szív oly nemes volt, mint kevés - de hajh - a késő megbánás
                    nem keltheti többé életre a halottat s az elköltözött hidegen, mereven feküdve a
                    nagy gyászpompa közepette, nem láthatja többé, hogy síratják most azok, akiktől
                    a sors, az élet olyan nagyon elválasztotta!</p>
				<p>És a gyászszobákban, a sok fekete drapéria, a sok gyászpompa közt, mindenütt
                    lemosolyog a falról egy bájos női arc, két álmatag szem, mintha a mosolyt
                    egyszerre valami fájó, fanyar vonás váltaná föl, a szellemajk halkan, panaszosan
                    suttogja:</p>
				<p>....Hát mégse, mégse váltod be szavadat, mégis egészen elválaszt tőled a halál -
                    - -</p>
				<p>* * *</p>
				<p>Nagykárolyi Károlyi Gábor grófot oda temették a Kaplony nemzetség ősi
                    sírboltjába, abba a fülkébe, amelyre egykor az ő szarkasztikus modorában azt
                    mondta a sírboltot őrző jó páternek, hogy fölmondja azt a lakást.</p>
				<p>Ott, és nem a kerepesi temető virágokkal körülültetett sírboltjában, ahol neje,
                    az ő imádott Amelieja nyugszik.</p>
				<p>Télen, nyáron mindennap kijárt ehhez a virágos sírbolthoz Károlyi Gábor és
                    mindennap friss virágcsokor volt a sírbolton, Amelie kedvenc virágaiból
                    összeállítva.</p>
				<p>Valami csodálatos, igazán bámulatot gerjesztő volt az a vonzalom, az az imádással
                    határos rajongás, amit Károlyi Gábor a neje iránt érzett.</p>
				<p>Úgy szerette, mint csupán olyan emberek tudnak szeretni, akik érzelmeiket nem
                    forgácsolva szét, egy lángban összpontosítják.</p>
				<p>Amelie volt a grófnak egész világa, pótolta neki a testvéri, a szülői szeretetet
                    és lelke egész erejével csüggve rajta, élete elvesztette tartalmát, célját,
                    midőn a halál megfosztotta nejétől.</p>
				<p>Különben Major Amália - ez volt családi neve, és nem volt polgárleány, mint egyes
                    lapok írták, hanem egy győrmegyei ősrégi család sarja, Major 1848-49-iki
                    honvédőrnagy unokahúga - a legnagyobb mértékben meg is érdemelte ezt a
                    szeretetet.</p>
				<p>Férjének lelkületét legparányibb redőiben is ösmerve, sohasem volt a két ideális
                    gondolkozásu lény közt félreértés, disszonáns hang nem háborította boldogságuk
                    zavartalan harmóniáját.</p>
				<p>Amikor Párisban laktak, eleinte igen nagy nyomorral küzdött a grófi pár, úgy hogy
                    Major Amália számtalanszor elbeszélte később egy budapesti ösmerősének, hogy
                    volt idő, midőn vacsorára nem ettek csak kétszersültet.</p>
				<p>Ritka szép világot vet Gábor gróf lelkületére, hogy midőn atyja kitagadta, többé
                    egy fillér kölcsönt sem vett föl, mondván:</p>
				<p>- Nem tudom, vissza fogom-e adhatni; megrontani pedig senkit sem akarok!</p>
				<p>Mikor aztán családjával egyezséget kötött, a halálig önzetlen hű barát, Eötvös
                    Károly közbenjárásával, akkor már jobb napok következtek.</p>
				<p>- Amelieért örülök leginkább, - mondta a gróf ifjabb Komáromy Györgynek ekkor, -
                    mert igazán csak az fájt, hogy ő nélkülözött.</p>
				<p>Mikor már apanaget kapott, akkor rendkívűl sok jót tett Párisban élő magyar
                    írókkal, művészekkel; így Burger fiatal festőművésznek igen szép műtermet
                    rendezett be és lehetővé tette, hogy tanúlmányait folytassa.</p>
				<p>A gróf szerette Párist, de később már vágyott haza és különösen vágyódott haza
                    Amelie.</p>
				<p>De mikor aztán hazajöttek, csakhamar vészes felhő fenyegette boldogságukat.</p>
				<p>Az imádott asszony betegeskedni kezdett; súlyos kór törte meg, úgyszólván élete
                    virágjában.</p>
				<p>Károlyi vigasztalhatatlan volt. A legtudósabb tanárokkal konzultált, hatalmas
                    gyógyerejű forráshoz vitte, - mindhiába.</p>
				<p>Az utolsó tavaszon azt tanácsolták az orvosok, vigye hegyi levegőre, a
                    Svájcba.</p>
				<p>Ennek a tervnek azonban határozottan ellenszegűlt a grófné.</p>
				<p>- Érzem, hogy végem lesz nemsokára, itt akarok meghalni a hazában!</p>
				<p>És a betegek makacsságával ragaszkodott akaratához.</p>
				<p>Ekkor Károlyi gróf kibérelte a Gellérthegyen levő Varga-féle remek villát és oda
                    szállíttatta föl drága betegét.</p>
				<p>A nyaraló verandáján egész napokat elüldögélt imádott Ameliejával szép nyári
                    napokon a gróf, mindaddig, mígnem a súlyos kór mindegyre jobban előrehaladva,
                    ágyba döntötte a grófnét.</p>
				<p>A képzelhető leggyöngédebb ápolás, a tudomány, mind hiába küzdött a végzet ellen,
                    a grófné meghalt.</p>
				<p>Azt a vad kétségbeesést, ami Károlyit elfogta, nem tudná talán még egy Jókai, az
                    emberi indulatok mesteri leírója, se festeni.</p>
				<p>Míg csak le nem csukták a koporsó födelét, el nem mozdúlt a halott mellől és
                    könytelen szemeiben iszonyat volt látni a megkövesedett kínt.</p>
				<p>A grófné temetésén tudvalevőleg nem volt pap, de azért épen nem volt egyszerű,
                    mint némely lap írta.</p>
				<p>Hatfogatú gyászkocsin vitték, a Gellérthegy alatti úton, a Tabánon át, elől
                    fekete díszmagyarba öltözött lovas haladt és két oldalt 8-8 Entreprise des
                    pompes funébres-szolga, - egyházi szertartás mellőztetvén, tehát gyertyák
                    nélkűl.</p>
				<p>A grófot a kocsi után két képviselőtársa vezette, de léptei oly roskadozók
                    voltak, hogy mikor a menet a Gellérthegy alatti mély útból a Felsőhegy-utca
                    végére ért, kocsiba kellett hogy ültessék s így követte tovább a menetet.</p>
				<p>Neje halála óta folyton sorvadt a gróf s gyakran mondta bizalmas barátjának, gróf
                    Kreith Bélának, hogy teher neki az élet és várva-várja a halált.</p>
				<p>Lakásán minden szobában ott volt Amelie arcképe, és ha este lefeküdt, előbb
                    mindig megcsókolta neje márványból mintázott kezét.</p>
				<p>Amilyen lovagjellem, minden nemes és előrehaladó eszme harcosa volt az, akit
                    saját körei “Egalité”-nak szerettek nevezni, olyan lovag volt szerelmében is, és
                    a választott hölgy halála után, dacára hogy még a legszebb férfikorban volt,
                    sohasem gondolt újabb összeköttetésre.</p>
				<p>* * *</p>
				<p>Nyugosznak már mind a ketten, - a családi büszkeség azt kívánta, hogy Károlyi
                    gróf ott porladjon nagynevű ősei mellett, elválasztva attól, akit életében úgy
                    imádott, halála után úgy siratott... és ez talán helyes is így, hogy oda tért
                    nyugodni. - De talán volna még a kaplonyi sírboltban hely Amelie számára is, aki
                    az élőt tette boldoggá, alá az élőnek pótolt szülőt, testvért, mikor
                    eltaszították, míg ők már csak a halottnak adták meg a kellő végtisztességet, a
                    szeretetet - akkor, mikor már nem érezte, mikor már késő volt.</p>
				<p>Bizony nem bántaná meg az a szerény koporsó a Kaplonyok ős szellemét és édesebb
                    volna a közéjük tért Károlyi Gábor örök álma.</p>
				<p>Azt mondta, hogy nején kívűl még egy asszony szerette, az anyja. Nem suttog-e a
                    fájdalomtól levert anyának valamit az a szellemajk; nem mondja-e hogy
                    teljesítsék utolsó, legforróbb óhajtását; nem kéri-e, hogy legyen tolmácsa
                    fivéreinél egy már szebb hazából jövő kérésének? - -</p>
				<p>Végre is, a halálban mind egyenlők vagyunk; ki ösmeri meg Julius Cézár és ki
                    Lázárnak, a koldusnak porait? - -</p>
			</div>
			<div type="chapter">
				<head>ORTH JÁNOS.</head>
				<p>...Megszólalnak koronkínt az Oceán korallsziklái, gyöngyöt termő mélységei és
                    száll a rege ajkról-ajkra, mint a dal, amelyről nem tudni, hol, mikor
                    termett.</p>
				<p>A rege hőse egy férfi, akit biboros bölcsőben ringattak, aki Európa egyik
                    leghatalmasabb uralkodóházából származott, Cézárok unokája volt.</p>
				<p>Tragikuma az átlagos emberekénél sokkalta érzőbb lelkek közös végzete, azoké,
                    akik soha sem tudnak hozzáedződni az álom és valóság kibékíthetetlen
                    disharmoniájához.</p>
				<p>Firenzében, a virágok városában, az Arno szeliden hömpölygő hullámaihoz közel
                    pillantotta meg a napvilágot a Habsburg-Lotharingi dinasztia olasz ágából
                    származó János Szalvátor főherceg, Szalvátor Ferdinánd főherceg fia.</p>
				<p>Az örökké kék olasz ég, a soha el nem hervadó tavasz csodás pompájú virágai
                    lágyabbá, fogékonyábbá tették kedélyét az emberi érzések, a poézis befogadására,
                    mintha gyermekjátékai fölé a hidegebb éghajlat sápadt, havas tele borúlt volna
                    és az Arno-parti város, mely Boccacio regéinek szellemével van telítve, talán
                    végzetszerűleg predesztinálta már a főherceget is egy bizarr, csodás rege
                    hősévé.</p>
				<p>Mert olyan csodálatos, színte hihetetlen ez a történet.</p>
				<p>Egy fényben, pompában felnőtt ifjú, aki előtt népek hajolnak meg, akit rang és
                    kincs környékez, egyszerre csak mindezt eldobja magától és az mondja:</p>
				<p>- Semmi se akarok lenni, csak ember; ember, aki küzd, dolgozik, mint annyi más
                    szegény, porban született halandó, mert drágább nekem az én egyéni szabadságom,
                    az én szívem boldogsága, minden fénynél, minden világi javaknál.</p>
				<p>Noha az események egymást váltják és a rohamosan élni, élvezni akaró ember nem
                    igen ér rá meditációkba bocsátkozni, azért mégis élénken emlékszik mindenki arra
                    az óriási szenzációra, melyet a bécsi lapok 1889. október havának 19-én hoztak.
                    Egy hír volt az, amely egyszerűen regisztrálta, hogy az uralkodóház tagja, János
                    Szalvátor főherceg, letéve minden címét és rangját, kilépett a hadsereg és
                    dinasztia kötelékéből és fölvette az Orth János nevet. Nem is gróf, vagy
                    legalább is “Herr von Orth” csak egyszerűen Orth János, mint akármelyik porban,
                    sárban járó halandó, aki egy árva öt ágú koronát sem hímeztethet a
                    zsebbevalójára.</p>
				<p>Mindenkit meglepett ez a hír, különösen nálunk és jól emlékszem, hogy hetekig nem
                    beszéltek másról főúri szalonokban, mint az osztrák Egalitéről, János
                    főhercegről.</p>
				<p>Bécsben kevésbé lepte meg, különösen az udvarhoz közel álló köröket ez a hír,
                    mert nemcsak úgy ösmerték János Szalvátor főherceget, mint egy határozott
                    “Freigeist”-ot, de mert egy gyöngéd szívviszonyát is jobban ösmerték mint
                    nálunk.</p>
				<p>Ez a szívárvány volt egyik fő indítóoka annak, amiért János főherceg nemcsak
                    főhercegi rangjáról, de a hadseregben viselt állásáról is lemondott és
                    expátriálta magát a monarkhiából.</p>
				<p>Szíve bálványa Stubl Mici volt, a hírneves Stubl Lóri operett-énekesnőnek a
                    nővére, maga is színésznő és akkoriban egyik bécsi másodrendű színháznak a
                    tagja.</p>
				<p>Stubl Lórira Budapesten is sokan emlékeznek még a gyapjú-utcai német színházból,
                    ahol a hetvenes évek vége felé egy ízben hosszabb ideig vendégszerepelt.</p>
				<p>Egy igen előkelő, dúsgazdag magyar gavallér volt akkor a dívának állandó lovagja
                    és temérdek pénzt elköltött a szeszélyes, pikáns bécsi primadonnára.</p>
				<p>Stubl Lórival vele volt a nővére Mici is, egy apró, 12-13 éves leányka, valódi
                    színészvér, aki már akkor is kitűnt szépsége és rendkívüli szellemessége
                    által.</p>
				<p>János főherceg Badenban ösmerkedett meg Stubl Micivel, ahol a Stubl-leányok a
                    nyarat rendesen töltötték és ahol János főherceg, Vilmos főhercegnél gyakran
                    megfordult.</p>
				<p>A szellemes, vidám kedélyű lányka nagy hatással volt az inkább melankolikus,
                    hamleti töprengésekre hajlandó fejedelmi férfira; a pajkos, eleven Micinek
                    pedig imponált a komoly, lovagias katona, aki alig mosolygott néha és mindig úgy
                    nézett maga elé, mintha már csak a múltban látna valamit.</p>
				<p>Igy találkoznak az ellentétek és egészítik ki egymást az életben, így egyesűl tűz
                    és víz, így ád szikrát a hideg kő, ha megérinti a fényes acél. János főherceg
                    már akkor nem élte az első, mindent rózsaszínben feltüntető fiatalság napjait,
                    érett férfi volt, közel a negyvenhez - sietnie kellett a szerelemmel, a
                    boldogsággal.</p>
				<p>És ezt akarta is szíve, lelke teljes erejéből.</p>
				<p>Magához akarta emelni azt, akit szeretett, megosztani vele nemcsak szívét, de
                    vagyonának, rangjának nimbuszát is.</p>
				<p>A Habsburg-házban nem ritkák a mesallian-ok ott van a múltban Ferdinánd főherceg
                    és Welser Filipin, a szép patricius leány, aztán a Merán grófi család
                    megalapítója, aki a postamester leányát vette nőűl, majd később, a nemrég
                    elhúnyt Henrik főherceg, akinek Hoffmann kisasszony volt a neje, színtén egyik
                    provinciális színháznak a tagja. A Hoffmann leányt később Waldek bárónővé,
                    leányát grófnővé is tette a fejedelmi kegy.</p>
				<p>Ezek a példák lebegtek János főherceg szeme előtt, mikor illetékes helyen
                    lépéseket tett arra, hogy szíve választottjával, a szép Stubl Micivel
                    egyesűlhessen.</p>
				<p>A főherceg, aki mint katona jó sztratega is volt, nagyon rosszúl ösmerte az
                    udvari cselszövényeket.</p>
				<p>Nem volt neki ott jó barátja, senki sem szerette a túlságosan egyenes, nyíltszívű
                    katonát, aki nem tudott csúszni, mászni és a vén, copfos
                    Rückwartskoncentrirungs-generálisoknak ugyancsak megmondogatta alkalomadtán a
                    véleményét.</p>
				<p>Veszedelmes újítónak tartották a hatalomra féltékeny öreg hadvezérek és mikor
                    összeűlt a családi tanács, határozni a felett, hogy vajon szabad-e egy vérbeli
                    hercegnek szíve szerint boldognak lenni, egyhangúlag mind “nem”-mel
                    válaszoltak.</p>
				<p>Visszaadták a kölcsönt búsásan a fiatalabb katonának, aki már annyi borsot tört
                    az orruk alá, aki az ő elavúlt ócska tudományukat lomtárba valónak mondta és a
                    hadsereg reformját sürgette.</p>
				<p>Számtalan cikket, sőt könyvet is írt ebben a tárgyban János főherceg és a sok
                    öreg tábornok, régi hadverő most mind, mind igyekezett magát rajta
                    megboszúlni.</p>
				<p>János főherceget a család vetoja annyira elkeserítette, hogy minden további
                    gondolkozás nélkül megírta levelét, melyben tudatja, hogy lemond minden
                    kíváltságáról, törűljék ki maguk közül, mert ő attól a perctől kezdve, ahogy
                    levele elment, Orth János magánember, senki és semmi! És még csak nem is
                    bánkódott, mikor kocsíja utólszor gördűlt ki palotája ajtaján és vitte a déli
                    vasút pályaházához.</p>
				<p>A merre a kocsi elhaladt, nem állt többé sehol fegyverbe a katonaság, nem
                    hallatszott a hosszan elnyújtott Gewehr heraus...</p>
				<p>A kocsiban nem a vezérkar tagja, nem főherceg ült többé, csak egy szürke
                    útiruhás, begyűrt tetejű, lóden kalapos ember - Orth János.</p>
				<p>Annyira meggyűlölt már akkor mindenkit, azon az egyen kívül, akit szeretett, hogy
                    nem akart a földön élni - a szárazföldön tudniillik.</p>
				<p>A tengerre vágyott, ahol majd nem lát egyebet, mint eget és vizet, ahol az
                    ekvátori ég fényes csillagainál csak két fényesebbet fog látni, az imádott
                    asszony szemeit, aki követi az önkéntes száműzetésbe.</p>
				<p>A vihar orgonája, a sellők síráma legyen majd nászdaluk és az örök nagy természet
                    áldja meg frigyüket, amely nem ösmer emberállította bálványokat, békókat és
                    nyűgöket.</p>
				<p>Bécsből egyenesen Fiuméba ment Orth János ott a kereskedelmi hajóskapítányi
                    vizsgára jelentkezett. A vizsgáló bizottságban benne volt a nemrég elhúnyt
                    Litrow Henrik, magyar tengerészeti felügyelő, aki mint regényíró is nevet
                    szerzett magának.</p>
				<p>Litrow rendesen Abbáziában lakott, egy babérligettel körülvett, a felfutó rózsák
                    virágától alig látszó, bájos tuskulumban és itt áldozott a költészet múzsájának,
                    írván poétikus tengerész novelláit és apró színgazdag rajzait.</p>
				<p>Az öreg fóka épen valami érdekes fejezeten dolgozott és nagyon haragudott, hogy
                    át kell neki menni Fiuméba.</p>
				<p>Éreztette is haragját a vizsgálatra jelentkezővel és ekkor történt köztük az az
                    ösmert jelenet, mely nagyfoku bizalmatlansággal kezdődött a Litrow részéről és
                    egy kis nyers szókimondással, de a volt főherceg fényes szóbeli és irásbeli
                    vizsgája után azzal végződött, hogy Litrow a nyakába borult Orth Jánosnak, s igy
                    szólt:</p>
				<p>- Nem ön az első ember, akiben csalódtam, de ilyen kellemesen még soha sem
                    csalódtam. Adjon az Isten önnek sok sikert és szerencsét a pályájához.</p>
				<p>Rövid idő múlva már a tengeren szelte a habokat Orth János kapítány “Margaréta”
                    nevű hajója és a parancsnoki hídon, mint a rege bolygó hollandija állt a volt
                    főherceg és sas tekíntetével elnézett a mindinkább homályba vesző honi partok
                    felé...</p>
				<p>Végre mindent elfödött a vizekre alászálló köd és Orth János mindörökre búcsút
                    vett Ausztria földjétől.</p>
				<p>Hosszú ideig jöttek aztán még Bécsbe levelek Stublékhoz az Ort Jánossal távol
                    vizeken hajózó Stubl Micitől és mindig tudták a császárvárosban, hogy merre, hol
                    jár a “Margaréta.”</p>
				<p>Végre borzasztó hírt hoztak messze tengerekről érkező hajók - a “Margaréta”
                    elsülyedt egy óriási viharban és összes személyzete a hullámsírban lelte
                    halálát.</p>
				<p>A hír lesújtólag hatott Bécs lakosságára és az udvari köröket is nagyon kínosan
                    éríntette.</p>
				<p>Elkövettek mindent, hogy a “Margaréta” sorsáról valami pozitív adatot tudjanak
                    meg, de minden hasztalan volt!</p>
				<p>Végre, eredménytelen kutatások után, halottnak nyilvánították János főherceget és
                    akit életében megtagadtak, azért halálában ünnepies gyászistentiszteleteket
                    tartottak a “birodalmi” székváros összes templomaiban.</p>
				<p>Ott voltak a gyertyák komor lángjától megvilágított, feketével bevont templomban
                    mindazok az ősz rideg tekíntetű tábornokok, akik nem akarták, hogy Orth János
                    boldog legyen és most pilláikon fájó köny rezgett és szíveikben megszólalt a
                    lelkiismeret örök emberi hangja...</p>
				<p>Elsíratták - meggyászolták...</p>
				<p>- - És ime megszólalnak az Oceán korallsziklái, gyöngyöt termő mélységei és száll
                    a rege ajkról-ajkra, mint a dal, amelyről nem tudni, hol, mikor termett.</p>
				<p>Mese-alakká kezd válni a szerelmes, regényes prinz, akiről időnként csodás
                    híreket hoz forgalomba a fáma. Látták itt, látták ott, messze világtájakon
                    utazik...</p>
				<p>Talán csakugyan nem fekszik Orth János a tenger fenekén. Talán valahol a Csöndes
                    Oceán közepén fölfedezett egy ösmeretlen pontot, egy új “Senki szigetet” ahol
                    széles levelű, délövi növények borúlnak az egyszerű hajlékra; ahol a csillámló
                    tollú kolibri vigan szökdel az agáve húsos levelein és a nap sugarai mindent
                    elborítanak arany fényükkel.</p>
				<p>És itt, ebben a csodás paradicsomban, távol a világtól, távol emberi szem
                    vizsgatekíntetétől él boldogan szíve királynőjével Orth János, igazán
                    boldogabban, mint országok ura - mert hiszen félisten a férfi akit asszony
                    szeret és a szerelem gyönyöre kárpótolja mindazért, amit a biborral, a
                    koronával, a régi világban elhagyott.</p>
			</div>
			<div type="chapter">
				<head>AZ UTOLSÓ ILLÉSHÁZY.</head>
				<p>A felvidék sasfészkei, a múlt idők jeleként, pillantanak alá sziklabérceikről és
                    a kormos, düledező falak unalmas ásítással tekintenek alá, fölényes
                    kicsinyléssel nézve a völgyben vágtató gyorsvonatra, amely szédítő sebességgel
                    rohan Poprád-Felka felől Ruttkának, be a regényes Vágvölgybe.</p>
				<p>Ilyen a dubnici kastély is. Hajdan az Illyésházyak büszke sasfészke.</p>
				<p>* * *</p>
				<p>Nagy és híres nemzetség volt az Illyésházy, elkezdve attól az I. Illyésházy
                    Istvántól, aki Krussics fiatal, dúsgazdag özvegyét, Erdődy Annát nőül vévén,
                    megalapitotta a nemzetségét.</p>
				<p>A mohácsi vész utáni esztendőkben volt ez mingyárt, és azután számos évekig a
                    liptómegyei lykavai uradalomban virágzott a hatalmas család.</p>
				<p>Az Illyésházyak olyan önkényes urai voltak a vidéknek, hogy a lakosságot
                    valósággal sarcolták, és végre Pálffy Pál nádor meg is intette Illyésházy
                    Gáspárt, hogy bánna tisztességesebben a föld népével, amelyet már tiszttartói és
                    darabontjai egészen koldusbotra juttatnak.</p>
				<p>Mikor az utolsóelőtti Illyésházynak fia, IV. István megszületett, már nagyban
                    megfogyatkozott az ősi juss és mikor István urfi megnősült és hazavitte Barkóczy
                    Terkát a dubnici kastélyba, maga sem igen tudta már, a fejedelmi birtokokon
                    mennyi az aktiva és mennyi a passiva.</p>
				<p>Nem is igen törődött vele. Duhaj legény volt a nagyúr, aki sokkal jobban
                    szeretett bor és cigány mellett ülni, mint a poros számadások, gazdasági rovások
                    közt ülni.</p>
				<p>- Aki utánam jön, tegye be az ajtót! mondogatta rendesen a dinom-dánomok
                    közepette Ottlyk Pityunak, akit magyarán mondva kivierundzwanzigolt a
                    trencsén-baáni birtokából, de, mert nagyon megszerette, holtáig maga mellett
                    tartotta.</p>
				<p>A házas élet egy kicsit megszelídítette a duhaj cimborát, de hogy aztán a szép,
                    szelíd grófné tizenöt évi házasság után elhalt, anélkűl, hogy a gólya kelepelt
                    volna a dubnici kastély tetején, Illyésházy István csak ismét visszatért régi
                    szokásaihoz és ritkán látta a napkeltét máshonnan, mint az ebédlő öblös
                    ablakából.</p>
				<p>Sándor Palya, Bándi Joskó, Motesiczky Ábris, no meg Csemiczky Peti, válogatott,
                    tizenhárompróbás korhelyek, jól tudták a módját, hogy mulattassák a nemes
                    urat.</p>
				<p>A cigány alig várta a szakadó alkonyt, besettenkedett a kastélyba és húzta az
                    Illyésházy István nótáját.</p>
				<p>A háromszáz özvegy asszony nótája volt a kedvence, az, amelyiken Rákóczy idejében
                    harcba indúlt a felvidék nemessége.</p>
				<p>A cigánynyal előkerűlt Jakubovecz Julka is, aki szemlesütve, tisztességtudva
                    járult a nagyúr elé:</p>
				<p>- Dobre vecser prajem, ostrieteny pane!</p>
				<p>De a lesütött szemek kivillantak aztán a sűrű pillák alól, és az ostrieteny pane
                    - a méltóságos úr - szivesen sütkérezett fényükben.</p>
				<p>Jakubovecz Julka a felvidék egyik legszebb asszonya volt. Csömörkenőnek hívták
                    rendesen, mert hogy valami címe legyen, a mulatni szerető várurak köszvényt
                    gyógyítani hozatták magukhoz.</p>
				<p>Illyésházy uramnak is kenegette a köszvényét és vígasztalta özvegysége szomorú
                    napjaiban.</p>
				<p>Mindenhová magával vitte a nagyúr, így az 1828-ik év nyarán is, mikor elment a
                    teplitzi hévvizet használni.</p>
				<p>Hatvanhat éves volt már akkor Illyésházy István. Háromszoros tokája petyhüdten
                    fittyent ki a magas lószőr-kravátliból, és a sok tánc, hegedűszó, szép asszony
                    csókjától ugyancsak rogyadoztak a térdei.</p>
				<p>A korhely cimborák is elfogyogattak mellőle, csak Ottlyk Pityú, meg Motesiczky
                    Ábris győzték még néha napján mint a dubnici régi szép időkben.</p>
				<p>Egy szép nyári alkonyaton, a java mulatás közben ugyancsak beléállt a köszvény a
                    nagyúr térde-kalácsába.</p>
				<p>- Hé Joskó, - kiáltotta oda az egyik lakájnak - szaporán ide a Julkát, hadd kenje
                    szét a fájást a csodatévő kezeivel.</p>
				<p>Szaladt a Joskó, de csak nem kerűlt elő a Julka.</p>
				<p>Végre nagysokára visszatért Joskó, de egyedűl.</p>
				<p>- Hát a Julka?</p>
				<p>A fiú kegyetlenül pácban volt. Izzadt az üstöke és csak halkan ejtegette a
                    szót:</p>
				<p>- Hát megkövetem ostrietny pane, a Julka nem jöhet -</p>
				<p>- Nem jöhet, és miért? -</p>
				<p>- Hm, sora van annak! - És a tót fiu szája ennél a mondásnál a két füléig
                    szaladt.</p>
				<p>A nagyúr türelmetlen kezdett lenni. Végre kinyögte a Joskó, hogy bizony a Julkát
                    az a furcsa madár látogatta meg, amelyik kelepel és eleven babát hoz a
                    csőrében.</p>
				<p>Illyésházy arcán valami csodálatos derengés látszott, hasonlatos a hajnal
                    fényéhez, mikor kettéválik a bakacsin éj sötét kárpitja.</p>
				<p>A lázas, mámoros pirosság elmúlt róla és a petyhüdt tagok mintha egyszerre
                    egyenesedtek volna ki.</p>
				<p>- Hej komám Ábris - borúlt a mellette ülő Motesiczky nyakába - nagy ünnep ez a
                    mai. A mohácsi ős kardot nem kell már velem eltemetni - a cimert nem fordítják
                    meg a kriptaajtón...</p>
				<p>Ettől a naptól kezdve nem dáridózott többé Illyésházy István, egyre fiskálisokkal
                    konferált, hogy hát hogy is lehetne annak a módját ejteni, hogy az a szöszke
                    hajú, lenvirágszemű fiú, aki ott futkározik a dubnici százados fák alatt, igazi
                    Illyésházy legyen.</p>
				<p>A legközelebb módját ennek sehogy sem akarta elfogadni. Az mégis derogált a
                    dölyfös olygarchának, hogy Jakubovecz Julka, az egykori csömörkenő, Illyésházy
                    Istvánné legyen.</p>
				<p>- Felmegyek Bécsbe, Ferenc császárhoz, az én királyi uramhoz - mondogatta erre -
                    az majd elintézi a soromat.</p>
				<p>Készült is mind a nagyúr, de öreg volt már nagyon, nehézkes a hosszu útra és
                    napról-napra, évről-évre haladt az utazás. 1838-at irtak, hetvenhat éves már a
                    nagyúr és tizedik évébe fordúlt a szöszke hajú fiú, aki dölyfös volt, mint egy
                    igazi Illyésházy, és megkorbácsolta a vele játszó jobbágy-gyerekeket, ha nem
                    fogadtak neki szót.</p>
				<p>- No, de most már nem halasztom tovább, - mondá egy szép tavaszi estén Illyésházy
                    István. - Tíz esztendős a gyerek, nem lehet továbbra is csak Pistika.</p>
				<p>Szomorú, esős napra virradtak másnap a dubniczi kastély lakói. A nagyúr rosszúl
                    érezte magát, valami hideglelős nyavalya jött rá. Megint csak nem lett a bécsi
                    útból semmi, hiába tombolt a négy fölszerszámozott telivér az ólban, hiába várta
                    Pistika azt a kilencágú koronát, amelyet a keresztapa igért neki, hogy majd
                    hozza Bécsből. Mióta Pistika csak emlékezni tudott, keresztapa váltig ezt a
                    koronát ígérte - egész meséket tudott már erről a koronáról beszélni a
                    jobbágy-gyerekeknek.</p>
				<p>A nagyúr egyre rosszabbúl lett. Gondolni se lehetett a bécsi útra és július
                    28-án, az udvar káplánja föl is adta neki az utolsó kenetet, nehogy valahogy
                    készületlenűl menjen arra a nagy útra, amely sokkal messzebb van Bécs
                    városánál.</p>
				<p>Jó is volt a pater Polikarp előrelátása, mert harmadnapra, július 30-án - az úr
                    1838-ik esztendejében - megtért atyáihoz Illyésházy István uram, mint igaz
                    keresztény, kibékülve mindenkivel és elkészülve a nehéz órára.</p>
				<p>És jöttek a nagyúri familia az ország minden részéből, nemes urak, és mind
                    szomorúan, komoran járúltak a cínterembe fölállított ravatalhoz, amelyre
                    megfordítva voltak fölaggatva a családi címerek. Páter Polikarp, a kis Pistikát
                    is odavitte - akkor, mikor a nagyúri rokonok a mellékszobába gyűltek
                    tanácskozásra - fölemelte a gyereket és a halottra mutatva, halkan a fülébe
                    súgta:</p>
				<p>- Csókold meg a kezét - az apád volt!</p>
				<p>A gyerek gépiesen engedelmeskedett a papnak, de a szavak értelmét nem igen fogta
                    föl és visszatért kedvenc vesszőparipájához.</p>
				<p>- Úgy-e, hogy ilyen mozdulatlan és hidegen már nem hozhatja el nekem Bécsből a
                    kilencágú koronát!</p>
				<p>A pap felsóhajtott - a gyermek szeméből pedig két, nagy nehéz könycsepp hullt a
                    halott viaszsárga kezére.</p>
				<p>Ezek a könyek hulltak egyedűl az utolsó Illyésházy koporsója felett - talán ezek
                    sem annyira őtet, mint a kilencágú koronát siratták - amelyről a Pistika azt
                    képzelte, hogy az valami csodaszép játék lehet ám!</p>
				<p>* * *</p>
				<p>Tizenegy év mulva, 1849-ben, a debreceni csatában elhullt egy deli szép vitéz.
                    Selymesszőke haja volt, lenvirágszín szeme.</p>
				<p>A századnál Illés István név alatt ismerték, bátorsága oroszláni volt s a
                    huszonegyéves ifjú rövid idő alatt főhadnagyságig vitte. Pedig törve beszélt
                    csak magyarúl, és szülőhelye valahol messze volt, Trencsén vármegye sziklás
                    bércei közt.</p>
				<p>Attilája belső zsebében egy selyemkeszkenőt találtak. Egyik sarkában I. I.
                    betűkkel és kilencágú koronával. A század egy másik tisztje erre megjegyezte,
                    hogy egy kicsit hóbortos volt ez a kis trencséni krajani és a tábori tűz mellett
                    sokszor emlegette, hogy gyermek korában inasok szolgálták ki és hogy gróf
                    lehetne.</p>
			</div>
		</body>
	</text>
</TEI>