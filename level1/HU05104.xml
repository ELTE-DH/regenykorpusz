<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU05104" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A porban</title>
				<author ref="viaf:72194515">Török Gyula (1888-1919)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">102039</measure>
				<measure unit="pages">222</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A porban</title>
					<date>2007-08-10</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/05100/05104"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Csige Mónika</name>
					</respStmt>
					<bibl type="digitalSource">
						<title>A porban</title>
						<date>2007-08-10</date>
						<ref target="https://mek.oszk.hu/05100/05104"/>
					</bibl>
					<bibl type="printSource">
						<title> A porban</title>
						<author>Török Gyula</author>
						<pubPlace>Budapest</pubPlace>
						<publisher>Szépirodalmi K.</publisher>
						<date>1974</date>
						<idno>ISBN 963 15 0050 0</idno>
						<ref target="https://mek.oszk.hu/05100/05104/05104.pdf"/>
					</bibl>
				</bibl>
				<bibl type="firstEdition">
					<title>A porban</title>
					<author>Török Gyula</author>
					<date>1917</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="long"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-07-22"/>
			<change when="2020-11-06"/>
		</revisionDesc>
	</teiHeader>
	<text>
		<body>
			<div type="chapter">
				<head>
               1
            </head>
				<p>
               Kora reggel, vagyis délelőtt fél tíz órakor, egy hirtelenszőke,
                  halvány arcú fiatalember haladt hazafelé a körúton. Nem sietett, egy-egy kirakat
                  előtt meg-megállott, mint az olyan ember, aki céltalanul halad. Néha
                  indokolatlanul megpihent az aszfalt szélén. Mélyen és boldogan szívta be a
                  kivételesen tiszta levegőt, és gyönyörködve nézett fel az égre, amelynek kék
                  burája ezúttal végtelen magasságban borult a főváros fölé. A fiatalember
                  tulajdonképpen hazaigyekezett, és nyugovóra akart térni. Az éjszakát ugyanis
                  sikerült átbeszélgetnie ifjú és pénztelen irodalmárokkal. Nagy és nehéz
                  problémákkal elszórakozott hajnalig, közben táncoló hölgyeket nézett végig
                  valamelyik orfeumban, aztán, hogy minden földi salaktól megtisztuljon, a zavaros
                  éjszaka után elment a gőzfürdőbe. Most, hogy csendesen lépkedett hazafelé,
                  könnyűnek, tisztának és egészségesnek érezte magát. Visszagondolt a tegnap esti
                  vitákra, és örömmel állapította meg, hogy körülbelül felette áll a kis kócosok
                  rendezetlen ruházatú csapatának.
            </p>
				<p>
               - Legalábbis nem ragadtatom el magamat - gondolta -, nem tudok
                  irgalmatlanul levágni egy nagyságot sem, és irtózom a dicshimnuszok
                  zengedezésétől. Ami pedig azt az állásfoglalásukat illeti, hogy Magyarország
                  furcsa, félszeg, jövőtlen tartomány a nagyszerű európai népek áradatában, hogy
                  ennek az országnak a nyelvén nem érdemes írni, azt egyszerűen nevetségesnek
                  tartom.
            </p>
				<p>
               A túlsó oldal egyik kirakatában meglátott egy mályvaszínű nyakkendőt,
                  és anélkül hogy ezt külön elhatározta volna, átsétált a nagy tükörüveg elé.
                  Megbírálta a nyakkendőt, és közben tovább vitatkozott magával:
            </p>
				<p>
               - Igaz ugyan, hogy a származásunk, az eredetünk éppen ellenkező
                  irányba visz, mint amerre haladni akarunk. Igaz, hogy nincs egy fia rokonunk egész
                  Európában, és a nyelvünket nem érti, nem olvaszthatja be egy nemzet sem, de azért
                  mégis sokan vagyunk, élünk, nemzeti kultúrát teremtettünk, és ezer éven át...
            </p>
				<p>
               Elmosolyodott, mert arra gondolt, hogy most egy kicsit nagyképű és
                  fellengős mondat elé érkezett. Eszébe jutott, hogy egy fiatalember, egy
                  fiókszociológus azt mondta tegnap, hogy legjobb lenne angol gyarmatnak lenni.
            </p>
				<p>
               - Az angol gyarmat a legideálisabb államforma - mondta ez a furcsa
                  fiú -, nem kell katonát tartania, megvédik minden oldalról, adminisztrálják
                  becsületesen, és csekély adóért kap egy csodás kultúrát, egy világnyelvet... És az
                  angol gyarmat a legtermékenyebb talaj: Rudyard Kiplinget is az angol Indiának
                  köszönhetjük...
            </p>
				<p>
               A hazafelé baktató fiatalember legyintett a kezével:
            </p>
				<p>
               - Na - gondolta -, ha ezt odahaza hallották volna, a falunkban. A
                  jegyző leütné az egész társaságot, a főbíró meg zsandárokat állíttatott volna a
                  hátunk mögé, mert izgatunk az államforma ellen.
            </p>
				<p>
               Ennek a gondolatnak különösen megörült. Konstatálta, hogy ez igen
                  találó a társaságra és szülőhazájára is. Vékony nádpálcájával megcsapdosta a
                  fiatal fák törzsét, és a zöld levélcsomókat emelgető ágakat vizsgálgatta. Régen
                  nem volt ilyen nyugodt és fölényes, mint most, a tavaszi levegőben fürdő utcán. A
                  sötét és kétségekkel, szerelmi gyötrelmekkel, lopott örömökkel teli hónapok után
                  végre szabadon érezte magát, és úgy lépegetett a mellékutca kocsiútján, mint
                  akinek súlyokat oldottak le a vállairól.
            </p>
				<p>
               A kapuban még egyszer megállott. Hátraszegzett nyakkal felbámult a
                  végtelen magasságban úszó apró felhőkre, aztán felszaladt a lépcsőn. Egy kicsit
                  lihegett, mikor felért a harmadik emeletre:
            </p>
				<p>
               - Egye meg a fene - mondta félig hangosan -, ez mégiscsak jobb
                  odahaza... Nem kell ennyit mászni. Különben ezt sem érzi más, csak az ilyen gyenge
                  tüdejűek, mint én.
            </p>
				<p>
               Otthon lassan levetkőzött. Közben lapozgatott az asztalon heverő
                  könyvek között, elolvasta egy levelét a Dürer Albertről szóló könyvnek, és aztán,
                  mint aki jól végezte a dolgát, pont tíz órakor lefeküdt.
            </p>
				<p>
               Délelőtt tizenegy órakor kopogtak az ajtaján. A postás hozott egy
                  levelet, és letette az éjjeliszekrényre. Szürke, divatos boríték volt, a címzését
                  ceruzával írták rá. A fiatalember jól ismerte ezeket a leveleket. Budapestről
                  érkeztek, és napról napra pontos volt a feladójuk. Melegség öntötte el a szívét,
                  mikor a levelet felbontotta, pedig tudta, hogy mi van benne. Talán csak néhány
                  szó, annyi, hogy:
            </p>
				<p>
               Édes fiam, nagyon szeretlek.
            </p>
				<p>
               De ezúttal egypár szóval többet mondott a levél:
            </p>
				<p>
               - Kedvesem -
                  olvasta a fiatalember hangosan
                -, az este színházban voltam a mamával. Maga nem várt meg, és
                  kénytelenek voltunk kíséret nélkül hazasétálni. Most éjszaka tizenkét óra van, és
                  én már nem tudok magára haragudni. Ezt a levelet azért küldöm, mert meghalnék, ha
                  nem írhatnám le, hogy szeretem. A levél bal felső sarkát megcsókoltam... (Ugye,
                  hogy kedves, ez egészen új.)
            </p>
				<p>
               Kató
            </p>
				<p>
               A levél lepottyant a takaróra. A fiatalember boldogan és hálásan
                  nézett a plafonra. A hölgy, aki ezt a levelet küldte, mindenkinél közelebb állott
                  hozzája. Tizenhét éves kora óta a legfurcsább szerelmek szántották át a szívét, de
                  egyik sem fogta meg annyira, mint ez. Huszonhat esztendős volt, és azt hitte, hogy
                  ez az igazi. Az ő párja, aki neki teremtődött, és akivel egyedül lehet boldog.
                  Pedig erre a páros boldogságra aligha volt egyelőre kilátás. A leány azok közül
                  való volt, akik egyszerre virulnak ki a szegénységből és a gyenge ruhadarabokból.
                  Párizson kívül csak Pest tudja ezeket a leányokat teremteni. Tizennégy esztendős
                  korukig csúfak, szeplősek, vérszegények, és sápadtan futkároznak a poros utcán, a
                  szűk udvarok alján, a szomorú és megindító lakásokban. Aztán elkezdenek fejlődni.
                  Nagy lábuk formát kap, gyönyörű bokájuk lakktopán után sír, és kigömbölyödik az
                  arcuk is. Pedig még mindig lehetetlen koszton élnek. Talán liptai túrót
                  vacsorálnak, és kávét ebédelnek, de azért a fogaik ragyognak fehéren és éhesen a
                  jó, a finom, a nagyúri kosztra. És ezt a kosztot előbb-utóbb megkapja valamennyi.
                  Az ára persze nem csekély a jó életnek. Különben az is attól függ, hogy ki hogyan
                  mozog, és miképpen tartja magát. A nagy élet szegény sóvárgói nagyon
                  különféleképpen boldogulnak, és akadnak köztük olyanok is, akik elhullanak és
                  elkallódnak néhány jó ebéd és pezsgős vacsora után. Közülök csak azok maradhatnak
                  felszínen, akik pályának tekintik a foglalkozásukat, vagy pályát igyekeznek
                  választani. Ilyenek is vannak sokan, mert csodálatos talentumok rejtőzködnek az
                  apró pesti lányok között. Tetszettek talán olvasni, hogy legelső párizsi kokottok,
                  Európa-szerte híres nagy nők indultak a sivár pesti mellékutcákból az úgynevezett
                  fényes pályájukra. És a ma ünnepelt színésznők, énekesnők egész áradata táncolt
                  valaha fülledt udvarok mélyén, mint szegény, elhagyott és vágyakozó gyermek. A
                  levélíró hölgy is ezek közül való volt. Teljes nevén Spángli Katónak hívták, de
                  már egy éve elhatározta, hogy szakít ezzel a csúfnévvel, és valami pompásat,
                  hangzatosat vesz fel. Mert, hogy egészen őszinték legyünk, a leány énekelni
                  tanult. Csodálatosképpen nem akart színésznő, csak éppen egyszerű színésznő lenni.
                  És nem óhajtott operettprimadonnaként sem tündökölni. Ennél sokkal magasabb céljai
                  voltak. Tanult szorgalmasan, és félve, remegve gondolt arra, mikor először
                  énekelhet ezer ember előtt valami csodálatosan nagy és kebeldagasztó áriát.
            </p>
				<p>
               A fiatalember ezzel szemben némi földbirtokkal és ősökkel
                  rendelkezett. Elég tisztességes és az isten háta mögött elterülő földekkel meg
                  komoly és hasznavehetetlen ősökkel, akiket azonban tisztelnie kellett
                  gyermekkorában. Sőt, akik iránt az otthoniak még most is respektussal viseltettek.
                  A közeli és távoli rokonok nagyon is szerették a rég elhunyt urak és buzogányos
                  hősök büszkeségét, és aligha látták volna szívesen a hölgyet, akinek az édesapján
                  túl egy őse sincsen, de jobb lenne, ha ez sem lenne, mert a cipészek sohasem
                  voltak a Kender család kopár, nagy szobáiban szívesen látott örömszülők. A
                  fiatalember tudta ezt, és ha eszébe jutott az otthona, néma gyűlölettel,
                  tehetetlen dühvel gondolt a családjára. A legvidámabb percében is emésztette ez a
                  keserűség. Ráragadt a ruhájára, mint a bogáncs, a szájában maradt, mint a
                  lázbetegében a kinin bélháborgató íze.
            </p>
				<p>
               A szeme előtt most is beborult a mennyezet világos festése. Egy
                  percre a gond és kétség nehéz felhői ülték meg az agyát. Aztán, hogy menekülni
                  próbáljon ezektől, lehunyta szemeit, és aludni próbált. Tíz perc múlva félálomból
                  verte fel valaki:
            </p>
				<p>
               - Ároktői és suhatagi Kender Pál nagyságos úrnak - olvasta egy vastag
                  ember valami levélféléről.
            </p>
				<p>
               A fiatalember megriadt, mikor a nevét hallotta, és úgy felelt,
                  ahogyan az iskolában megszokta valamikor:
            </p>
				<p>
               - Jelen!
            </p>
				<p>
               - Egy ajánlott levél - mondta a kék ruhás ember -, itt tessék aláírni
                  a tintaplajbásszal.
            </p>
				<p>
               A levél tulajdonosa ingerülten kérdezte:
            </p>
				<p>
               - Mit akarnak már ezzel a sok írással?
            </p>
				<p>
               De ezzel inkább csak a maga ijedségét igyekezett enyhíteni. Ez a
                  levél hazulról érkezhetett csupán. És amit neki otthonról írnak, az nem lehet
                  túlságosan kedves. Felült az ágyában, a világosság felé tartotta a borítékot, és
                  megismerte az édesanyja írását. Még egyszer visszadőlt a párnáira, de aztán erőt
                  vett magán, felszakította a levelet, és olvasni kezdett. Az első soroknál
                  aggodalmas várakozás ült az arcára, azután hirtelen ijedség futott végig rajta.
                  Mikor pedig végzett az olvasással, letette a levelet a szekrényre, és kiugrott az
                  ágyból. Megnézte az óráját, aztán egy kis gondolkozás után hirtelen és elszántan
                  öltözködni kezdett.
            </p>
			</div>
			<div type="chapter">
				<head>
               2
            </head>
				<p>
               A hatalmas kőépület felé tartott, ahol nyitott ablakok mögül
                  megkezdett, meg-megszakított és újrakezdett melódiák szárnyaltak a tavaszi
                  levegőben. Keservesen gondolt arra, hogy reggel még minden derűs, vidám volt, most
                  pedig beborult felette az ég, és vihar tekint reája a nehéz gondfelhőkből.
                  Idegesen sétálgatott fel és le a nagy kapu előtt, és hárompercenként megnézte az
                  óráját. Fél egykor végre ajtócsapkodás zaját hallotta. Egypár perc múlva megjelent
                  a lépcsőn egy fiatal leány alakja. Hegedűt cipelt fekete tokban, és ez a gyászos
                  viaszosvászon takaró olyan komollyá tette, mint egy doktorkisasszonyt a pápaszem.
                  Utána még egy csoport egészen kislány következett, aztán a zenede egyik tanára, és
                  végül lassú léptekkel megindult a legfelső lépcsőfokon az aranyos és drága leány,
                  akit ő várt.
            </p>
				<p>
               Kényelmesen, lassan lépegetett, mert az üvegajtó mögül megpillantotta
                  Kender Pált, és tudta, hogy a fiatalember gyönyörködik benne. Nem volt magas
                  termetű, de nem is alacsony. Finom alakja kellemesen rajzolódott ki a szürke
                  háttérben. Karcsú volt, és az ifjúság varázsa dalolt minden mozdulatából. Egészen
                  egyszerű kalapot viselt, fekete hajfonatai balról kibomoltak alóla. Mosolygott,
                  amint fölfogta a szoknyáját, és kitűntek vékony, nemes bokái. Az arca, igen az
                  arca, furcsa és kiismerhetetlen volt. A szemei fogták meg legelőször azokat, akik
                  vele találkoztak. Magasan ívelt és összenőtt szemöldökök alatt ragyogó és
                  csodálatos tengerszemek, mély és sötét vizű tavacskák voltak ezek. Legtöbbször
                  simák és kissé könnyesek, mint az őzeké szokott lenni.
            </p>
				<p>
               - Szelídek és aranyosak, felejthetetlenek - gondolta magában Kender
                  Pál, és odalent csaknem könnyek tolultak a szemébe a hirtelen megindulástól.
            </p>
				<p>
               - Hogy van velem megelégedve?
            </p>
				<p>
               Sötétkék szoknya, világos blúz és könnyű, tavaszi kabátka volt rajta.
                  Olyan egyszerű volt, hogy egyszerűbb már nem is lehetett. És mégis teljes és
                  tökéletes volt ez a kosztüm. A fiatalsága, a megejtő üdesége csak úgy harsogott a
                  szerény keretből.
            </p>
				<p>
               - Nagyon, nagyon szép - mondta Kender Pál a legtökéletesebb
                  meggyőződés hangján -, nagyon kedves... olyan, amilyennek én szeretem látni.
            </p>
				<p>
               A hangjában szeretet, hála és melegség zengett, mikor így dicsérte a
                  drága és csodálatos leányt, akit szeretett volna a tenyerére venni, elvinni az
                  irigy emberek elől. Elragadni és elrejteni, hogy arcának minden rejtett zugát,
                  bájossága és fiatalsága kiaknázhatatlan bőségeit megismerje, felfedezze és folyton
                  újakkal gyarapítsa. A vágyódás és a mélységekből buzgó, mindig virrasztó szerelme
                  miatt elcsuklott utóbb a hangja. A lelke hajlott az elérzékenyedésekre, és sokszor
                  megtörtént vele, hogy válságos, nehéz vagy gyönyörűséges percekben egy pillanatra
                  könnyekbe fátyolozódott szeme. Ez a pillanat most ismét megkörnyékezte. Házak és
                  zsenge levelekben kicsúcsosodott gallyak, szürke kőkockák és emberek összefutottak
                  a szeme előtt, mint valamely rossz amatőr fotográfián. Egy másodpercig tartott az
                  egész. A leány nem vett észre semmit, a könny nem ült ki indiszkréten kék szemei
                  alá. De mégis, a hangjában volt valami, ami megfogta.
            </p>
				<p>
               - Pali, kedves Palikám - fordult feléje Kató -, magának mégiscsak
                  valami baja van. Pedig én kedves újságot akartam mondani. Két hét múlva
                  vizsgaelőadás lesz, és én a
                  Lakmé
               -ből fogok énekelni. Nézze, itt van már a kotta is...
            </p>
				<p>
               A fiatalember összeszorította a fogait:
            </p>
				<p>
               - Istenem - mondta magában -, ezt én már nem fogom hallani...
            </p>
				<p>
               És nem tudott egy szót sem mondani, mert a hangja elcsuklott volna,
                  és úgy érezte, hogy nyomban nekiborulhat a falnak, mint egy kisgyerek.
            </p>
				<p>
               Katót nyugtalanította a hallgatás:
            </p>
				<p>
               - Hát nem is örül? - kérdezte. - Pali, magának valami baja van, és
                  letagadja előttem.
            </p>
				<p>
               Kender Pál még jobban összeszorította a fogait:
            </p>
				<p>
               - Ároktői és suhatagi Kender Pál - szólította meg önmagát -,
                  szégyelld magadat. Mit szólna az édesanyád, ha így látna? Ő még az édesapád
                  temetésén sem sírt a nyilvánosság előtt, és te képes volnál itt
                  elérzékenyedni.
            </p>
				<p>
               Még egy hirtelen férfiassági roham, azután már elszántan
                  beszélt:
            </p>
				<p>
               - Egy kis baj van...
            </p>
				<p>
               - Mi az?
            </p>
				<p>
               - Levelet kaptam hazulról.
            </p>
				<p>
               - Na és?
            </p>
				<p>
               - Na és haza kell mennem...
            </p>
				<p>
               - És meddig maradsz odahaza?
            </p>
				<p>
               - Azt nem tudom. Én mindenesetre megpróbálok visszajönni. De azt írja
                  az anyám, hogy betegeskedik, hogy a Berci bácsi halála óta minden teher a nyakán
                  van, hogy nem bírja már a gazdasági ügyeket intézni. Mindennap új dolog van
                  adókkal, átírásokkal, engedélyekkel, közigazgatási isten tudja micsodákkal, amiket
                  csak egy férfi intézhet el. Nevetni szeretnék, ha ezekre gondolok: mit értek én a
                  telekkönyvhöz. Az anyáin valóságos tudós ezekben a dolgokban. És azt írja még,
                  hogy összeütközése van a jegyzővel, a szolgabíróval, hogy nekem kell közbelépni,
                  mert őt elnyomják, lekenyerezik. Hát én fogok talán otthon rendet csinálni, abban
                  a porfészekben, ahol nyáron ujjnyi fehérség borul mindenre, még az emberek agyára
                  is? Én legyek erélyes a porvárosban, ahol fuldoklik a tüdőm, mert nincs más, csak
                  evés, ivás meg pletyka? És ha eső esik, akkor sár lesz a porból. Olyan mély és
                  ragadós sár, hogy az ember elmerül benne, mint az ingoványban. Ide kell nekem
                  menni. És muszáj, muszáj, mert már régen elvesztettem minden jogcímet arra, hogy
                  itt éljek...
            </p>
				<p>
               - És a tanulmányaid? - vágta közbe mentő ötletnek a leány.
            </p>
				<p>
               - A tanulmányaim - intett szomorúan a kezével Kender Pál -, hiszen
                  már négy esztendeje végeztem mindenféle egyetemi elfoglaltsággal. Doktor volnék,
                  de ezt a címet nem használom, mert az a véleményem, hogy én vagyok a legutolsó
                  jogász a föld kerekségén. Másodszor nem lehet végigjárni az osztályokat az
                  elemitől az egyetemig. Ha lehetne, megtenném ezt a bolondot, csakhogy itt
                  maradhassak. De most menni kell, halaszthatatlanul jelentkeznem kell, mert két éve
                  nem voltam odahaza egy-egy napnál hosszabb időre. És még valami miatt: az anyám
                  azt írja, hogy megöl ez a város, elernyeszti az erőimet, és én elzüllök itt. Pedig
                  csak itt tudok élni. Itt vannak könyvek, színházak, itt szabad egy-egy szabad szót
                  ejteni ebben a szegény országban, és itt élhet az ember úgy, hogy nem vesz
                  tudomást a többi kilencszázezer társáról... Ezt akarom megmagyarázni neki, aztán
                  majd csak visszakerülök.
            </p>
				<p>
               A kétségbeesés és keserűségbe való fulladás sora most Katón volt. Az
                  első mondatoknál sajgott a belseje, és a torka elszorult, mintha vaskesztyűvel
                  szorongatták volna. De utóbb a fájdalmas hangon elzengett tiráda narkotizálta a
                  kétségbeesést. Így szerette, így tudta imádni ezt a fiút, ha sápadt arcát a
                  világosság felé emelte, és szavalt neki. Azt gondolta, hogy mártírok mind a
                  ketten, akik most indulnak a kálvária felé. Már behódolt a fájdalmaknak és a
                  megmásíthatatlan sorsnak, de még nem tudta felfogni, hogy e nélkül a kedves,
                  komoly, sovány fiatalember nélkül miképpen lehet majd botorkálni az utcán és
                  hirtelen csókokat váltani a kapu enyhe félhomályában, a csendes utcák sarkán, ahol
                  egy pillanatra nem látta őket senki, senki. Az első kérdés, amit megkockáztatott,
                  az volt, hogy meddig, hány óráig és hány percig tart még a boldogságuk.
            </p>
				<p>
               - Egy hétig, csaknem egy hétig - felelte Kender Pál -, ma kedd van,
                  és én csak szombaton utazom.
            </p>
				<p>
               - Hát akkor mindennap megvár itt, és minden délután eljön hozzánk,
                  ugye?
            </p>
				<p>
               Ezt kérdezte Spángli Kató jövendő opera- és dalénekesnő, a
                  terézvárosi cipész leánya, ároktői és suhatagi Kender Pál földbirtokostól. A
                  szemei olyan meghatóan ragyogtak, bágyadtan és az első szerelem őszinteségében,
                  hogy Kender Pál végzett jogász és Torontál megyei virilista (igaz, hogy jó hátul a
                  névjegyzékben) szerette volna a nyílt utcán átkarolni, megölelni és soha többé el
                  nem bocsátani, mintha az ároktői és suhatagi nemzetség mindig, már 1506-ban is
                  csak szegény, udvari boltokban dolgozó suszterek leányait vezette volna az
                  oltárhoz.
            </p>
			</div>
			<div type="chapter">
				<head>
               3
            </head>
				<p>
               Nem kellett megígérnie, hogy igen, ott lesz, és várni fog napról
                  napra, mert nagyon jól tudták mind a ketten, hogy ez már nem is lehet másképpen.
                  Az első ilyen búcsúnapon nagyon furcsán érezték magukat. A jövőről nem is mertek
                  beszélgetni, hanem inkább a múltról, igen a hároméves múltjukról. Apró históriákat
                  mondtak el egymásnak, olyanokat, amelyeket mind a ketten jól ismertek. De hiszen
                  éppen ez volt a gyönyörűség.
            </p>
				<p>
               - Emlékszel - kérdezte a leány, és tudta, hogy Pál is emlékszik -,
                  mikor először rándultunk ki? Elszöktünk délután két órakor, és ki a
                  Zugligetbe...
            </p>
				<p>
               - Emlékszem, hogy a villamoson olyan közel ültünk egymáshoz, hogy
                  mindenki megbotránkozott - felelte Pál, és boldogan nevetett.
            </p>
				<p>
               - Igen, és kint a füvön uzsonnáztunk. Emberek jöttek, és nevettek
                  rajtunk. Aztán egy csapat fiú meglesett, mikor megöleltél.
            </p>
				<p>
               - És te nem szégyellted magadat, hanem bosszúból megigazítottad a
                  fordulónál, ahol senki sem láthatott, a harisnyakötődet...
            </p>
				<p>
               - És te pedig szemtelen voltál, és megcsókoltad a térdemet.
            </p>
				<p>
               Ezen mind a ketten nevettek. Megfogták egymás kezét, és aztán úgy
                  néztek egymásra, mint a halálraítéltek, akiktől holnapután eltűnik minden, ami
                  drága ezen a komisz földön. Akik most siralomházban ülhetnek, és dúskálhatnak
                  aranyos szókban és minden gyönyörűségben, még egy-két napig. És éppen ezért nem
                  tudnak örülni az utolsó örömöknek, mint ahogyan a halálraítélt is közönyösen
                  szívja a sohasem ízlelt egyiptomi cigarettákat.
            </p>
				<p>
               A második napon vigasztalannak tűnt fel a leány előtt a helyzet.
                  Könnyezett, és megható emlékeket igyekezett felújítani.
            </p>
				<p>
               - Egyszer el akartunk válni - mondta, és megrázkódott a válla -, mert
                  valami miatt összeharagudtunk. Mind a ketten hibásak voltunk, de maga makacsabb
                  volt. Levelet írtam, hogy elmegyek magához, és ha zárva lesz az ajtó, hát én
                  betörök. Nem válaszolt, hát az utcán fogtam meg. De udvariasan lerázott. Akkor
                  azután mégis elmentem, és maga otthon volt. A dívány szélén ült, és olvasott. Egy
                  verset olvasott valami füzetből. Felnézett, köszönt. Én hideg akartam maradni:
                  megálltam az ajtóban, és azt mondtam...
            </p>
				<p>
               - Igen, azt mondta - vette át a szót Pál -, hogy kérem szépen, itt
                  felejtettem a múltkor a fekete zsüponomat, azért jöttem.
            </p>
				<p>
               - Ezt mondtam, és nagyon hideg akartam lenni. De éreztem, hogy az,
                  amit mondtam, olyan furcsa és szinte humoros, hogy csak nevetni vagy sírni lehet
                  rajta. És maga mégis komolyan vette. Bepakolta a zsüpont, átkötötte, és ideadta
                  nekem. De én már akkor nem tudtam megállani egyedül, és meg kellett ölelni
                  magát.
            </p>
				<p>
               Kender Pál folytatta:
            </p>
				<p>
               - És sírni kellett nagyon, ugye, olyan nagyon, hogy vörös lett a
                  szeme, és az én plasztronom egészen elázott.
            </p>
				<p>
               Megcsókolták egymást, és egy kicsit megvigasztalódva váltak el. De
                  éjszaka arra gondolt a leány, hogy itt fog állani nemsokára egyedül. Senkije sem
                  lesz, és ha nem jön vissza ez a szőke fiatalember, legelső és drága szerelme,
                  akkor meg kell őrülni, könnyekbe kell fulladni. Mert arról tudni sem akart, azt
                  lehetetlennek tartotta, hogy valaha később, talán nem is olyan sokára más
                  következik a sorban. Ez volt az első - zokogta a párnájába -, ezt meg kell
                  tartani, vagy jobb lesz meghalni.
            </p>
				<p>
               Kender Pál pedig újból számadást csinált közel tízéves szerelmi
                  múltja emlékei között, és ismét csak arra az eredményre jutott, hogy itt nincs
                  gondolkoznivaló: végre megtalálta az igazit, a gyémántot, amelyre csak egyszer
                  lehet egy életben akadni. Ezt a gyémántot, a ragyogó és színes gyémántot magához
                  kell kapcsolni, akár a puszta két kezével is, és soha el nem bocsátani, mert
                  különben örök életében csak vágyni fog a fénye után.
            </p>
				<p>
               Így gondolkoztak csütörtökön éjszaka, mikor utcák és városrészek
                  feküdtek közöttük, és mind a ketten egymás arcát idézték maguk elé. Így
                  gondolkoztak, és mind a ketten a párnájukat ölelték magukhoz, olyan odaadással,
                  hogy végre elaludtak. És másnap nem igyekeztek megölelni egymást
                  elválaszthatatlanul. Mert ilyenek a szerelmesek. Mikor minden menthető volna, még
                  a boldogságuk is, akkor el tudnak válni, és a búcsúzás hazug romantikájában
                  gyönyörködnek.
            </p>
				<p>
               Pénteken már csak nézni tudták egymást végtelen fájdalmasan, és ilyen
                  primitív párbeszédek folytak közöttük:
            </p>
				<p>
               - Szeretsz?
            </p>
				<p>
               - Nagyon.
            </p>
				<p>
               - Írsz?
            </p>
				<p>
               - Mindig... mindenről.
            </p>
				<p>
               - Visszajössz?
            </p>
				<p>
               - Vissza!
            </p>
				<p>
               - Nem felejtesz el?
            </p>
				<p>
               - Soha.
            </p>
				<p>
               Nem is vették észre, hogy a legrégibb recept szerint búcsúzkodnak,
                  pedig máskor mindig kerülték a sablonokat, és eredetiek akartak lenni. Szombaton
                  délelőtt címeket cseréltek.
            </p>
				<p>
               - Ha sürgős mondanivalója van - vigasztalta Kender doktor úr a leányt
                  -, felhívhat a kaszinóban. Délután háromtól négyig ott vagyok. Csak kérje a hármas
                  számot.
            </p>
				<p>
               Este azután elutazott Kender Pál. Eleresztette az egyetlen gyémántot,
                  és mikor betemetkezett a vasúti kocsi párnásszékébe, úgy érezte magát, mint egy
                  novellahős. És nem is tudta, hogy milyen igaza van.
            </p>
			</div>
			<div type="chapter">
				<head>
               4
            </head>
				<p>
               A Nemzeti Hotel sivár, sárga falai acetilénlámpák fényében fürödtek.
                  Néhány fiatal fa ritkás lombjait áttetszővé tették a vakítóan égő lángok. Az első
                  emeleti ablakok véges-végig kivilágítva ragyogtak, a törpe házak tetői felett
                  fénysugarakat bocsátottak a csendes, kisvárosi éjszakába. A nagyteremben éppen az
                  első négyest rendezték:
            </p>
				<p>
               - Sőn de dám - rikoltotta egy frakkos ember, az aranyifjúság
                  legállhatatosabb és örökifjú tagja, aki hervadhatatlan érdemeket szerzett a
                  négyesrendezés körül.
            </p>
				<p>
               A táncolók csatárláncai megindultak, összecsaptak, tarkán kavarogtak.
                  A lábak csosszantak, ruhák súrlódtak, legyezők csattantak, és a hosszú sorokon
                  véges-végig mindenki beszélt, kacagott. A zsivajgó tömeg fölött finom porfelleg
                  szálldogált, és a pillangó alakú szabad lángok lihegve küszködtek a párás, parfüm-
                  és ételszaggal telített levegővel.
            </p>
				<p>
               - Mariska nagysád, az istenért - zengett a négyesrendező hangja -,
                  tönkreteszi a figuráimat...
            </p>
				<p>
               A szemben állók összenevettek, és egy erős legény, egy pompás fekete
                  fiatalember hangosan is megjegyezte:
            </p>
				<p>
               - Ez a Gérőcz úr úgy dirigál, mint egy született táncmester!
            </p>
				<p>
               A közelben álldogáló fiatalemberek, szegény és lenge adóhivatalnokok,
                  fináncok és gyengébb legények kötelességüknek tartották, hogy nevessenek a
                  megjegyzésen. A Bakos Pista viccein különben illő dolog is volt nevetni, mert aki
                  kételkedett a jóízű voltában, az egyszerűen kötekedőként tűnt fel a városban. Ez
                  az úr ugyanis félig-meddig paraszt volt, de mert az ő földjeit tartották a
                  legzsírosabbaknak a határban, úrnak tisztelte mindenki. Volt háza bent a főutcán,
                  és a földjei közepén a hombárok és cselédházak között egy istállóra emlékeztető,
                  nehézkes kastélya. Maga vezette a gazdaságot, és a szakértők szerint elég jól
                  gazdálkodott. A lányos mamák ezért azután a legjobb szívvel invitálták magukhoz
                  bőséges uzsonnákra.
            </p>
				<p>
               A mellékteremben fehér asztalok mellett üldögéltek az öregebb urak,
                  és kártyáztak vagy iddogáltak. A szála utca felőli oldalán, az ablakok között
                  hosszú lócákon a mamák foglaltak helyet. Szigorúan és feszesen ültek, mereven
                  követve leányaik minden mozdulatát. A kövér Porubszkyné, a postamester felesége
                  emiatt igen nagy zavarban volt állandóan, mert négy leányát és két rokon gyermeket
                  kellett figyelnie az illem és jó modor nevében. Egy megvakult ótükör aranyrámája
                  alatt szikár és tiszteletre méltó asszony hegyeskedett. Lesimított ősz haja
                  ragyogott a rendezettségtől és tisztaságtól. Fekete selyemruhája szigorú és
                  puritán vonalakban takarta egykor pompás, nyúlánk alakját. Egyetlen dísz, egy
                  fehér bross volt a nyakán, egy régimódi csont dombormű, amely egy görög asszonyt
                  ábrázolt. Szürke szemeit nyíltan és büszkén hordozta a tömeg fölött, és keskeny,
                  összeszorított ajkai tiszteletet parancsoltak. Egy elkövéredett hölgy tartott
                  feléje, aki egy másik erős derekú asszonyt vezetett karonfogva:
            </p>
				<p>
               - Megengeded, édes Lotti, hogy bemutassam Korponánét, a kaproncai
                  jegyzőnét.
            </p>
				<p>
               - Örvendek - válaszolta szertartásosan a szikár asszony, aztán
                  büszkén tagolva, az idegen hölgy arcába mondta a nevét. - Özvegy Kender
                  Kelemenné!
            </p>
				<p>
               Jobbról és balról melléje telepedtek az asszonyok. A kaproncai jegyző
                  felesége kezdte a társalgást hízelgési alapon:
            </p>
				<p>
               - Igazán, hogy az ember itt lakik egy arasznyira, és nem ismeri a
                  legjobb családokat... Az intelligens osztálynak jobban össze kéne tartani, egypár
                  jobb mulatságot lehetne rendezni, aztán teniszt vagy valami ilyesfélét.
            </p>
				<p>
               Kender Kelemenné, mit sem engedve a szigorából, kivételesen
                  közlékenynek bizonyult:
            </p>
				<p>
               - Hát kérem, illetve, talán én vagyok az öregebb, hogy is hívnak,
                  kedvesem?
            </p>
				<p>
               - Irma - rebegte boldogan Korponáné.
            </p>
				<p>
               - Hát kérlek, Irmám, tulajdonképpen igazad van. De itt minden van,
                  csak az összetartás hiányzik. A teniszt már három éve sürgetik, de a főbíró nem
                  engedi a főtéren, mert akkor neki nagy utat kell tenni, hogy lássa a játszókat.
                  Hanem a kertjét ajánlotta fel, de ott megfullad az ember a portól, olyan nagy a
                  kopárság. Különben engem igazán nem izgat az egész dolog.
            </p>
				<p>
               A közvetítő kövér hölgy, bizonyos Barta Bertalanné, élénken vágott
                  közbe:
            </p>
				<p>
               - Már hogyne érdekelne, akinek ilyen nagy fia van, az már nem lehet
                  közönyös a társadalmi kérdések irányában... Hiszen meglett ember, maholnap
                  harmincesztendős.
            </p>
				<p>
               Kender Kelemenné a leghűvösebb tónusban és mégis panaszkodva
                  folytatta:
            </p>
				<p>
               - Akinek ilyen meglett emberfia van, az csak a maga bajaival törődik.
                  Egy ilyen embernyi ember még több gondot okoz, mint akármelyik nyűgös gyerek. Ma
                  délben érkezett meg éppen. No, mondom neki, éppen jókor jöttél, mert este piknik
                  van. Erre azt mondja, hogy jobb szeretne otthon maradni. Kérdezem, hogy fáradt
                  vagy talán; nem, azt mondja, csak tudni sem akarok már az ilyen gyerekembereknek
                  való cécóról. Alighogy megcsókoltam, megölelgettem kétesztendei távollét után, már
                  bosszúságom volt vele. Ezzel az egyetlen fiammal, akit mindig óvtam, ápoltam.
                  Kérdem aztán tőle, hogy talán otthagytad a szíved felét. Erre nem felelt, de én
                  tréfára fogtam a dolgot, és mondom neki: fiam, bele ne kozmásodj valami bugris
                  családba, mert én nem leszek akárkinek a napa. Ezen nevettünk, aztán rászánta
                  magát, hogy mégiscsak eljön.
            </p>
				<p>
               Korponáné élénken érdeklődött:
            </p>
				<p>
               - Én még nem is ismerem, kivel táncol?
            </p>
				<p>
               - Nem táncol, kedvesem - mondta Bartáné -, ott áll a kályha mellett,
                  az a szép, szőke fiú.
            </p>
				<p>
               Mind a hárman mustrálgatták a fiatalembert, aki elkeseredve, sápadtan
                  állt, és dobolt a hátratett kezeivel a hideg cserépkályhán.
            </p>
				<p>
               - Ha így elnézem most - merengett Bartáné -, olyan, mint a boldogult
                  apja. Szegény Kelemen, ha láthatná...
            </p>
				<p>
               A szegény Kelemen özvegye is részt kért a
                  véleménynyilvánításokból:
            </p>
				<p>
               - Az a baj, hogy annyira hasonlítanak egymáshoz. Gyenge volt szegény
                  férjem, és ez az egyetlen fiam reája ütött. Gyerekkorában is egyre betegeskedett,
                  csak mostanában tért egy kicsit magához. Jó órában legyen mondva, már három éve
                  nincs semmi baja. De az apja vére egészen. A cselédeknek nem tud parancsolni, a
                  szolgálót úgy szólítja, akárcsak a szegény apja, hogy kérem szépen... Bár inkább a
                  mi famíliánk szokásait tanulta volna meg. Nálunk minden gyerek arra született,
                  hogy parancsoljon. Hozzászokhattak, a vérük sem volt rossz, a nagyanyám született
                  báróleány volt.
            </p>
				<p>
               Ez a téma nagyon közel állott a szívéhez. Kifejtette a
                  hallgatóságának teljes tájékozottsággal, hogy Pali akkor lehet kamarás, amikor
                  akar, mert ősök tekintetében a lehető legjobban állanak. Amíg ez a magyarázat
                  tartott, már éppen tizedszer mustrálták végig a fiatalembert, aki azzal mulatott,
                  hogy egyik lábáról a másikra álldogált. Egyébként semmire sem gondolt, csak állt,
                  és bámulta a nagy kavarodást, és zsibbadtan tűrte, hogy a pikulás a legmerészebb
                  cifrázatokkal adja tudtára, hogy ő is egyéniség a zeneművészet terén.
            </p>
				<p>
               - Sasszé klasszé - rikoltotta mellette Gérőcz úr, a francia nyelv
                  tökéletes félreértésével.
            </p>
				<p>
               Ez a kis hamis fonetika felriasztotta Kender Pált is.
            </p>
				<p>
               - Istenem - sóhajtott fel -, hová kerültem? Hol és hogyan élnek ezek
                  az emberek? Tudnak-e mindazokról az örömökről, amelyeket ő megismert, mikor
                  felülemelkedett az egészen közönséges embereken? Tudnak-e a keserűségekről és
                  olthatatlan fájdalmakról, amelyeket átél minden emelkedettebb ember, éppen azért,
                  mert gondolkozik, és sablonos megállapításokon nyugvó és vigaszpontokon messze
                  túllát a megfejthetetlen és vigasztalan dolgokig? Tudnak-e úgy szeretni: mint ő,
                  akit mérföldeken, erdőkön, mezőkön, kanyargó folyókon át is összeköt egy fájdalmas
                  és szorongató érzés egy nővel, akinek barackgyümölcshöz hasonlatos az arca.
            </p>
				<p>
               Két perc múlva megszégyenülten konstatálta, hogy elkeseredetten
                  töpreng, és emellett a legégszínkékebb ábrándok kergetőznek az agyában.
                  Reátekintett az édesanyjára, és észrevette, hogy őt mustrálgatják a háromtagú
                  társaságban.
            </p>
				<p>
               - Van is mit nézni rajtam - mondta magában, és a torkát szorongatta a
                  keserűség -, itt áll a falusi Hamlet életnagyságban.
            </p>
			</div>
			<div type="chapter">
				<head>
               5
            </head>
				<p>
               Félig mosolyogva, félig bosszúsan botorkált be a másik szobába.
                  Hosszú, fehér abroszos asztal mellé ült le, és spriccert rendelt vörös borból. Egy
                  kövér és mosolygós öregúr szertartásos mozdulatokkal, méltóságosan és mégis
                  alázatosan hozta az italt magas pohárban. Kender Pál észre sem vette a
                  hajlongásait, mert éppen azon gondolkozott, hogy ebben a társaságban az emberek
                  kilencven százaléka kövér és széles arcú, ötven százaléka pedig szinte undorítóan
                  egészséges.
            </p>
				<p>
               Az öregúr még mindig ott állt előtte, és az arcát már öt perc óta
                  ugyanaz a bájmosoly ragyogta be.
            </p>
				<p>
               - A Kender nagyságos úrnak már nem tetszik engem ismerni? Az öreg
                  Mikárszkyt, a Nemzeti bérlőjét. Az édesapját, a Kelemen urat is ismertem. Isten
                  nyugosztalja, igazi gavallér volt. Egyszer jókedve támadt, itt kalabriászoztak a
                  földszinten, a filagóriában. Mondom, könyörgöm, hogy jókedve támadt, hát elküldött
                  a cigányokért. Azok éppen aludtak, de ész nélkül szaladtak ide, mikor megtudták,
                  hogy a Kelemen úr akar velük mulatni. Hát szóval eljöttek, és húzták reggelig.
                  Huszonhét üveg pezsgőt itatott meg velük boldogult édesatyja, ő maga pedig egy
                  liter gyorokival szórakozott. A végin a cigányok berúgtak, igaz, hogy már reggel
                  kilenc óra volt. Akkor ő szépen felkelt, és elment színjózanon haza. Azóta se
                  fogyott annyi pezsgő az én üzletemben...
            </p>
				<p>
               Kender Pál tudomásul vette a történetet, mosolygott is hozzá:
            </p>
				<p>
               - Igazán nagyon kedves, igazán örülök...
            </p>
				<p>
               - Hát bizony kérem - folytatta Mikárszky úr -, múlnak az évek,
                  megöregszünk. És mégis minden évben van valami változás. Három éve parkettet
                  rakattam a nagyterembe, tavalyelőtt bevezették az acetilént, az idén meg új kapu,
                  új szivattyús kút...
            </p>
				<p>
               Már nagyon unalmassá kezdett válni a dolog, mikor az öreget elhívták,
                  mert odalent összeverekedtek a kocsisok.
            </p>
				<p>
               A fanyar ital előtt üldögélő fiatalember átnézett a többi asztalok
                  felett a szoba túlsó falára, ahol megindítóan kozmás olajnyomatok függöttek egymás
                  mellett. Középen egy hazafias kép, a haldokló Petőfi, amint a szíve vérébe mártott
                  ujjával ezt írja kalligrafikus betűkkel: Hazám! Jobbról és balról
                  A vadász halála
                és
                  A vándor búcsúja
                című igen elterjedt vásznak. Elkeseredve bámulta ezeket az
                  elvetemedett alkotásokat, mikor a másik asztalnál valami érdekesebb dolgokról
                  kezdtek beszélgetni:
            </p>
				<p>
               - Hát kérem - mondta a jegyző, és a kártyát keverte ideges
                  gyorsasággal -, én azt nem tudom felfogni, hogy mi mindenben tudnak gyönyörködni a
                  pestiek. A kongresszuson fönt jártam, hát aztán benéztem egy képtárlatra, mert az
                  asszony fest, tetszenek tudni, selyemre, meg az égetést is megtanulta már. Hát
                  szóval bemegyek, hogy valami kedves dologról is tudjak neki referálni...
            </p>
				<p>
               - Ne csak leányokról meg az orfeumról, ugye? - vágta közbe egy
                  gazdász formájú úr nevetve.
            </p>
				<p>
               - Hát bemegyek, egykoronás jegy volt - folytatta, a közbeszólásról
                  tudomást sem véve, a jegyző -, de majd megvesztem a röhögéstől.
            </p>
				<p>
               Leosztotta a lapokat, és a kártyáit figyelve, folytatta:
            </p>
				<p>
               - Csupa pucérság, csupa disznóság. Istentelen hölgyek, akiknek olyan
                  a lábuk, kezük, mint a fonatos kalács, aztán ez még hagyján, de a hasuk kék, a
                  mellük bimbója meg zöld...
            </p>
				<p>
               - Ugyan ne mondja már - kacagott a gazdász -, ilyet csak maga tud
                  kitalálni.
            </p>
				<p>
               - Biz ez így van, magam se hittem volna, hogy ilyen őrültségeket is
                  kiakasztanak, de megtapogattam, hogy az ilyen hitetlen Tamások ne szólhassanak
                  le... Volt ottan aztán egy kék ökör, mellette meg egy kövér hölgy játszott
                  labdákkal. Na, mondom, ezt megveszem viccből. És tudják, hogy mit kértek
                  érte?
            </p>
				<p>
               - Na mit? - érdeklődött a gazdász.
            </p>
				<p>
               - Hát most essen hasra: kétezer koronát.
            </p>
				<p>
               - Tyűh, az Isten akárhová tegye a fajtájukat, hiszen azért a pénzért
                  egy igaökröt veszek - rikoltott a gazdász, és olyan méltatlankodó arcot vágott,
                  mintha a becsületében gázoltak volna.
            </p>
				<p>
               A jegyző fontoskodva fejezte be az előadását:
            </p>
				<p>
               - Na, és ezek a képek tetszenek, tisztelt ispán uram. A zsidók meg is
                  veszik valamennyit. Mert most ezek a szecessziósok a divatosak.
            </p>
				<p>
               - Pardon, nem szecessziósak - szólt át idegesen és bosszúsan Kender
                  Pál -, a szecesszió egészen más irány. Ezek, akikről a jegyző úr beszélt, párizsi
                  szalonok és az expresszionisták hívei...
            </p>
				<p>
               A kártyázók letették a lapjaikat: meglepetten és sértődve tekintettek
                  át. A gazdász felugrott, és összeütötte a bokáit:
            </p>
				<p>
               - Nevem Zudar - mondta -, azt hiszem, hogy eddig nem volt
                  szerencsém...
            </p>
				<p>
               A jegyző féloldalt pislogott át:
            </p>
				<p>
               - Nekem is nagyon régen volt szerencsém, nem is tudom, kit
                  tisztelhetek... De a képeket a múlt hónapban láttam, és ki volt írva, hogy
                  szecesszionisták...
            </p>
				<p>
               A fiatalember nagyon sajnálta, hogy beleelegyedett a beszélgetésbe.
                  Mégis, most már nem lehetett meghátrálni. Bemutatkozott, bár jól tudta, hogy a
                  gazdász kivételével mindenki ismeri.
            </p>
				<p>
               - Bocsánat - folytatta aztán -, de tévedni méltóztatik. Barátaim
                  vannak a kiállítók között, hát illetékes vagyok némileg. Nem szecesszionisták,
                  hanem Kilencek. Ez a társaság neve, mert kilencen vannak ezek a festők.
            </p>
				<p>
               A jegyző fenntartotta az állítását, új érveket csoportosított, és a
                  nagyobb nyomaték kedvéért az asztalt ütötte az ökleivel.
            </p>
				<p>
               - Én is azt hiszem, hogy tévedés a fiatalúr részéről - jegyezte meg a
                  szeplős plébános, aki sváb származású volt, és németesen beszélt -, tévedés lesz
                  benne, mert a jegyző úrnak jó emlékezőképessége van. A múlt évben senki se tudta
                  itt megmondani, hogy mikor volt a mohácsi vész, és ő csak úgy kivágta: aranybulla
                  1222, mohácsi vész 1526, augusztus huszonhat, délután négy órakor.
            </p>
				<p>
               - De minek vitatkozzunk - kiáltotta Zudar ispán úr -, majd dönt a
                  főbíró úr.
            </p>
				<p>
               - Az igaz - helyeseltek jobbról-balról -, neki járnak külföldi lapok
                  is, olvas külföldi újságot is, majd ő megmondja...
            </p>
				<p>
               Egy vékony úriember lépett be a szomszéd teremből. Úgyszólván
                  kifogástalan volt az öltözete, eltekintve a nyakkendőjétől, amelyet készen,
                  megkötve vásárolhatott. Egészben véve kellemesnek lehetett mondani a megjelenését,
                  csak amikor megszólalt, akkor volt felfedezhető valami durvaság az arcán:
            </p>
				<p>
               - Kérrem - fordult a társaság felé egy kicsit rekedtesen és az
                  arisztokratikus raccsolást mímelve -, velem parancsolnak?
            </p>
				<p>
               A jegyző előadta az esetet, és közben reámutatott Kender Pálra. A
                  fiatalember, hogy az újabb kellemetlenségeket megelőzze, udvariasan felugrott, és
                  bemutatkozott.
            </p>
				<p>
               - Rétsághy - viszonozta ridegen a főbíró a bemutatkozást. Aztán
                  végighallgatta a vitás ügyet, feltette a monokliját, és kimondta a legfelső
                  döntést egyetlenegy szóban:
            </p>
				<p>
               - Szecesszionisták!
            </p>
				<p>
               - De bocsánat - szólt izgatottan Kender Pál -, meg tetszik engedni,
                  hogy ennek dacára is fenntartsam a véleményemet.
            </p>
				<p>
               - De bocsánat - mondta kellemetlen hangon, távozó-félben a főbíró -,
                  a korkülönbség miatt sem respektálhatom a véleményét...
            </p>
				<p>
               Kender Pál szerette volna pofon vágni magát, amiért vitába
                  ereszkedett. A szomszéd asztaltársaság diadalmasan és jókedvűen folytatta az
                  alsóst, ő pedig forrongó epével üldögélt egy helyben:
            </p>
				<p>
               - Már kezdődik - mondta magában -, az első este megkezdődik a
                  kicsinyes komiszkodás. Az emberszólás, a letromfolás. Na, ugyan ide érdemes volt
                  eljönni.
            </p>
				<p>
               A csendes pesti szobájára gondolt, és maga előtt látott egy nyitott
                  könyvet, amelyből együtt olvasták Spángli Katóval a
                  Goriot apó
                felejthetetlen fejezeteit, mikor két cérnakesztyűs kéz befogta a
                  szemeit.
            </p>
				<p>
               - Na, találja ki, pesti úrfi, hogy ki vagyok! - hallott egy
                  egészséges és erős női hangot a háta mögött.
            </p>
				<p>
               Kender Pál előbb összerezzent, mert azt hitte, hogy bevezetés nélkül
                  óhajtja valaki inzultálni. Azután kínosan feszengett a helyén:
            </p>
				<p>
               - Nem tudom, komolyan nem tudom.
            </p>
				<p>
               - Nahát, ez mégis komiszság - nevetett elébe kerülve egy pompás darab
                  fiatal leány -, persze maguk nem törődnek a szegény emberekkel. Magáról különben
                  is szépeket hallottam: elcsavarta az összes pesti asszonyok fejét.
            </p>
				<p>
               Most már megismerte a leányt. Emlékezett reá, hogy Barta Bertának
                  hívják, és az édesanyja egyik barátnéjának a leánya. Egy kicsit megdöbbent, mikor
                  eszébe jutott, hogy ezt a leányt valaha nagyon szerette. Az érettségi előtt is
                  hazaszökött érte, hogy csak egy félórára láthassa. Akkor a leány még rózsaszínű
                  volt és aranyos, buta baba. Mikor egyszer fel és alá járkált az ablaka előtt,
                  lebontotta a haját, és úgy tett, mintha nem tudná, hogy ő is jelen van. Levetette
                  a blúzát is, megfésülködött a szeme láttára, meztelen karokkal. És a végén,
                  kidobott neki valami virágfélét, hogy rózsa volt vagy gyöngyvirág, arra már nem
                  emlékszik.
            </p>
				<p>
               De azóta, istenem, mennyi idő múlt el. A rózsaszínű baba hatalmas
                  hölgy lett, és a növendék fiú szerelmére csak mosolyogva lehet visszagondolni.
                  Átvillant az agyán, hogy
                  Goriot apó
               -ban szerepel egy úr, akiről azt írja Balzac, hogy olyan, mint egy
                  rozsdás, hosszú szeg. Nos, hát ez a leány pedig olyan - csaknem elnevette magát az
                  ötletre -, olyan, mint egy vastag és megduzzadt dugó. Nem tudott ettől a
                  gondolattól szabadulni, és hogy a lelkiismeretét megnyugtassa, udvariasságokat
                  akart mondani:
            </p>
				<p>
               - Hogy megnőtt, milyen nagy leány lett. Persze ma sokat táncol?
            </p>
				<p>
               - Sokat, de még többet is fogok, kivilágos-virradatig. Tudja, kivel
                  táncolom a második négyest?
            </p>
				<p>
               - Kivel? - kérdezte gépiesen Kender Pál, aki már elfelejtette, hogy
                  ennek itt mély jelentősége van.
            </p>
				<p>
               - A Bakos Pistával.
            </p>
				<p>
               Itt megrekedt a társalgás. Kender egyáltalában nem lepődött meg azon,
                  hogy valaki Bakos Pistával táncolja a második négyest. Ez a név különben sem volt
                  előtte kellemes hangzású. Emlékezett egy rettentő pufók, apró vasgyúróra, aki az
                  iskolában veszedelmes hírre tett szert. Ez a Bakos Pista halomra gyomrozta az apró
                  fiúcskákat, aztán ha már nem volt kivel verekednie az osztályban, kiállott a
                  kőművesinasokkal. A latinban ellenben sokkal gyengébb volt, mint a társai a
                  verekedésben, és a hatodik osztályban csak azért engedték át, mert a
                  tornaversenyen megnyerte a másik intézet elől az összes első díjakat.
            </p>
				<p>
               A leány leült melléje, és szemrehányóan mondta:
            </p>
				<p>
               - És magát ez nyugodtan hagyja?
            </p>
				<p>
               - Hát mit csináljak, ha maga vele akar táncolni?
            </p>
				<p>
               Berta lenézett a földre, és elérzékenyült egy kicsit:
            </p>
				<p>
               - Lássa, maguk fiatalemberek, olyan blazírtak. Hát nem emlékszik a
                  virágaimra?
            </p>
				<p>
               A blazírt szó úgy érintette a fiatalembert, mint valami kellemetlen
                  emlék. Ez a szólásmód hölgyek és férfiak között a nyolcvanas években foroghatott
                  divatban, és ez a leány még mindig használja, mint anyjáról reámaradt krinolint.
                  De mint az előbb, most is udvarias akart lenni:
            </p>
				<p>
               - A szegfűkre? - kérdezte. - Emlékszem.
            </p>
				<p>
               - A rózsákra - förmedt rá a leány -, a tearózsákra, nem a szegfűkre.
                  Hiszen nekünk sohasem voltak szegfűink.
            </p>
				<p>
               De úgy látszik, hogy a porváros hölgye nem haragudott meg. Sőt éppen
                  az úgynevezett blazírtság érdekelte, mert nem volt hajlandó első udvarlóját
                  otthagyni. Közelebb húzódott hozzája, és megkérdezte:
            </p>
				<p>
               - Tudja maga, hogy mit jelent a tearózsa?
            </p>
				<p>
               - Fogalmam sincs róla!
            </p>
				<p>
               - Hát nem ismeri a virágnyelvet?
            </p>
				<p>
               - Egyáltalán nem.
            </p>
				<p>
               - Azt jelenti, hogy szomorú szerelem.
            </p>
				<p>
               Kender Pál eddig azt hitte, hogy a virágnyelvet a szobaleányokon és a
                  mázolósegédeken kívül senki sem használja már; nagyon szégyellte magát. A leány is
                  megérezte, hogy ez az ember egészen más kiadású, mint a kisváros többi gavallérai.
                  Ez a furcsa, szőke fiú mindig izgatta és érdekelte gyerekkorában is, mert sohasem
                  tudta megérteni, és szerette volna a vézna csontjait nagyon megropogtatni, magához
                  ölelni, mint ahogyan az egészséges anyák szokták a leggyengébb gyermeküket.
            </p>
				<p>
               Nem tágított mellőle, bár utóbb Kender Pál szinte udvariatlanul
                  szótalan volt. Mikor pedig megjelent Bakos Pista, és a karját nyújtotta feléje,
                  belerejtette az arcát a zsebkendőjébe.
            </p>
				<p>
               - Bocsásson meg, de igazán olyan rosszul érzem magam, úgy szédülök...
                  - ezeket susogta, bár az arca majd kicsattant az egészségtől. Kender Pál pedig azt
                  gondolta, hogy az erős és mégis formás bokákon, a nagyszerű combokon még sohasem
                  állhatott erősebben hölgy, mint éppen ez a Barta Berta nevű.
            </p>
				<p>
               Bakos Pista elrobogott, mint egy dühös tulok, és nyomban leült
                  inni:
            </p>
				<p>
               - Nyápic kölyök - mondta a vendégeinek, a gazdásznak és egy
                  adóhivatalnoknak -, ide dugja az orrát Pestről, és azt hiszi, hogy ő csinálja a
                  csokoládét...
            </p>
				<p>
               Kender Pál észre sem vette az egész jelenetet, mégis kellemetlenül
                  ült a szép, erős leány mellett. Valósággal megörült, mikor a főbíró kérette egy
                  szóra:
            </p>
				<p>
               - Kérlek, Pali - mondta neki atyai hangon -, csak azt akarom izé,
                  tudtodra adni, hogy nem szeretném, ha félreértenél. Boldogult öregednek voltam
                  szerencsés jó barátja lenni. Nagyon finom úr volt, csak persze a pénzzel ő sem
                  dobálózhatott... De ez most nem tartozik ide, azt akarom csak mondani, hogy
                  kérlek, neked volt igazad az imént. Izé, hát persze hogy neked, de én már a
                  nyilvánosság előtt mégsem bánthatom a híveimet. Tudod, tűzbe mennének értem. És
                  két év múlva, azt akarják mindenáron, hogy, izé, én lépjek fel a kerületben.
            </p>
			</div>
			<div type="chapter">
				<head>
               6
            </head>
				<p>
               Egy árva és fonnyadó tearózsa könnyed és finom illata betöltötte az
                  egész szobát. Az éjjeliszekrényen búsult a virág a gyufatartóba szorítva. A sápadt
                  és szomorú rózsákat mindig szerette Kender Pál, mert ezek a virágok hervadó és
                  mégis csodálatos asszonyokra emlékeztették. Karcsú és fájdalmas nőkre, akiknek még
                  gyönyörű az alakja, finom a bőre, de már apró ráncok pókhálói fonják át az
                  arcukat, a nyakukat, és a keblük, a két drága halom, olyan már, mint a túlérett
                  nemes gyümölcs. Illatuk van ezeknek a nőknek, alig érezhető, végtelen finom illat,
                  olyan, mint a tearózsáé.
            </p>
				<p>
               Felhúzott térdekkel, összegubbaszkodva feküdt az ágyában Kender Pál,
                  és nem tudott egy pillanatig sem megszabadulni a gondolattól, hogy durva
                  gyufaszálak közé szorítva, lekonyítva fejét, hervad mellette egy nemes és rafinált
                  kertkultúra virága. Fájt neki az intenzív és mégis alig-alig szűrődő illat.
                  Emlékek támadtak a lelkében, egy rég elfelejtett és elhagyott asszony emlékei. És
                  mégsem tudott állandóan visszagondolni, mert folyton eszében járt a két banális,
                  buta szó, amelyet tegnap este hallott:
            </p>
				<p>
               - Bánatos szerelem... bánatos szerelem...
            </p>
				<p>
               Aki ezeket a szókat mondta előtte, és megrettentette a
                  korlátoltságával, ugyanaz a nő adta neki ezt a szegény, halálra ítélt virágot
                  is.
            </p>
				<p>
               - Pali - mondta bizalmasan és odaadással -, ezt a rózsát magának
                  szántam. Na, fogja meg már, és ha azt akarja, hogy még holnapután is ilyen friss
                  legyen, vágjon le egy csipetnyit a szárából, és tegye sós vízbe...
            </p>
				<p>
               Azért se tette. És nem fogja tűrni, hogy ez a kemény mellű liba
                  továbbra is elhessegesse az ő gyönyörű emlékeit, profanizálja a magának font finom
                  álmait, mert egyszer, gyerekfővel hajlandó volt meglesni, hogy milyenek a meztelen
                  karjai és vállai.
            </p>
				<p>
               Az ajtó hirtelen kitárult, teljes világosság csapott be rajta, és a
                  sugárkévében ott állott az édesanyja alakja:
            </p>
				<p>
               - Jó reggelt, fiatalúr! Talán felkelnénk?
            </p>
				<p>
               Pál nem tudta magát tájékozni az időről, hát hamarosan
                  felöltözködött. Mikor kilépett, megrökönyödve konstatálta, hogy még csak negyed
                  nyolc. Ilyen korán is régen kelt fel. Összeszámolta, hogy egészben véve négy órát
                  alhatott, és azt gondolta, hogy ezek után egész délelőtt nem tehet jobbat, mint ha
                  olvas. De az édesanyja porköpenyegben állított be:
            </p>
				<p>
               - Kedves fiam - mondta nagyon komolyan -, ma ne olvass. Ki kell
                  mennünk legalább egy órára a gazdaságba. Egy hét óta nem jártam odakint; különben
                  is ezt a munkát neked kell ezentúl végezni.
            </p>
				<p>
               - Ezentúl - ismételte magában a fiú, és ez a szó a szívébe
                  nyilallott. Hát ezentúl itt számítani akarnak reája?
            </p>
				<p>
               Felültek némán a magas kocsira, és amíg a földön ülő házak között
                  haladtak, nem is beszéltek egy szót sem. Az egyik külső utca szélén állott az új
                  főbírói hivatal kopár kertje, az úgynevezett Erzsébet-park csenevész fái között. A
                  főbíró a tornácon szivarozott, és üdvözölte őket.
            </p>
				<p>
               - Láttam, hogy beszéltél vele - elevenült meg a sovány asszony -, a
                  váltókról mondott valamit?
            </p>
				<p>
               - Miféle váltókról? - kérdezte Pál.
            </p>
				<p>
               - Hát még ezt sem tudod? A váltókról, amiken az apád szerepel meg én.
                  Akkor vette fel a pénzt, mikor először akart képviselő lenni. De a vármegyénél nem
                  nyugdíjazták, mert függetlenségi programmal lépett volna fel. Így aztán maradt
                  minden a régiben, csak a pénzt verte el bújában... Még ma is nyögöm. Ötven pengő
                  az is minden negyedben.
            </p>
				<p>
               Kender Pál egy hirtelen gondolatvillanással megértette a tegnapi
                  kedvesség eredetét.
            </p>
				<p>
               - Nem - mondta azután -, nekem egy szót se szólt váltókról; képekről
                  beszéltünk.
            </p>
				<p>
               - Hát majd ezt a dolgot te fogod elintézni vele. Azt csak beláthatod,
                  hogy én nem kérhetem tőle a pénzt...
            </p>
				<p>
               Újabb kellemetlenség, gondolta magában a fiatalember, de a nyomasztó
                  érzése hamarosan eloszlott mert már szabadabb részeken jártak, és a kemencék
                  nyomott füstszaga, a disznóólak penetráns illata, amely specialitása volt a kis
                  elterpedt falunak, nem kísérte többé a kocsit.
            </p>
				<p>
               Virágoktól fehér fák szegélyezték az utat, és a vetések, földcsíkok,
                  szántások úgy takarták a laposra feszült föld hátát, mint a keleti szőnyegek.
                  Jobbról már arasznyi magas vetések zöldelltek, és hullámzottak a könnyű
                  szélben.
            </p>
				<p>
               - Na, meg tudnád-e mondani, hogy miféle vetés ez itt?
            </p>
				<p>
               - Zab! - mondta találomra Kender Pál.
            </p>
				<p>
               Az anyja hangosan nevetett, és a kocsishoz fordult:
            </p>
				<p>
               - Hallod-e, Ferenc, azt mondja a tekintetes úr, hogy e’ zab!
            </p>
				<p>
               A kocsis mereven ült, és bólintott a fejével, hogy érti. Aztán mégis
                  hátrafordult, és magyarázgatni kezdett:
            </p>
				<p>
               - Úgy el tetszett felejteni mindent abban a kőszodomába? Őszi búza
                  ez, azért mer ősszel vetették, oszt kitelelt a hó alatt.
            </p>
				<p>
               Az egyik ló megbotlott ezenközben, és csaknem az orrára bukott,
                  özvegy Kender Kelemenné módfelett felmérgesedett:
            </p>
				<p>
               - Tökfilkó - kiáltotta -, akkor beszélj, ha kérdezlek. Ha meg olyan
                  ügyetlen vagy, hogy elejted a lovat sima úton, akkor eredj béresnek, ökröt
                  csálézni.
            </p>
				<p>
               Félig gyepes dűlőúton lekanyarodtak. Most már a maguk földjén
                  haladtak. Nem volt túlságosan nagy tag ez a birtok, de mert minden tapodtnyi
                  helyét kihasználták, jól jövedelmezett. Búzatáblák és szántások közt hosszú lapos
                  húzódott meg, amerre futott velük a kocsi. Jobb oldalról bíbicek sírását hozta a
                  friss pusztai szél feléjük.
            </p>
				<p>
               - Látod ezt a komisz vadvizet - mutatott jobb kéz felé Kenderné -,
                  tíz esztendőn keresztül mindig pocsékká tette a búzát, kukoricát, még a mag is
                  odaveszett minden évben. Hát én egyszer gondoltam valamit. Hozattam három
                  bolgárkertészt, és kiadtam két esztendőre bérbe az egész darabot itt bal kéz
                  felől. Az én bolgáraim ástak három kutat, fúrtak, túrtak a földemen, locsoltak,
                  addig, amíg csak a legjobb káposzta nem termett meg ezen a hitvány részen. Két év
                  után kitettem a szűrüket, és most hozzáfogok a másik részhez, ott már én magam
                  teremtek igazi, jó zöldségkertet.
            </p>
				<p>
               A fiatalember elismerőleg bólogatott, csodálkozva nézte az anyját, de
                  alapjában véve semmi lelkesítőt sem talált abban, hogy valaki tocsogós területből
                  paszternákot termő földet varázsol szegény bolgárok izzadságával.
            </p>
				<p>
               Amint továbbhaladtak, mindinkább meggyőződött, hogy ő ezekből a
                  dolgokból sohasem fog megtanulni semmit sem. Azt még csak értette, hogy miért kell
                  egyik évben kukoricát termelni azon a helyen, ahol az előző esztendőben zabot
                  arattak, de hogy a szántóföldekkel való sakkozás eme lóugrásaiban mi lehet a
                  gyönyör, azt ismét nem tudta felfogni. Közben elérték a majort is. Előzőleg már
                  ismertetést tartott az édesanyja az ispánjukról:
            </p>
				<p>
               - Csak olyan botosispánféle és zsidó. Róthnak hívják, még a haja is
                  vörös. Én már a régi recept híve vagyok. Boldogult nagyapám, tudod, hogy báró
                  volt, azt mondta: nincs jobb a házi zsidónál. Az ilyen ember lop, de nem enged
                  mást az ember holmijához.
            </p>
				<p>
               Néhány szomorú cselédház, egypár istálló, szín és néhány ól, ez volt
                  a major. Róth a kukoricagóré végében várta őket levett kalappal.
            </p>
				<p>
               - Az ifjú nagyságos úrnak haza tetszett jönni?
            </p>
				<p>
               - Csak tekintetes - mondta szigorúan Kenderné.
            </p>
				<p>
               - Hát tekintetes - hajladozott Róth -, de ami azt illeti, egy ilyen
                  meglett doktor urat megillet a nagyságos cím is.
            </p>
				<p>
               - Honnan tudja, hogy doktor vagyok? - kérdezte meglepetten Pál.
            </p>
				<p>
               - Hát kérem, van nekem egy sógorom, akivel együtt tetszettek doktor
                  lenni az avatásnál, az egyetemen. A Zala Mór... az írta.
            </p>
				<p>
               - Nem emlékszem rá...
            </p>
				<p>
               Özvegy Kenderné közbeszólt:
            </p>
				<p>
               - Már azt se bánnám, ha több szamárságot is beszélne, csak ne lopna
                  hétről hétre többet.
            </p>
				<p>
               - Vicces kedvében tetszik lenni a tekintetes asszonynak - hebegte
                  Róth, és még mélyebben meghajolt.
            </p>
				<p>
               Kenderné elvonult az ispánnal az istállók felé, a fiatalember pedig a
                  cselédházakhoz ballagott. Gyerekkorában sokszor járt itt, de akkor sohasem tűntek
                  fel ilyen nyomorúságosnak a béreslakások.
            </p>
				<p>
               - Hányan laktok egy konyhában? - kérdezte egy pendelyes
                  gyerektől.
            </p>
				<p>
               - Mi itt lakunk székül a magtárossal meg a kanásszal, oszt nyóc
                  család van.
            </p>
				<p>
               - Mi a fene az a nyolc család?
            </p>
				<p>
               A kocsis felelt a gyerek helyett, aki már szeretett volna a nagy
                  megtiszteltetés elől menekülni.
            </p>
				<p>
               - Azt jelenti, hogy nyolc gyereke van a három családnak.
            </p>
				<p>
               - Szóval, tizennégyen laktok egy konyhában?
            </p>
				<p>
               - Még többen is, mert majd mindenkinek él az öreganyja.
            </p>
				<p>
               - Hát iskolába jártok-e?
            </p>
				<p>
               - Csak úgy ősz felé. Mert ahogy a nagy esők vannak, beleragadna a sok
                  gyerek az úton a sárba - nevetett a kocsis -, nem is tud ez egy se írni, csak
                  éppen, hogy a nevit kaparja le egyik-másik.
            </p>
				<p>
               Kender Pál felült a kocsira, mert úgy érezte, hogy a láthatatlan
                  szenny és piszok belepi a cipőjét és a nadrágja alját, mint a süppedő gané
                  leve.
            </p>
				<p>
               Na hiszen - gondolta -, ha újságíró lennék, ugyancsak
                  kiszerkeszthetném a híres dzsentribirtokokat. Milyen furcsa és keserű lehet itt
                  élni. Ha tartós esők szitálnak a lapos táj felett, nincs út, amely járható lenne,
                  és ha nagy hófúvások vannak, elvágják a fehér hegyek ezt a kis emberszigetet
                  minden kultúrától, még a falutól is. Összebújnak az emberek az alacsony tetők
                  alatt, mint az állatok az istállóban, és egy-egy nyomorúságos mécs fénye
                  beletekint a nagy éjszakába. Alacsonyan járó felhők alatt meglapulnak a házak is,
                  és nincs más zaj, mint a kutyák ugatása, amely a távoli tanyák felől hangzik ide.
                  Mégis, mégis talán boldog emberek laknak itt. Talán boldog lehetne ő is, ha
                  megszabadulhatna a töprengések kínjaitól és a nagy vágytól, amely egy drága
                  leányhoz szállítja minden őszinte gondolatát. Itt is lehetne talán boldognak
                  lenni, ha úgy itt teremhetne, eljöhetne a leány a tavaszi zöld vetéseken át hozzá.
                  Hiszen nem oly rossz föld ez mégsem. Ez termett neki kenyeret esztendőkön át, és
                  ennek a földnek a nedvein, ajándékain élt kora gyermekkorától.
            </p>
				<p>
               Ijedten rezzent fel. Az édesanyja egy lesántított igáslóért és egy
                  alomba kevert maréknyi szénacsomóért csapott még patáliát. Azután megfordult velük
                  a kocsi. Délfelé járt az idő, a nap melegen sütött. Kender Pál kinyitotta a
                  száját, és szívta a tavaszi levegőt. Mikor azután újból összezárta az ajkait,
                  majdnem elkáromkodta magát. A fogai között ropogott a finom, apró por, a porváros
                  egyik vonzó specialitása.
            </p>
			</div>
			<div type="chapter">
				<head>
               7
            </head>
				<p>
               Az asztalára egy levelet helyeztek, amíg odajárt. Szürke, divatos
                  borítékon az ismerős kézvonások. Hegyes és szeretettel rótt betűk, amelyek
                  mosolyogtak, szelíden és kedves szomorúsággal. Kender Pál az ablakhoz lépett, és a
                  függöny mögé húzódott, hogy nyugodtan belemélyedhessen a levélbe. Gyerekkorában
                  sokszor lapult meg itt, amikor először bökdöste mellbe a fájdalom, amelyet életnek
                  is neveznek. A bordó függöny szelíden körülölelte buksi fejét, és enyhe homállyal
                  borult a látni kezdő szemei elé, amelyek ijedten révedeztek a körülötte folyton
                  szaporodó rejtélyek és durvaságok felé. De most már túlnőtt a párkányon a feje, és
                  nem rejtőzhetett a függöny mögé. Az ablak alatt cselédek hancúroztak. Moslékot
                  vittek kis dézsákban a hátsó udvarra a malacoknak, és éppen itt tartottak pihenőt.
                  A szobában kanalakkal csörömpölt egy felpántlikázott, cifra leány.
            </p>
				<p>
               - Itt olvassam én el ezt a levelet - kérdezte magától a fiatalember
                  -, itt, ahol csak bosszankodni lehet, amikor ennek a levélnek az illata is csupa
                  gyönyörűség?
            </p>
				<p>
               Zsebre csúsztatta óvatosan a levelet, és kisétált a folyosóra.
                  Lehaladt a kis kertbe, és a szőlővel befuttatott házoldal mellett egészen a nagy
                  esővizes kádig sétált.
            </p>
				<p>
               Hányszor állott itt a nagy kád szélére kapaszkodva, tikkasztó nyári
                  délutánokon, amikor hallgatott, és alig pihegve lélegzett körülötte a kert, a
                  kisváros és az egész vidék. Szúnyoglárvákat lesett, a kátrányszagú dongákra
                  lapulva, és hirtelen megérintette a víz felszínét, ha az áttetsző testű férgek
                  felmerészkedtek. Micsoda riadt menekülés volt az, mennyi élet nyüzsgött a pár
                  araszos helyen. És aztán, ha újból elsimult a tükör, sokszor megdöbbenve látta
                  maga felé meredni egy vézna kisfiú sápadt arcát, hosszú és mulatságos orrát.
                  Emlékezett reája, hogy utálta az arcát, és egyszer, amikor önkéntelen grimaszt
                  vágott, és torz képét meglátta a vízen, beleköpött a kádba.
            </p>
				<p>
               A sarkon túl egy ajtó nyílott. Az ajtó mögött egy ócska
                  kukoricamorzsoló gép búslakodott, és a kis négyszögletes térségről meredek szögben
                  futó lépcső vezetett felfelé.
            </p>
				<p>
               - A padlás - gondolta magában Pál -, legjobb lesz, ha ide szaladok
                  fel.
            </p>
				<p>
               Fülledt kukoricaszag, száradó tollak, régi bútorok és galambok
                  tanyájának az illata csapta meg, amikor lassan mászott felfelé. Ezt a levegőt is
                  jól ismerte. Fél napokat töltött el sokszor a padláson egyedül. A köteleken tiszta
                  ruhák száradtak, a tetőzet nyílásán ferdén csapódott be a napsugár. Jobbról-balról
                  csöves kukorica és ocsúhalmok: a házi készlet. Egy poros rosta, melyben a
                  macskacsalád rendezett női klinikát és csecsemőápoló intézetet. Méhkaptárakból
                  kiszedett, még viaszos szélű keretek, halomnyi régi újságok, elfelejtett és mégis
                  graciőz bútorok, beszakadt székek. Csak néha száll egy-egy darázs a zsindelyek
                  alá. A baromfiudvarról megtompulva érkezik fel a kacsák hápogása, a tető külső
                  meredekén galambok topognak és szerelmeskednek. Egyébként semmi sértő, semmi
                  bántó, csak nagy-nagy nyugalom.
            </p>
				<p>
               Egy régi ládára ült fel Kender Pál, és feltépte a levelet. A papír
                  lenge illata ennyi ellentétes szag dacára is diadalmaskodva szállott a meleg
                  levegőben feléje. Az írás fent kezdődött, és a levél bal felső csücskében húzódott
                  meg a dátum: Szombat, este 10 óra.
            </p>
				<p>
               - Gyermekem - így kezdődött a komolyabb rész -, itt ülök, és alig
                  tudok hozzáfogni az íráshoz. Maga tudja, hogy mit csinálok. Sírok, illetve bőgök,
                  és hullanak a könnyeim a kezem fejére. Lássa, csak arra kell gondolnom, hogy maga
                  hogy szerette csókolni a kezemet, és már megint szeretnék leborulni, úgy, mint
                  mikor a pályaudvarról hazajöttem. Az utcán még türtőztettem magamat, de mikor
                  beléptem a konyhába, ott a mama előtt elkezdtem zokogni. Azt hittem, hogy
                  mindennek vége, és azt hiszem most is, hogy hurokkal szorongatják a torkomat.
                  Minek kellett ennek az egésznek megtörténni. Tegnap még itt ültél mellettem ebben
                  az órában. És én nem tudtam egy szót sem szólani, mert féltem, hogy rögtön elsírom
                  magamat. Most pedig mennyi minden jutott az eszembe. El kell jönnöd, mert a te
                  szegény leánykád beleőrül ebbe a keserűségbe. Palikám, én nem akarok énekelni, én
                  nem fogok szólót előadni a
                  Lakmé
               -ből, én csak teveled akarok lenni. Én nem törődöm semmivel, én
                  elmegyek hozzád...
            </p>
				<p>
               Kender Pál maga előtt látta a finom, kék eres kezeket, amint
                  gyötrődnek és vonaglanak a papír fölött. És a kisírt, dagadt szemeket, amelyeket
                  úgy szeretett csókolni, ha Kató lehunyta a pilláit. A kicsiny és világító arcot, a
                  rózsaszínűség és a kreolság legszerencsésebb vegyülékét.
            </p>
				<p>
               Úgy olvasott, mint az iskolás gyermek. Tagolta és fogai között
                  lágyította a hangzókat. Amikor készen volt, kimelegedett tetőtől talpig. A füleit
                  pirulni érezte, és valami egyenletes zsibbadtság, lágyan zsongó fájdalom töltötte
                  be az egész testét. Érezte futni az erein át a vérét, és nem mozdult. Olvasott már
                  egypár hasonló hangú levelet, de így még sohasem hatott reája írás.
            </p>
				<p>
               Válaszolni kell, még ma írni kell neki - gondolta -, de mit? Hogy ő
                  is álmodik fényes nappal, vagy egyéb ilyen banalitást. Hogy elmegy, visszamegy
                  egy-két héten belül, amikor ez nem igaz. Vagy, hogy nem láthatja őszig vagy télig,
                  amikor ettől ő maga is csaknem sírva fakad.
            </p>
				<p>
               Ült, és révedező szemmel bámult ki a szemközti nyíláson át a
                  tenyérnyi darab kék égre, amely mögött - ezt gyermekkorában így hallotta - a
                  mennyország van állítólag. Arra gondolt, hogy vannak, illetve voltak nagyszerű
                  lovagok, akik minden poklokon át harcolni tudtak az imádott nőért. Hogy látott
                  maga is kis szennyes embereket, akik elérték a legszebb nőket, és emlékezett apró
                  nyomorultakra, akik megcsapdosták vitézül az élet hullámait, küszködtek, elbuktak,
                  felkeltek, és mégis diadalmaskodtak, feleségük volt, és gyermekeket nemzettek. És
                  ő nem tud egyszerű választ komponálni, amely kinyúlna ebből a városból, mint egy
                  végtelen hosszú kar, és ideláncolná vagy elhozná melléje, a padlásra vagy akár a
                  nyomorult béresházba azt a leányt. Nem tud megmozdulni, hogy ha már eleresztette
                  ostobán, legalább újból a karjaiba ölelhesse. Hanem itt ül az ócska ládán, isten
                  tudja, miféle limlom fölött, és tétován keresi az utat a lehetőségek között, hogy
                  mit szólnának a porban járó emberek, és mit mondana az anyja, ha... Szinte
                  megriadt a gondolattól, és megszédült az elképzelt örömök perspektívájától, ha azt
                  írná, hogy gyere, gyere, itt állok kitárt karokkal, és remegő bensővel, mert
                  minden porcikám téged óhajt és vár...
            </p>
				<p>
               Eltikkadt a nagy forróságtól, a torka kiszáradt. Lehajtotta a fejét
                  annyira, hogy a plasztronja megroppant a mellén. A láda teteje alól kikandikált
                  egy kis vaskos könyv, azt kihúzta gépiesen, és felütötte az első lapon.
                  Verseskönyv volt, francia könyv. A találomra felnyitott oldalon két név egymás
                  alatt. Az egyik nyomtatott: Paul Verlaine, a másik lila tintával írott: Kender
                  Kelemen tulajdona. Érezte a furcsa és bizarr disszonanciát, amely a két név egymás
                  mellé kerülésében van. Mégis bársonyosan simogatta a lelkét ez a felfedezés.
                  Sohasem tudta, hogy valaki föléje borulhatott a tespedő faluban a nagyszerű
                  soroknak, amelyeket Párizsban írt egy csodálatos és szenvedő ember. És, hogy
                  ezeket éppen az ő édesapja olvasgatta. Felnyitotta a régi ládát, és elképedve
                  látta, hogy könyv könyv mellé sorakozik benne. Egy érdekes, elvonult ember
                  olvasmányai, Ovidius rejtegetett műve, az
                  Ars Amandi
               , egy fakult
                  Zrínyiász
               , Schiller és Berzsenyi egybekötve, mert oktáv alakú volt mind a két
                  füzet, katalógus a Louvre régi képeiről, a Goncourt fivérek egy értekezése a
                  japánok művészetéről.
            </p>
				<p>
               Kender Pál káprázott és szédült a felfedezés meglepetéseitől, de
                  mindig mélyebben bányászott az apja emlékei között. Lejjebb egy rézszobrot talált,
                  amely a ládán ülő Petőfit ábrázolta, mellette mindjárt egy kis terakottát, a milói
                  Vénusz nyurgává és aránytalanná vált figuráját, és végül Pompeji híres Faunját
                  patinás bronzból. Ezt az utóbbit zsebre vágta, és magához vette Ovid könyvét
                  is.
            </p>
				<p>
               Amint lefelé haladt, maga előtt látta az apja hajlott, szerény
                  alakját és jóságosan mosolygó, keskeny arcát. Másfél évtized távolából kezdte
                  megismerni és rekonstruálni a Kender Kelemen bensejét. A szent tiszteleten kívül,
                  amellyel eddig gondolt reája, meleg rokonszenvet érzett iránta, és úgy vélte,
                  mintha a testvére, idősebb bátyja lett volna az a mindig finom és tartózkodó úr,
                  aki gyerekkorában annyi szeretettel simogatta a fejét. Hirtelen átvillant az agyán
                  egy szó, egy megjegyzés, amelyet talán tizennyolc éve a jelenlétében tettek az
                  apjára:
            </p>
				<p>
               - Schöngeist...
            </p>
				<p>
               Ezt mondta egy öregúr a kuglizónál, és rámutatott Kender Kelemenre,
                  aki nem vett részt a mulatságban. A többiek röhögtek rajta, de ő akkor nem értette
                  meg ezt a szót. Később is hallotta még egypárszor, de addig nem jutott sohasem az
                  eszébe, hogy gondolkozzék rajta. Bizonyos, hogy így csúfolták az apját töltött
                  káposzta zabáló és borivó kuglisampionok. Ez jutott ki neki a sok finomságáért s
                  gavallér voltáért.
            </p>
				<p>
               Most már még inkább tisztán látta Kender Kelement, és még melegebben
                  gondolt vissza reája. Szinte párhuzamot vont közte és maga között, és azt találta,
                  hogy hasonlít hozzá nemcsak az arcéle, a haja színe, a hanghordozása, hanem valami
                  más, csak érezhető, de egyelőre meg nem magyarázható sajátságok miatt is.
            </p>
				<p>
               Odalent már terítve volt. Az édesanyja bent ült az “irodában”, és
                  számokat rótt, írogatott egymás alá egy vörös rubrikás, kéken vonalozott, rideg
                  könyvbe. Pápaszem lógott az orrán, és erélyesen könyvelt, jegyezte a kiadásokat
                  meg a bevételeket szorgalmasan. Észre sem vette, hogy a fia a háta mögött
                  áll.
            </p>
				<p>
               A földön egy könyv feküdt. Kender Kelemenné helyezte az imént a
                  térdeire, és onnan pottyant a számolás hevében a földre. Pál felemelte, és
                  megnézte a kötése sarkát: Ohnet:
                  A szirén
               , ragyogott rajta arany nyomással.
            </p>
				<p>
               - Anyám - kérdezte meglepődve -, te még mindig ezt olvasod?
            </p>
				<p>
               - Ezt hát - felelte Kenderné -, nem is szecessziósokat.
            </p>
				<p>
               Már megint a szecesszió - keseredett el a fiatalember -, úgy látszik,
                  hogy itt mindenki ugyanazt a kétszáztizenöt szót használja az érzelmei
                  kifejezésére. És még gondolt valamit, amin nevethetett volna, ha ízléstelen és
                  ostoba. Nem tudta elfojtani ugyanis azt a hirtelen ötletet, hogy ez az asszony
                  maga választotta a férjét, és később megkérte, sőt oltárhoz is vezette.
            </p>
			</div>
			<div type="chapter">
				<head>
               8
            </head>
				<p>
               A következő napon megjött a második levél is. Valahogyan úgy
                  hangzott, mintha már megkapta volna a leány a Kender Pál válaszát, és erre a
                  megnyugtató, kissé hűvös, de őszinte és csöndes lírát muzsikáló írásra reagálna.
                  Könnyes szemmel, de okos és szép arcát felemelve.
            </p>
				<p>
               Az igazság pedig úgy állott ezzel szemben, hogy a fiatalember még
                  mindig nem tudott a tollhoz nyúlni, és nem tudta leírni azt, amit óhajtott, és
                  remegve mondogatott magában, hogy gyere, mert szomjazlak, és máris eltikkadok
                  utánad. Ült az asztalánál, a kikészített papírlap előtt, ült, és érezte, hogy
                  tesped, hogy huszonhat éves vérének buzogni kellene vidám és könnyed hevüléssel,
                  mert bársonyos nyakú nőre gondol, akit szeret, és mindenkinél többre tart. Így,
                  ahogyan itt kínlódik, csak fele egy párnak, amely egymás felé fordítja az arcát és
                  szívét. Hogy így csak fájdalmas vágyak fogják gyötörni, és tőle messze is van
                  valaki, aki nála nélküle ugyanilyen fél dió. Akivel nem illik össze senki, és aki
                  ifjúsága ragyogásában is, milyen profán szó ez, használatlanul hever, holott pedig
                  vannak hölgyek, akik tizennyolc éves korukban drága életet hordanak magukban. Fél
                  dió, az most sír az élete másik fele után. Védtelen és az éhesek táborába dobott
                  drága kincs: bárki megkívánhatja, és talán ki is kezdheti.
            </p>
				<p>
               A sok kétségre megfelelt a levél. Azt írta benne a kék eres,
                  mandulaszagú kéz (ez a Pál megállapítása), hogy Spángli Katónak minden gondolata
                  ide szárnyal. Hogy látja mozogni, komolyan elképedni, mosolyogni és lehajtott
                  fővel gondolkozni, mintha csak mellette lenne. Néha ugyan ezek dacára is olyan
                  igen-igen vágyik utána, hogy csak úgy bevezetés nélkül kicsordul a könnye, és a
                  szája hosszú és meleg csókra formálódik. Néha gondolkozik azon is, hogy minek kell
                  neki ilyen üres életet élnie, és miért ilyen boldogtalan éppen ő. Gyerekkorában
                  nem volt semmi öröme, vágyott és csaknem elepedt a napsugár után, és most már
                  kénytelen távol lenni attól, aki szerette és becézte. Miért veszi ő mindezt olyan
                  komolyan? Hiszen a többi lányok nevetnek, ha titokban sírnak is, de ő könnyezik,
                  ha a kedves mellékutcákon vagy a lakása előtt elhalad, és zokog, emészti magát, ha
                  otthon magára marad. Mégis, úgy gondolta, mégis énekelni fog a vizsgán. Lakmé
                  olyan szép és zengő, hogy talán megnyugtatja. És van egy boldog reménye, hogy a
                  közönség között ott lesz, nem egészen két hét múlva egy Kender Pál nevezetű úr
                  is.
            </p>
				<p>
               A nevén nevezett úr pedig csak sóhajtott.
            </p>
				<p>
               - Kedves utcák - mondta -, kis, fülledt utcák, mély és szürke árkok a
                  nagy házak között, mikor látlak újra benneteket?
            </p>
				<p>
               Arra nem is mert gondolni, hogy mi lesz két hét múlva, és mikor fogja
                  a Kató hangját hallani.
            </p>
				<p>
               Lehajtotta fejét, és gondolkodni kezdett valami mély és a szívből
                  fakadó válaszon, amely ölelni tud, szorosan és görcsösen tudja átkarolni az
                  egyetlen leány derekát, mellét, bokáját és egész alakját.
            </p>
				<p>
               És ebben a pillanatban hangokat hallott a másik szobából. Az anyja
                  kikönyökölt a nyitott ablakon, és beszélgetett valakivel:
            </p>
				<p>
               - Ilyen korán? És már egy szekérderéknyi virágod van, kedvesem?
            </p>
				<p>
               - Ó, én minden reggel kint járok. Itt a lucernás mellett, mindjárt a
                  temetőnél tele van a mező virággal. Pipacs, búzavirág, szarkaláb, fodormenta. És a
                  legszebbek. Majdnem olyanok, mint a dufla kerti virágok...
            </p>
				<p>
               Egy ismerős leányhang mondta mindezt gyors hadarással, egy
                  szuszra.
            </p>
				<p>
               - A mama mit csinál? - hallotta az édesanyja kérdését.
            </p>
				<p>
               - A mama? Ó, a mama kacsákat ültet. Már a második költés ebben az
                  esztendőben. Tetszik tudni, a papa nagyon szereti...
            </p>
				<p>
               - Hát te nem? - nevetett Kender Kelemenné. - Te talán nem is
                  szereted?
            </p>
				<p>
               - Ami azt illeti, megeszem. De akkor szeretem őket a legjobban,
                  amikor még csak éppen hogy kibújtak a tojásból. Akkor olyanok, mint a vatta, olyan
                  puhák, hogy az ember szeretné egy szorítással összenyomni a kis jószágokat.
            </p>
				<p>
               - Na, te nagyon kegyetlen vagy. Az előbb még virágokat szedtél, most
                  meg miket beszélsz. Ha ezt meghallanák a fiatalemberek...
            </p>
				<p>
               - Nem nagyon törődnék vele, én különben is okleveles óvónő vagyok,
                  azt sem bánom, ha sohase kérnek meg.
            </p>
				<p>
               Már ezek a szavak és válaszok csak úgy zsongtak a Pál fülében. Nem
                  figyelt arra, amit odakint beszélnek. Két perc múlva azonban kellemetlenül kezdte
                  magát érezni.
            </p>
				<p>
               - Kedves nénike - mondta a leányhang élénken -, mit csinál az az
                  álmos pesti úrfi? Látni se lehet az utcán.
            </p>
				<p>
               Szinte látta hogy fordítja hátra a fejét az édesanyja. Már hallotta
                  is az erős hangokat:
            </p>
				<p>
               - Pali, Pali, gyere csak ide az ablakhoz, látni akarnak!
            </p>
				<p>
               - Jaj, kedves Lotti néni - szabadkozott a leány -, bizony isten
                  elszaladok...
            </p>
				<p>
               Barta Berta állt ott, ó, istenem, ez is százéves hagyomány, fehér
                  pettyes kék delinruhában, fülig pirulva.
            </p>
				<p>
               - Biztosan így pirult el az öreganyja is - gondolta Kender Pál, és
                  szertartásosan meghajolt.
            </p>
				<p>
               - Kialudta már magát? - kérdezte az egészséges hölgy.
            </p>
				<p>
               - Ó, hogyne, hogyne, hiszen ha jól gondolkozom, az ember itt egyebet
                  sem csinálhat, csak pihen...
            </p>
				<p>
               - Már aki! - vágta közbe Kender Kelemenné, és visszahúzódott az
                  ablakából, mert eszébe jutott, hogy a reggeli baromfietetést nem ellenőrizte
                  még.
            </p>
				<p>
               Na, most egyedül vagyok ezzel a libával - gondolta Pál, és
                  elkeseredetten kezdett játszani az ablak kitámasztó kampójával. Egy percnyi csend
                  után mégiscsak belátta, hogy beszélnie kell valamit.
            </p>
				<p>
               - Hol szedte ezeket a virágokat? - kérdezte, pedig nagyon is jól
                  tudta, hogy hol.
            </p>
				<p>
               - Kint, a szabad mezőn - magyarázta a leány, aki örült a témának -, a
                  temetőnél csupa virág az egész rét. Pipacs, búzavirág meg amit itt lát. Ez mind
                  ott nő. És csupa teljes szirmú, nézze csak meg ezt...
            </p>
				<p>
               Kender Pál már a kezében érzett egy sárga virágot. Nem is
                  szabadkozhatott.
            </p>
				<p>
               - Milyen harmatos - mondta keserűen.
            </p>
				<p>
               - Hát bizony harmatos. Reggel ott olyan gyönyörű. Harmatcseppek ülnek
                  a virágszálakon...
            </p>
				<p>
               (Deme Károly III.
               osztályú olvasókönyv - gondolta Kender Pál.)
            </p>
				<p>
               - És a nyárfák susognak... (Magyar népdal.)
            </p>
				<p>
               - És a temetőből intenek a szelíd virágok. A kis fehér falu pedig...
                  (Népies nemzeti.)
            </p>
				<p>
               Kender Pál kezdett pompásan mulatni, de aztán hirtelen csaknem
                  visszahúzta a fejét.
            </p>
				<p>
               - Tudja, Pali, olyan gyönyörű ott. A levegő tiszta, a nap aranyosan
                  ragyog. Maga is örülne, ha egyszer kijönne. Egyszer elkísérhetne.
            </p>
				<p>
               - Én?
            </p>
				<p>
               - Persze hogy maga, nem is a Bakos Pista. Azzal nem is mennék.
            </p>
				<p>
               Azt akarta válaszolni Kender Pál, hogy neki igazán mindegy, őtőle
                  akár Bakos Pistával is sétálhat. De hirtelen meggondolta magát. Ilyen ostobaságot
                  különben sem mondhat. És még hírét viszik, hogy nőgyűlölő, hogy pipogya fráter, ha
                  az ilyen ajánlatokat visszautasítja.
            </p>
				<p>
               - Hogy maga milyen majom lett - mondta szemrehányólag az erős mellű
                  leány -, olyan fád, mint az öreg esperes. Már az is szégyen, hogy itt udvarolok az
                  ablaka alatt...
            </p>
				<p>
               - Hát ahogy parancsolja - szólt le Pál -, ahogy magának tetszik.
            </p>
				<p>
               - Tudja, az úgy lesz, hogy én különben is erre járok, hát bekopogok
                  itt ezen az ablakon.
            </p>
				<p>
               Ennyiben maradt a dolog. Harmadnap aztán beváltotta a leány az
                  ígéretét. Kender Kelemenné kinézett utánuk az ablakon.
            </p>
				<p>
               - Hová, hová? - kérdezte, és mosolygott.
            </p>
				<p>
               - Kiviszem ezt a kisfiút a mezőre - nevetett a leány.
            </p>
				<p>
               - Csak vigye-vigye, hadd tanuljon valamit. Tanítsa meg, hogy melyik a
                  búza meg az árpa.
            </p>
				<p>
               Hét óra lehetett. Egyáltalában nem volt korai a porvárosban. A kis,
                  kocsikenőcs-illatú fűszerboltok rég nyitva állottak. Ami kellett a parasztoknak,
                  azt még öt órakor megvették. Az úri házakban takarítottak, az ablakok mindenütt
                  nyitva voltak. Egy kis utcán haladtak, és nyomban a falu szélére értek. Ott
                  kezdődött az akácos, amely a temető felé vitt. Szótlanul haladtak, illetve a leány
                  várta, hogy Kender Pál megszólaljon, és beszéljen neki furcsa, szokatlan dolgokat,
                  magyarázzon idegen szavakkal, amit az ember nem feltétlenül ért meg. Kender Pál
                  pedig haladt beletörődve a sorsába, és arra gondolt, hogy egy óra múlva talán
                  mégis hazatérhetnek. Végre is a leány szólalt meg:
            </p>
				<p>
               - Nézze, egy kis pacsirta.
            </p>
				<p>
               - Hol?
            </p>
				<p>
               - Ott fönt, fönt, egészen a fehér bárányfelhők alatt. Milyen
                  gyönyörűen énekel.
            </p>
				<p>
               - Én nem is hallom.
            </p>
				<p>
               - Ugyan ne affektáljon. Nem hallja, hogy énekel?
            </p>
				<p>
               Valaki most messze tényleg énekel - gondolta Kender Pál -, nyitott
                  ablak mellett próbálja a legtisztább és legszebb szoprán hangot idomítani.
                  Lakmé
               -ból tanul egy áriát a drága, a nagyszerű gyermek, aki maholnap
                  pompás nő lesz.
            </p>
				<p>
               - Látja, ez itt a bakszakáll - magyarázta mellette a kifejlett
                  leány.
            </p>
				<p>
               Hajladozott, és füveket tépegetett, virágokat kötözött. Valósággal
                  dolgozott, mintha ebből kellett volna megélnie. Közben pedig egyre beszélt:
            </p>
				<p>
               - Látja, ez az én legnagyobb örömem. Ez a szabad természet. Harmat a
                  füvön, virág a mezőn, és fejünk fölött ragyog a kék ég, az áldott magyar ég.
                  Mindig így gondoltam, hogy olyan vagyok én is, mint ez a falusi mező. Ilyen
                  egyszerű és ilyen nyílt...
            </p>
				<p>
               Felegyenesedett. A karján halomban feküdtek a virágok.
            </p>
				<p>
               - Nézze - mondta -, milyen harmatosak, csupa víz a ruhám.
            </p>
				<p>
               Azzal megfogta a Pál kezét, és a kebléhez értette. Olyan egyszerű és
                  előre nem tervezett, meggondolatlan volt ez a mozdulat, mint maga a leány. Észre
                  sem vette az egészet.
            </p>
				<p>
               Egy nyárfa vastag dereka eltakarta előlük a szomszéd földön görnyedő
                  munkásokat és a távolban kocogó kocsikat. A leány kipirult a hajladozástól, az
                  arca szinte kicsattant az egészségtől. A szája félig nyitva volt, nedves ajkai
                  között megvillantak fehér fogai. Kender Pál tudta, hogy most ezt a szegény,
                  primitív teremtést magához ölelhetné szó nélkül, a virágjaival együtt. Érezte,
                  hogy semmi ellenkezésre nem találna, hanem inkább két erős és ölelő karra és egy
                  egészséget lehelő, puha szájra.
            </p>
				<p>
               Szembenézett vele. Barta Berta megértett ebből a pillantásból
                  mindent, és lesütötte a szemeit, mint az áldozati bárány. Várta a gyönyörűséges
                  pillanatot. De ez a pillanat nem érkezett el. Pál leeresztette a félig felemelt
                  karjait. Mandulaszagot érzett a levegőben szállani, mintha egy frissen mosdatott
                  kis kéz lebbent volna el közöttük. Egy lépéssel el is távolodott a leánytól, és
                  most már a tavalyi, száraz akácgallyakat kezdte tördelni. Berta még várt egy
                  darabig, aztán nagyot sóhajtott, és megindult visszafelé. Kender Pál szótlanul
                  haladt mellette. A falu szélén csendesen ezt mondta a leány.
            </p>
				<p>
               - Magának van valakije.
            </p>
				<p>
               Az első pillanatban oda akarta vágni a fiatalember, hogy igen, neki
                  van valakije, akit szeret, és akihez senkinek semmi köze. De mégis meggondolta
                  magát. Spángli Katóról ne tudjon itt senki, az ő szent és gyönyörű alakját ne
                  illessék a porváros lakói még gondolatban sem.
            </p>
				<p>
               - Hát ezt meg honnan vette? - kérdezte erőltetett nevetéssel. - Na,
                  maguk igazán nagyszerűek ebben a városban.
            </p>
				<p>
               - Maguk igazán nagyszerűek - mondogatta magában, amikor elváltak. Ez
                  a szóklisé hozzátartozott a porváros szólásformáihoz. Társaságban minduntalan
                  hallhatta az ember: Maguk igazán nagyszerűek, asszonyok... maguk férfiak igazán
                  nagyszerűek. Valósággal megrémült. Hát ennyire hat reája ez a nyomorult fészek és
                  minden szokása, hogy már a szólásformákat is kölcsönveszi a népétől?
            </p>
				<p>
               És mintegy ellensúlyozásaként a tapasztalatnak, leült, és levelet
                  írt, hogy legalább így társaloghasson a távoli városban élő leánnyal. Először
                  történt öt nap óta, hogy erre reá tudta magát szánni. Először vetette papírra a
                  puritán megszólítást: Katóm!
            </p>
				<p>
               Egy kicsit hidegen hangzott előtte a név, amelyben mindössze egy
                  szerény birtokos rag szolgálta a meleg elemet. Mégis azt hitte, hogy nem kell
                  többet írnia. A komoly mögött megérzi majd a leány is az ő szeretetének a
                  lángjait, a szíve őszinte dobbanását és azt az elfogódást, amely meglepte,
                  megindultsággal árasztotta el, ha reája gondolt. A levélben sem voltak lángoló
                  szavak. Egy kicsit rendszertelenül és rapszodikusan következtek a mondatok, de
                  végeredményben mégis egy nyugodt és szinte fáradt kedély hangjai voltak ezek. Nem
                  tüzeltek, nem gyújtottak, mint a közönséges szerelmesek sorai, hanem inkább csak
                  megnyugtatólag hangzottak. Hogy minden rendben, illetve semmi sincs rendben, hogy
                  minden elveszett, de nem örökre, mert férfiasan kell venni a dolgot, és akkor
                  lehet, hogy egy-két hét múlva látni fogják egymást. Egyébként tanulni, tanulni
                  kell reggeltől estig, próbálni és fejleszteni a zengő hangot, amelyet olyan nagyon
                  szeretne hallani, hogy sokszor már azt hiszi, hogy megcsendül ezüstösen és
                  tisztán, amikor félálomban gondol reája.
            </p>
				<p>
               Ezt a levelet azután borítékba tette, megcímezte szépen, rendesen, és
                  elküldte a pántlikás hajú leánnyal a postára. Valamivel nyugodtabbnak érezte
                  magát, és azt hitte, hogy most egy-két napig minden rendben lesz.
            </p>
			</div>
			<div type="chapter">
				<head>
               9
            </head>
				<p>
               Délután elment a kaszinóba, és mert nem kártyázott, nézte a
                  kuglizókat, utóbb pedig újságot olvasott. A lapok bőségesen foglalkoztak a
                  politikával, amelynek legaktuálisabb kérdése ismét a választójog volt. Az
                  olvasóteremben ketten ültek még kívüle. Korpona Balázs, a kaproncai jegyző, aki a
                  sok dolgától majd minden délután benézett a kaszinóba, és Barta Bertalan úr.
            </p>
				<p>
               - Márpedig hiába ugrálnak - dobta el magától a radikális újságot
                  Korpona -, nem lesz ebből semmi se! Kender úr, mit gondol?
            </p>
				<p>
               - Azt hiszem - mondta Pál -, hogy az országnak csak haszna lehet
                  belőle. Szóhoz jutnak a most még hallgatásra kárhoztatott értékes elemek
                  is...
            </p>
				<p>
               - Na, szép kis elemek, a szocialisták! - vágott közbe a jegyző.
            </p>
				<p>
               - Nemcsak a szocialistákról van szó. Hiszen a munkásságot nem szabad
                  figyelmen kívül hagyni. Hanem a nép szélesebb rétegeinek a szavát is meg fogjuk
                  hallani. Úgy gondolom, annak lesz itt minálunk a legnagyobb haszna, hogy a szegény
                  magyar paraszt is véleményt nyilváníthat.
            </p>
				<p>
               - Az igaz - ragadta meg a gondolatot az egyszerűségéről híres Barta
                  Bertalan -, úgy van az, ahogy kedves öcsém mondja. Mert most a szegény magyar nem
                  szavalhat, de minden zsidónak megvan a joga. Mér, tetszik kérdezni, azér, mer az
                  mind kicsinálja magának. Tessék csak körülnézni nálunk. Itt minden zsidó ember
                  szavazó, és kérem, így van ez az egész országban.
            </p>
				<p>
               - Szóval Barta bátyám a bugris parasztot is be akarja hozni az ország
                  házába? Na hiszen, jól néznénk ki. Tetszik ezt hallani - kiáltotta Bakos Pista
                  felé, aki éppen most lépett be -, ezek az urak a parasztoknak akarnak szavazati
                  jogot!
            </p>
				<p>
               Bakos Pista maga is paraszt volt. De ő már tetőtől talpig úrnak
                  tartotta magát, és mély megvetéssel nézett a fajtájabeli szegényekre.
            </p>
				<p>
               - Jó is lenne - kiáltotta, és nevetett hozzá -, szép kis állapot
                  lenne. A bugris parasztok a padban, a bárók meg a nagyurak mellett. Három napig se
                  bírnák ki az urak mellettük a nagy büdösségtől... a sok condrás szagától...
            </p>
				<p>
               - Majd megmosdanának akkor - jegyezte meg Pál -, hiszen csak a
                  felvilágosodottabbakat küldenék be úgyis.
            </p>
				<p>
               - Akkor rosszul számítsz, öregem - tüzelt Bakos Pista -, nemigen
                  szagul az egy se a szappanhoz, akár mázsaszámra is hever előtte. Ehhez már én
                  jobban értek, te csak forgolódj a lányok körül, ott több a szerencséd...
            </p>
				<p>
               Itt aztán vége szakadt a diskurzusnak. Kender Pál szerette volna
                  ugyan megmondani, hogy jól tudja, honnan fúj a szél, hogy őtőle ugyan csaphatja a
                  szelet Barta Bertának. De utóbb meggondolta a dolgot, és beletemetkezett az
                  újságba.
            </p>
				<p>
               Két nap múlva kiderült, hogy kár volt a nyugalomra számítania. Hét
                  óra után megkoppant az ablakán egy félénk kéz gyűrűsujja. A reggeli napsugárban
                  ott állott Berta, a fehér pettyes, kék delinruhában.
            </p>
				<p>
               - Maga az, Bertus? - kérdezte meglepődve Kender Pál, és nyomban
                  megállapította, hogy ez a leány gyötrődve, álmatlanul töltött egy éjszakát. Az
                  arca gyűrött, a szeme törött fényű, a piros szája halvány volt.
            </p>
				<p>
               - Nem haragszik? - kérdezte a leány, és a hangja már nem volt többé
                  olyan nyílt és erélyes.
            </p>
				<p>
               - Hát miért haragudnék?
            </p>
				<p>
               - Akkor kísérjen el a temetőig.
            </p>
				<p>
               Kender Pál érezte, hogy ezt a kívánságot nincs joga megtagadni,
                  lesétált tehát, és elkísérte Bertát egészen a temetőig. A zöld kert kapujában
                  megállott a leány.
            </p>
				<p>
               - Pali - mondta -, tudja-e, hogy hol nyugszik Kender Kelemen?
            </p>
				<p>
               A fehér sírkövek vidáman ragyogtak; a bejáró mellett, a pléhkrisztus
                  feje fölött aranyosan sugárzott a dicsfény. Zsenge lombokon át idelátszott a
                  kápolna fehér fala, csinos kis piros tornya. Inkább vigasztaló és kellemes volt a
                  temető hangulata, mint szomorú. Kender Pál végigjártatta a szemeit a magasabb
                  obeliszkeken, emlékezni és tájékozódni szeretett volna esztendők után. Végre is
                  szégyenkezve mondta:
            </p>
				<p>
               - Nem. Azt hiszem, nem tudom.
            </p>
				<p>
               Ekkor kézen fogta a leány, és vitte egyenesen előre, határozott
                  lépésekkel, tétovázás nélkül, mint aki jól tudja az utat. Egy sötét márványoszlop
                  előtt megállott. Por lepte be a csillogó kő sima lapjait. Az obeliszk vállán egy
                  friss koszorú függött, és a tarka virágok alatt láthatók voltak a portól megfakult
                  aranybetűk: Ároktői és suhatagi Kender Kelemen. Földbirtokos. Élt negyven
                  évet.
            </p>
				<p>
               Nem lehetett ezt a felírást elfogódás és csendes szomorúság nélkül
                  elolvasni. Nyolc vagy tíz évvel ezelőtt járt itt utoljára. Akkor hozták át ide a
                  halottat, aki a major mellett, a régi családi sírboltban nem nyugodhatott sokáig.
                  Az ő testével beteltek a kripta összes lakásai, és az özvegy, aki betartotta a
                  régi szertartásokat, befalaztatta a bejárást, és talán a címert is megfordíttatja,
                  ha a kovácsolt, nehéz vaslapot el nem lopják a parasztok.
            </p>
				<p>
               - A Kender család tagjainak, akik ezentúl következnek, jó lesz a
                  polgári temető is - mondta Kender Kelemenné keserűen, és megállotta a szertartást
                  zokogás nélkül.
            </p>
				<p>
               De utóbb mégis könnyeket kellett ejtenie, mert a nagy folyó, amely a
                  sírbolttól nem messze haladt lefelé, második temetést rendeztetett vele. Egy
                  tavaszon kiszámították a mérnökök, hogy új gátakra van szükség. És ezeken a
                  gátakon belül esett a kripta is meg a gyümölcsös, amelynek végében búslakodott.
                  Nyárra kisajátították a területet, és ősszel Kender Kelemenné sírva panaszolta a
                  második, szomorú aktusnál, hogy az özvegynek nincs védelmezője, még a halottait is
                  kitúrják a csöndes sírboltból.
            </p>
				<p>
               Azóta nem járt itt Kender Pál. Most azután eszébe jutott, hogy nyolc
                  éven át el tudta felejteni ezt az egész temetőt. Járt azóta a tenger partján,
                  taposta a finom fövényt megfordult tíz nagy világvárosban is, hódolt sokféle
                  szépségnek, örömnek és felfogásnak, de azért mégis az az érzése, hogy nem
                  hagyhatja közönyösen ez a sír. A koporsó, amelyet a virágos földkúp rejt, annak a
                  poraival teli, akitől ő származik és ered. Az emberek azt hiszik - gondolta -,
                  hogy a sírokhoz járni a legtisztább idealizmus. Pedig éppen ellenkezőleg: éppen a
                  materialista, a mindent természettudományi alapokon magyarázó ember tudja igazán
                  megérteni a temető fájdalmas és vigasztaló hangulatát. A jácint, amely elhervadva
                  áll az apja sírján, máshol nevelkedett, más földben erősödött meg, de a
                  hagymájában már azok a nedvek raktározódtak el jövőre, amelyek Kender Kelemen
                  drága testében keringtek valaha más formában és más összetételben. Jövőre már
                  ezekből az erőkből fog zöld levél és lila virág fakadni.
            </p>
				<p>
               Jólesett így magába szállani és nemes gondolatokban fürödni. Ezalatt
                  Berta a maga módja szerint áldozott a halott emlékének: imádkozott. Kender Pál,
                  aki lassanként elfelejtette a vallást, az istentiszteleteket, és csendes ateistává
                  lett, nem is vette észre, hogy mellette valaki a szertartások szabályai szerint
                  fohászkodik egy elmúlt ember emlékéhez.
            </p>
				<p>
               - A koszorút - kérdezte egy kis szünet után - vajon ki hozta?
            </p>
				<p>
               Barta Berta meghajolt, és szinte bűnbánóan mondta:
            </p>
				<p>
               - Én...
            </p>
				<p>
               - Igazán gyönyörű, igazán nagylelkű - rebegte Pál, akit ez a dolog
                  egészen váratlanul talált.
            </p>
				<p>
               A leány szembefordult vele.
            </p>
				<p>
               - Pali, emlékszik-e reá, hogy az érettségi előtt mindennap
                  megvárt?
            </p>
				<p>
               Ó - gondolta megütközve Kender Pál -, hát a kegyelettel revolverezni
                  is lehet.
            </p>
				<p>
               - Nem - mondta szárazon és egyszerűen -, olyan régen volt, hogy én
                  már nem is igen emlékszem rá.
            </p>
				<p>
               - Arra sem emlékszik, hogy egyszer végignézte, hogyan fésülködöm? Nem
                  emlékszik, hogy május 18-án este megcsókolt a lugasban, és azt mondta, hogy örökre
                  fog szeretni?
            </p>
				<p>
               - Azt hiszem, megtörténhetett, de nem emlékszem.
            </p>
				<p>
               - Meg mer erre esküdni?
            </p>
				<p>
               - Meg.
            </p>
				<p>
               - Az édesapja emlékére...
            </p>
				<p>
               - Ugyan, hiszen diákdolgok voltak. Ilyesmiért nem esküszöm.
            </p>
				<p>
               - Maga hazudik - mondta könnyezve a leány -, maga jobban emlékszik
                  mindenre, mint én. De én tudom, hogy miért tagad...
            </p>
				<p>
               - Hát miért tagadnék, az Isten szent szerelmére kérem, ne
                  sírjon.
            </p>
				<p>
               - Azért, azért - mondta fölcsukló zokogás közt Berta -, mert magának
                  van valakije.
            </p>
				<p>
               - De nincs, ha mondom!
            </p>
				<p>
               - Esküszik?
            </p>
				<p>
               - Esküszöm, vagy azt teszem, amit akar, csak ne sírjon.
            </p>
				<p>
               - Esküszik akárkire?
            </p>
				<p>
               - Igen...
            </p>
				<p>
               Szép, puha válla megrázkódott a leánynak a zokogástól.
            </p>
				<p>
               Amikor a legutolsó szót hallotta, még jobban kezdett sírni. Kifelé
                  indultak, és ő haladt előre fuldokolva: a könnyei végigperegtek az arcán.
            </p>
				<p>
               - Nézze - mondta aztán az alléban, amikor egy kicsit lecsillapodott
                  -, kedves Pali, miért hazudik, hiszen én mindent tudok.
            </p>
				<p>
               - De hát mit tud?
            </p>
				<p>
               - Én tudom, hogy kicsoda!
            </p>
				<p>
               - Az meglehet.
            </p>
				<p>
               - Hát megmondjam?
            </p>
				<p>
               - Mondja, mondja - sürgette Kender Pál, és izgatottan dühösen,
                  elbizakodva, hogy az ő titkát senki sem tudhatja meg, várta az újabb kérdést. De
                  Berta nem kérdezett többé semmit, hanem hátravetette a fejét, a lábait is
                  vívóállásba helyezte, és kimondta a két szót diadalmasan, kárörvendve és végtelen
                  irigységgel:
            </p>
				<p>
               - Spángli Kató!
            </p>
				<p>
               Kender Pált mellbe taszította ez a név, amely máskor minden
                  alkalommal muzsikaszóként zengett a fülébe. Úgy érte, mint valami váratlan csapás,
                  de igyekezett vitézül megállani a helyét. A szemét nem kapta el a leány tekintete
                  elöl, nem mozdult, nem szólt. Végre is Berta lesütötte a szemeit, és úgy állott
                  előtte, mint a játékos, aki kijátszotta az utolsó kártyáját, és már nem remélhet
                  semmit sem.
            </p>
				<p>
               Nem szóltak ezután egymáshoz, hanem megindultak hazafelé. Félúton
                  megállott a leány:
            </p>
				<p>
               - Jaj, istenem - mondta -, a virágot majd elfelejtettem. Pedig ha
                  anélkül megyek haza ilyen állapotban, akkor...
            </p>
				<p>
               Kender Pál most már meg volt győződve afelől, hogy ez a leány igazán
                  nyugodt lehet. Őfelőle ugyan nem fenyegeti veszedelem. Várta, hogy Berta
                  összeszedjen egy halom virágot, és közben azon törte a fejét, hogy miképpen
                  nyomozták ki a titkát. Aztán hirtelen átvillant az agyán valami, egy egészen
                  egyszerű és ostoba dolog, amiről megfeledkezett:
            </p>
				<p>
               - A posta, a postáskisasszony, az Elza kisasszony - sóhajtott fel -,
                  persze hogy őtőle tudja.
            </p>
				<p>
               Hazáig emésztette a méreg, hogy erről megfeledkezett. Hiszen jól
                  tudta, hogy az utolsó levelet is számon tartják ebben a fészekben. Az Elza
                  kisasszony figyelme mindenre kiterjed. Hát hogyne csapott volna le az ő levelére,
                  éppen az ő írására, hiszen új ember, még keveset tudnak róla.
            </p>
				<p>
               Otthon megkérdezte a pántlikás hajfonatú leányt:
            </p>
				<p>
               - Kérem, nem kérdezte meg az Elza kisasszony a postán, hogy kitől
                  hozza a levelet?
            </p>
				<p>
               - Nem kérdezte a’ nagyságos úrfi, nem kérdi a’ soha, mer tudja, hogy
                  itt szolgálok a téns özvegy Kender Kelemennénél.
            </p>
				<p>
               - És kérem, maga nem mondott neki semmit?
            </p>
				<p>
               - Nem én, csak éppen annyit, hogy ehun egy levél, a fiatalúr küldi.
                  Még a kötőmbe fogtam az írást, hogy össze ne piszkolódjon...
            </p>
				<p>
               Bement a szobájába, és végleg elkeseredve csapta le magát a
                  díványra:
            </p>
				<p>
               - Na, most már mindent tudnak - fuldoklott a dühtől -, már
                  kifürkészték a hitványok. Nem nyughattak tőle, kikezdték. Pedig semmi hasznuk
                  belőle, mert én ugyan reájuk se nézek, ha addig élnek is, ha pártában marad ennek
                  az egész, rongyos porfészeknek minden leánynépsége.
            </p>
				<p>
               Öt perc múlva felugrott, és beszólt az édesanyjához:
            </p>
				<p>
               - Anyukám, kimennék a majorba, ha lehetne.
            </p>
				<p>
               - Hogyne lehetne! Ezt már szeretem, így már igazi jó gazda lesz az én
                  fiamból. Hé, Miska, fogj csak be, kiviszed az ifiurat! - kiáltott ki a
                  baromfiudvarra, aztán ismét visszafordult. - Add ki Róthnak a rendeletet, hogy az
                  aratáshoz ne fogadjon nyolcnál több napszámost. Elég annyi is. Inkább nézzen
                  jobban a kezük alá.
            </p>
				<p>
               Ahogy lekanyarodtak a posta mellett, Kender Pál szerette volna
                  odakiáltani:
            </p>
				<p>
               - Na hiszen, kifogok én rajtatok!
            </p>
				<p>
               Odakint azonban elhagyta a kiáltozni való kedve. Lehorgasztott fővel
                  gondolt arra, hogy most már széltében-hosszában beszélni fognak a dologról. Hogy
                  szentségtelen, mosdatlan ajkak ejtik ki majd egy ártatlan leány nevét -
            </p>
				<p>
               - Spángli Kató így, Spángli Kató amúgy - vélte már hallani, és a
                  szíve már előre remegett, hogy zsíros kiejtéssel, szaftos jelzőket raknak majd
                  melléje.
            </p>
				<p>
               Ahol a töltés elkanyarodott, a régi gyümölcsösön és a családi sírbolt
                  helyén innen, a Miska kocsis felmutatott az égre az ostora hegyével:
            </p>
				<p>
               - Tetszik azt a három madarat látni?
            </p>
				<p>
               - Látom - mondta szórakozottan Pál -, mit akar velük?
            </p>
				<p>
               - Hát azok vakvarjúk, osztán az áradással jöttek, mert áradunk.
            </p>
				<p>
               - Hát aztán?
            </p>
				<p>
               - Aztán semmi, csak éppen, hogy áradunk.
            </p>
				<p>
               Pál tudomásul vette, hogy áradni fognak, és már messziről kémlelte a
                  Róth alakját a földeken. Egy tavalyi szalmakazal mellett azután észrevette a
                  rókaszínű bekecsét.
            </p>
				<p>
               - Nagyszerű szemének tetszik lenni - mosolygott Róth, amikor odaért a
                  kocsi -, ezt az alomszalmát néztem éppen. Kérem, ezek a komiszak - a béresekre
                  mutatott - úgy bánnak vele, mintha a Csáky szalmája lenne. Széthányják, rosszul
                  vágják, pazarolják, ha ide nem néz az ember.
            </p>
				<p>
               - Kérem, kedves Róth - vonta félre Pál az ispánt -, nem hivatalos
                  dologban jöttem, ne fárassza magát.
            </p>
				<p>
               - Hát ugyan mivel lehetek a szolgálatjára?
            </p>
				<p>
               - Egy egészen kis ügy, de számítanom kell a titoktartására.
            </p>
				<p>
               - Ó, kérem.
            </p>
				<p>
               - Kedves Róth úr, ön említette, hogy van egy rokona Pesten? A Zala
                  Mór úr...
            </p>
				<p>
               - Menyhért kérem. Már magyarosított.
            </p>
				<p>
               - Tulajdonképpen ennek a Zala Menyhért úrnak a szívességére lenne
                  szükségem. Van egy hölgyismerősöm, akivel levelezek. De nem akarom, hogy
                  fölbontsák minden levelemet a postáskisasszonyok, hát úgy gondoltam, hogy én a
                  Zala Menyhért címén írok Pestre, az én leveleim pedig önnek küldetem a Zala
                  Menyhért úr által megcímzett borítékokban.
            </p>
				<p>
               Róth egy pillanat alatt megértette a zavaros előadásból a helyes
                  tényállást, és a világ legtermészetesebb hangján felelte:
            </p>
				<p>
               - Na igen, kérem, hiszen ez csekélység, ez a legkevesebb. Ez a
                  legkevesebb, amit megtehetek.
            </p>
				<p>
               Egy kézszorítással el volt intézve az ügy, és Pál mindjárt
                  átnyújtotta az első levelet és a címet. Gyalog haladtak egymás mellett, a kocsi
                  meg utánuk döcögött.
            </p>
				<p>
               - Nézze kérem - mutatott Kender Pál a töltés felé -, ott emberek
                  mozognak.
            </p>
				<p>
               - Igen, kérem, azok a társaság mérnökei. Az ármentesítő társulattól
                  vannak itt. Ezen a darabon mindig méricskélnek. Úgy van a dolog, tetszik tudni,
                  hogy a szabályozásnál eltévesztették a számítást. Mindent gyönyörűen kiterveztek,
                  csak azt tévesztették el, hogy nyár elején mindig errefelé vetődik a víz sodra,
                  amikor áradás van. És éppen a mi tagunk felé keskeny az árterület, a töltést meg
                  hiába emelik. Azért kellett lecsípni a gyümölcsös végiből, meg feladni a kriptát,
                  ahol az Istenben boldogult ősei nyugodtak.
            </p>
				<p>
               Pál megköszönte a szívességet és a magyarázatot, aztán hazament.
                  Otthon azzal fogadták, hogy mi van a napszámosokkal.
            </p>
				<p>
               - Rendben van minden - hazudta Kender Pál, és ezzel módfelett
                  megörvendeztette az öregasszonyt.
            </p>
				<p>
               - Milyen boldog vagyok - lágyult el Kender Kelemen özvegye -,
                  mégiscsak jó a férfi a háznál.
            </p>
				<p>
               A fia ezzel szemben éppen az ellenkező véleményen volt. Szökési
                  tervekkel foglalkozott, és meg volt győződve, hogy jobb férfi nem kell az
                  édesanyjánál a gazdaság és a ház élére. Egyik nap unalmasabban telt el a másiknál.
                  Délelőtt olvasott, hevert, szenvedett a vágytól és semmittevéstől, délután a
                  kaszinóba járt, persze csak a lehető legrövidebb ideig tartózkodott a vitatkozók
                  között, este pedig a tyúkokkal feküdt, és fájdalmasan jegyezte meg:
            </p>
				<p>
               - Vegetálunk... vegetálunk.
            </p>
				<p>
               Egy délután éppen az újságokat böngészte, amikor a főbíró a vállára
                  tette a kezét:
            </p>
				<p>
               - Fiam - mondta hivatalos komolysággal -, a számodra fontos
                  mondanivalóm van.
            </p>
				<p>
               - Parancsolj velem, főbíró úr!
            </p>
				<p>
               - Hát kérlek, az ügy kapcsolatos a most folyó árvízzel és a
                  folyamatban levő ármentesítő munkálatokkal. Arról értesít engem az alispán úr,
                  hogy megkereste 223. szám alatt az ármentesítő társulat igazgatósága, hogy a
                  malomszögnél újabb árterületi bővítésre van szükség. Ez a fent említett malomszög
                  éppen a te birtokod határán van. Áttérve most már az ügy érdemi részére, arról van
                  szó, hogy elvesznek egy darabot a földeidből. Persze nem ingyen. A tárgyalást
                  közvetíteni fogjuk a két fél között...
            </p>
				<p>
               - De hiszen úgy hallottam, hogy azok a príma földjeink.
            </p>
				<p>
               - Persze, persze, nem könnyű megválni az őseink földjétől. Jogodban
                  van szép pénzt kérni értük, de ha nem adnád, jönne a kényszerkisajátítás. Az állam
                  nagy kutya, azzal nem lehet packázni. Afelől azonban biztos lehetsz, hogy a
                  képviselőnk ellen ezt is fel fogjuk említeni annak idején. Elvégre az
                  érdekeink...
            </p>
				<p>
               Ebben a pillanatban egy szolga vágtatott át az olvasótermen:
            </p>
				<p>
               - Kender nagyságos úr - ordította -, a telefon!
            </p>
				<p>
               - Ki kéret? - kérdezte Pál idegesen.
            </p>
				<p>
               - Azt nem tudom, de Pestről beszélnek, és egy nő van a
                  telefonnál.
            </p>
				<p>
               Berontott a telefonfülkébe, bezárta gondosan az ajtót, és
                  szívdobogások között vette a kezébe a kagylót.
            </p>
				<p>
               - Halló! Halló! - zengett a távolból, elmosódva és a nagyszerű
                  mellékzöngéktől megfosztva egy árva női hang. Az alföldi szél sok száz kilométeren
                  át elrabolta a karcsú drótokról mindazt, ami zene volt benne, de Kender Pál
                  nyomban felismerte mégis a Spángli Kató hangját.
            </p>
				<p>
               - Halló! Halló! - kiáltotta. - Kató maga az?
            </p>
				<p>
               - Drága! Drága! - zengett a zsíros, piszkos hallgatókagylóból a
                  zúgással küszködő hang. - Drága, csakhogy te vagy az. Már azt hittem, hogy sohasem
                  beszélhetünk többet - valami nevetésféle hallatszott, de inkább beillett
                  fel-felcsukló sírásnak. - Kedvesem, olyan sok mindent akarnék magának mondani, de
                  csak hat percig beszélhetünk. Nem volt több két forintomnál, hát csak hat
                  perc...
            </p>
				<p>
               - Az nem baj - kiáltotta Pál -, majd innen fogom aztán felhívni, csak
                  beszéljen, akár harminc percig is.
            </p>
				<p>
               - Lássa, muszáj volt felhívni magát, mert már megbolondultam volna.
                  Tudja, tegnap énekeltem...
            </p>
				<p>
               Pálban meghűlt a vér. Elfelejtette a dátumot, és nem gondoskodott egy
                  szál virágról sem.
            </p>
				<p>
               - Szóval, énekeltem - folytatta Kató -, és ami azt illeti, elég szép
                  sikerem volt. Mikor vége van a dalnak, felhoznak egy nagy-nagy csokrot. Azt
                  hittem, hogy magától kaptam, hát magamhoz öleltem, és megcsókoltam belőle egy
                  tearózsát. A szobában aztán, kiderült, hogy nem maga.
            </p>
				<p>
               - Hanem?
            </p>
				<p>
               - Hanem az az utálatos, magas fiatalember, nem tudom ismeri-e, aki
                  mindig úgy nézett bennünket, az küldte. Először ki akartam dobni az ablakon, de a
                  mama pofont ígért, hát hazavittem. Másnap mégis kidobtam.
            </p>
				<p>
               - Három perc - szólt közbe ridegen Elza kisasszony hangja.
            </p>
				<p>
               - Mi az? - kérdezte hirtelen Kató -, ja, hogy három perc. Pali, maga
                  hallja, amit mondok?
            </p>
				<p>
               - Igen!
            </p>
				<p>
               - Képzelje, másnap bemutatták nekem azt az utálatos majmot. Olyan
                  butaságokat beszélt, és olyan szemtelen volt. És éppen most, amikor úgyis tele
                  vagyok keserűséggel. Palikám, sohasem volt olyan nagy szükségem magára, mint éppen
                  most. Jöjjön, vagy írjon, de mégis inkább jöjjön, mert különben megőrülök a
                  kétségbeeséstől. Üldöznek, valósággal üldöznek...
            </p>
				<p>
               - Hat perc - hangzott ebben a pillanatban még szigorúbban, és már meg
                  is szakadt a vonal zúgása, a távoli hang sírása. Mintha hirtelen megfosztották
                  volna valami drága reménységtől, nagy örömtől, úgy érezte magát Kender Pál:
            </p>
				<p>
               - Halló - ordította magánkívül -, kérem vissza az előbbi számot,
                  halló központ!
            </p>
				<p>
               De a központ néma maradt, és Pál lesújtva állott a fülledt levegőjű
                  fülkében. Kipirulva, összetörve, földúlt arccal lépett ki az olvasóba, ahol vidám
                  társaság ült együtt.
            </p>
				<p>
               Amikor ő beszaladt a fülkébe, egypár kíváncsi ember lépett a
                  terembe:
            </p>
				<p>
               - Ki hívhatta ezt Pestről? - érdeklődtek.
            </p>
				<p>
               - Egy női hölgy - felelte a főbíró, és a kíváncsiak hálásan nevettek
                  az ötleten.
            </p>
				<p>
               - Na, ez jól csinálja.
            </p>
				<p>
               - Levelez, telefonoz a sok pesti hölgynek, csak rá ne menjen az a kis
                  vagyon.
            </p>
				<p>
               Ezek az urak kíváncsian várták Kender Pált, és a telefonozás
                  hatásával meg voltak teljesen elégedve.
            </p>
				<p>
               - Na, Palikám - nevetgéltek körülötte -, úgy látszik, rossz idő van
                  Pesten.
            </p>
				<p>
               Kender Pál végignézett rajtuk; ez volt a válasza, azután köszönés
                  nélkül elrohant, mint egy kétségbeesett ember, akinek a családját
                  legyilkolták.
            </p>
				<p>
               - Baj van Köpecen - jegyezte meg a porváros jegyzője, és az ő
                  szellemességén is mulattak a terem közepén álldogálók.
            </p>
				<p>
               Ebben a pillanatban megszólalt egy öregúr, aki bőrfotelből, pipázva
                  nézte végig a jelenetet:
            </p>
				<p>
               - Schöngeist - mondta csöndesen és jelentőségteljesen.
            </p>
				<p>
               - Söngájszt - rikoltották a többiek, és a jegyző harsogva, fuldokolva
                  kacagott -, nahát ez nagyszerű...
            </p>
			</div>
			<div type="chapter">
				<head>
               10
            </head>
				<p>
               A fél diót tehát kikezdték, a gazdátlan kincsre szemet vetettek.
                  Ettől félt és remegett Kender Pál, aki menekülni próbált a sötét gondolatok és
                  kétségek elől. Végighaladt a főutcán, amely áthúzódott, mint egy széles és éltető
                  csatorna, az egész falun. Azután lefordult az országútra, és arrafelé igyekezett,
                  ahonnan a füzesek szürkéskék lombjai intettek feléje. Első, fájdalmas
                  megdöbbenésében azt hitte, hogy már mindennek vége, és nem is érdemes tovább
                  kínlódni. Fel kell adni az ügyet azzal a nővel, véget kell szakítani minden
                  kapcsolatnak, és aztán... aztán talán meg fog szűnni a sok kínzó nyugtalanság,
                  amely már hetek óta bántja. Tudta nagyon jól, hogy ez ugyan lehetetlen, hogy nem
                  lesz szíve és ereje megtenni, amit gondol, de óhajtva várta a nagy nyugalmat, a
                  lesújtó és bevégzett, de csak a lélek mélyén rágódó fájdalmat. Azt a megindító és
                  fel-feltörő bánatot, amely a sorsukba beletörődött szenvedők felett uralkodik, és
                  megkülönbözteti őket a többi, vidám emberektől.
            </p>
				<p>
               Tudta, hogy ez a szabadulni vágyás az egyik gyöngesége. Már régebben
                  észrevette, hogy a legcsekélyebb kellemetlenség is el tudja rontani a legjobb
                  kedvét, és ólomsúllyal nehezedik reája a legvidámabb óráiban is. Ha nehéz
                  feladatot vagy túlságosan sok leckét kapott az iskolában, délután, játszás és
                  labdázás közben, nem tudta magát túltenni a gondolaton, hogy fenyegetően közeledik
                  a lecketanulás ideje. Később, ha bármilyen apró ügyet kellett elintéznie, bosszús
                  volt, komor hangulatok lepték meg, és úgy érezte magát, mint aki a fél cipőjét
                  otthon felejtette.
            </p>
				<p>
               Az indexaláíratásokat, a köteles látogatásokat úgy tekintette, mint
                  az inkvizíció még megmaradt csökevényeit. Valami adókivetés ügyében fent járt
                  egyszer a pénzügyigazgatóságnál, és amikor hosszú, fülledt szobákon kellett
                  áthaladnia, rosszabbul érezte magát, mintha megoperálták volna. Felhagyni inkább
                  mindennel, kétszeresen szenvedni inkább, és kétszeresen fizetni, ez volt az elve
                  titokban. Inkább visszavonulni, begubózva emészteni önmagát. Ez ellen küzdött
                  szerencsésebb óráiban, amikor a töprengések fölé tudott helyezkedni nyers és
                  szigorú elhatározásával.
            </p>
				<p>
               Most nem volt ilyen energikus elhatározásokat termő hangulata, de
                  azért gondolatban mégiscsak odáig jutott, hogy szégyenletes lenne máris
                  visszalépni, csatát feladni. Erélyes lépéssel, ó, istenem, milyen könnyű ezt
                  kitervelni, elszánt akarattal inkább ellenkezőleg, a kapcsolatot kellene keresni a
                  nővel. Inkább a mai állapotoknak kellene véget vetni, egyszóval elmenni, menekülni
                  innen, mielőtt későn lesz.
            </p>
				<p>
               A töltésen haladt. Jobbról a folyó zavaros vize csillant meg, bal kéz
                  felől pedig kis tarka földek, zöld és barna földcsíkok drága mappája húzódott. Egy
                  kis tanyaház felől szürke galambok szálltak a zsenge földek felé. Kender Pál a
                  földjeit akarta megtalálni a sok egyforma tábla között. Kémlelte a majort, a
                  náddal tarkázott lapost, a bolgár kutakat, de nem sikerült mégsem megtalálni.
                  Végül is embereket látott a töltésen mozogni. Csizmás parasztok hosszú póznákat
                  cipeltek, és egyforma távolságban leszúrták a vörös-fehér csíkos rudakat a zöld
                  gyepszőnyegbe, amely a meredek földhányás oldalán húzódott a végtelenségig.
                  Bizonyos messzeségből sapkás, gamásnis urak hajladoztak rejtélyes műszerek fölé,
                  és fehér kendővel kormányozták a póznakarókat: előre, oldalt, hátra! Ezt a néma és
                  rideg munkát bámulta egy darabig Kender Pál, aztán továbbhaladt. A parasztok
                  köszöntek neki, amikor elsétált mellettük, a sapkás urak pedig abbahagyták egy
                  pillanatra a méréseket. Az egyik pláne üdvözölte is. Oda kellett menni hozzá, és
                  bemutatkozni.
            </p>
				<p>
               - Érdeklődni tetszik, ugyebár - mondta a fiatal mérnök -, hát hiszen
                  érthető is.
            </p>
				<p>
               Kender Pál tiltakozni akart, hogy esze ágában sincs érdeklődni,
                  szakszerű magyarázatokat kikérni, de a közlékeny fiatalember máris belekezdett a
                  beszédbe:
            </p>
				<p>
               - Önt igazán közelről érintheti a dolog, Kender úr. Hiszen most fog
                  másodszor megtörténni, hogy elrabolunk egy-egy darabot a birtokából.
            </p>
				<p>
               - Az édesanyáméból - szabadkozott Pál.
            </p>
				<p>
               - Hiszen az olyan mindegy. Az ő nevén van még, de már az öné.
                  Egyszóval azt akarom mondani, hogy most eszközöljük a méréseket. Azt hittük, hogy
                  nem muszáj újból földet rabolnunk, de akárhogy próbáljuk, mégiscsak az lesz a
                  vége. Egészen rosszul számítottak azok, akik húsz-huszonöt évvel ezelőtt intézték
                  a társulat ügyeit. Persze a régi iskola hívei voltak, derék, öreg inzsellérek. Mi
                  már ezt másképp csináltuk volna. Persze, az öregek nem jártak Zürichben...
            </p>
				<p>
               - Hát hol volt a hiba?
            </p>
				<p>
               - Ott, kérem, hogy az a szabályozás nem szabályozás, ők persze
                  kímélni akarták a régi földeket, az úri birtokokat, tehát a régi kanyarodok
                  helyére újakat csináltak. De azért tessék megvigasztalódni és örülni, hogy nem mi
                  jártunk itt akkoriban, mert én ilyen egyenesen húztam volna meg a medret,
            </p>
				<p>
               Reámutatott a mappára, és földeken, tanyákon keresztül húzta a
                  körmét. Ez a kegyetlen vonal metszette azt a házcsoportot is, amely mellé ez volt
                  írva: Kender-tanya.
            </p>
				<p>
               - Hiszen a mi földjeinket eltemette volna a víz alá - jegyezte meg
                  Kender Pál.
            </p>
				<p>
               - Na ja - magyarázta a kis mérnök -, hiszen éppen ez az önök előnye.
                  Ha akkor elveszik a földjeik felét, kapnak egypár hatost az egészért. Most pedig
                  háromszoros árat fog fizetni a kincstár.
            </p>
				<p>
               - És milyen területről van szó?
            </p>
				<p>
               - Csekélység, negyven hold az egész, vagy legfeljebb ötven.
            </p>
				<p>
               - Én ugyan nem értek hozzá - mondta Kender Pál ijedten -, de azért
                  azt hiszem, hogy ez óriási darab.
            </p>
				<p>
               - Ahogy vesszük - nevetett a mérnök -, gróf Esterházynak nem nagy, de
                  önnek óriási. Ne tessék azonban megfeledkezni arról, hogy ez császármetszés.
                  Egyfelől merész elintézése az egész, régóta húzódó ármentesítő kérdésnek, másrészt
                  pedig metszés az állam zsebén is. Önök igazán megkapják a pénzüket.
            </p>
				<p>
               - De hol veszünk új földeket - aggodalmaskodott Kender Pál, aki jól
                  tudta, hogy az egész határban nincsen egy tenyérnyi eladó szántóföld.
            </p>
				<p>
               - Minek önnek föld? A pénz jobban kamatozik.
            </p>
				<p>
               - Már tudniillik annak a kezei között, aki ért hozzá.
            </p>
				<p>
               - Az igaz. De földet is kaphat. A túlsó oldalon felszabadul egy egész
                  hatalmas legelőnek való darab.
            </p>
				<p>
               - És hogy vigyem át a nem létező ménesemet, a gulyámat? A
                  tenyeremen?
            </p>
				<p>
               Erre nem tudott választ adni a mérnök, tehát lehajolt a műszer fölé,
                  és buzgón integetni kezdett a póznás rabszolgának. Kender Pál elbúcsúzott, és
                  megindult visszafelé. Gondokat lerázni futott ide ki, és újabbakkal találkozott.
                  És ez az utóbbi gondfelhő egyáltalán nem akart ellenméregként hatni. Sőt inkább
                  megnehezítette a szívét:
            </p>
				<p>
               - No - mondta elkeseredve, amikor végre a főutca homokos járdáját
                  taposta -, most már igazán befellegzett. Sohase szabadulok én meg ebből a mocskos
                  fészekből.
            </p>
				<p>
               Az édesanyját az irodában találta. A csodálatos öregasszony ott ült a
                  kecskelábú “hivatalos” asztal mellett, és egy katonai térkép rejtélyes
                  ákombákomjait nézegette. Egy újságpapiros szélén buzgón számolgatott, és kék
                  ceruzával áthúzta, képzeletben megsemmisítette a területet, amelyet el akartak
                  venni a mindennél drágább földjeiből.
            </p>
				<p>
               - Iszonyatos csapás ez, fiam - mondta halványan és lesújtva -, a
                  leggyönyörűbb földjeink vesznek el. Elszedik a káposztásaimat, a legprímább kerti
                  földet. És majd szántónak fogják felbecsülni, mint a többit. Nem szabad ezt
                  hagyni. Meg kell akadályozni, minden eszközt fel fogunk használni.
            </p>
				<p>
               Kétségbeesve, a kezeit tördelve beszélt. A földek, a hűségesen termő
                  földszeletek nagyon a szívéhez nőttek.
            </p>
				<p>
               - Fiam - folytatta -, Palikám, minden követ mozgassunk meg, mert
                  különben föld nélküli Jánosok leszünk. Akár fel is szedhetjük a sátorfánkat,
                  mehetünk innen.
            </p>
				<p>
               - Ez lenne a legjobb - gondolta Pál, de azután mégsem mondta ki.
                  Ehelyett inkább a mérnök szavait idézte.
            </p>
				<p>
               - De ha muszáj, hát muszáj. Hiszen a pénzünket megkapjuk. Ez
                  császármetszés...
            </p>
				<p>
               - Az igaz, császármetszés, de a mi bőrünkön. Ki téríti meg az én
                  fáradságomat? Hol veszek én új földeket? Hiszen ez a sok büdös paraszt úgy
                  ragaszkodik itt a környéken a maga kis szemétdombjához, hogy aranyért se adja. De
                  hiszen próbáljak én csak valakivel alkudozni szántóra, vagy legelőre, majd
                  felsrófolják az árát hatszorosra. Hanem az már a te dolgod lesz, hogy eljárj
                  ezekben az ügyekben. Ha már elveszik a drága földemet, legalább az árát lássam. Be
                  kell menni a városba, és beadni minden kérvényt, hivatalos írást. Előbb
                  tiltakozunk a rablás ellen, aztán csak jó árért engedjük magunkat kifosztani.
            </p>
				<p>
               Kender Pál egész este hivatalos írásokat végezett. Nagy
                  megerőltetésébe került, míg a száraz okoskodásokat ki tudta kanyarítani. Közben
                  mindig azon járt az esze, hogy neki egészen más írásművel kellene foglalkozni. Nem
                  térképet másolni, nem is telekkönyvi hieroglifákat jegyezgetni, hanem egy egészen
                  kimerítő és nyugodt levelet szerkeszteni, egy okos és nagyszerű írást, amely
                  vezérfonala lehet egy magára maradt leánynak kísértések és kétségek között.
            </p>
				<p>
               Éjfélkor, amikor lefeküdt, érezte, hogy nagy igazságtalanság történt
                  vele, hogy ő most vétkezik önmagával szemben, és a mulasztás, amelyet elkövet,
                  alig helyrehozható. Másnap reggel sem juthatott a levélíráshoz. Délelőtt kocsira
                  kellett ülnie, délben fenn járt a megyeházán, a kultúrmérnöki hivatalban. Ez
                  elfoglalta két óráig. Délután látogatóba ment az apja egyik régi barátjához, aki
                  az ügyet referálta a bizottságokban, és este holdfénynél vitte haza a kocsi.
                  Holtra fáradtan, törődötten érkezett a porvárosba. Az anyja a tornácon várta, és
                  amikor beszámolt neki, megölelte, megcsókolta:
            </p>
				<p>
               - Fiacskám, kedves Palikám - lelkendezett -, nem is hittem volna,
                  hogy ilyen jól megcsinálod, drága gyermekem.
            </p>
				<p>
               Ez a megszólítás, a
                  drága gyermekem
               , csak a legmelegebb percekben tolult az öregasszony ajkára. Pál
                  emlékezett reá, hogy talán mindössze négyszer hallotta, az apja temetésén, az
                  érettségi vizsga után, amikor doktorrá avatták, és most. Kender Kelemenné nem
                  tartotta összeegyeztethetőnek a szülői szigorúságot a folytonos becézéssel. Az
                  egyetlen fiát mindenkinél és még a földjeinél is jobban szerette, rajongással
                  ragaszkodott hozzá, de az ilyen megszólításokat jutalomnak tartogatta még vele
                  szemben is. Feleslegesen nem érzékenyült el sohasem. Esztendőkön át, amikor a fia
                  csak ünnepeken tekintett haza, sokszor majd meghalt a vágytól, hogy lássa, hogy
                  maga mellett tudja, hogy büszkélkedhessen az okos szép fiával, de nem írt neki. Ha
                  ő nem akar hazajönni, hát csak maradjon. Kender Kelemenné nem árulta el mézes
                  megszólításokkal, hogy fáj neki a dolog, és ilyenkor írta a legridegebb
                  leveleket.
            </p>
				<p>
               A váratlan melegségre Kender Pál is ellágyult. Megérezte, hogy most
                  ritka alkalmat él át. Megadással tűrte hát, hogy megvacsoráztassák és lefektessék,
                  mint egy kirándulásról hazatért, fáradt kisfiút.
            </p>
				<p>
               Másnap reggelre megjött a levél, amely egy kis nyugodtságot
                  csepegtetett a szívébe. Azt írta a leány, hogy nincs baj, hirtelen
                  kétségbeesésében egy kicsit szomorúbbnak látta a helyzetet, mint amilyen. Őfelőle
                  ne kétségeskedjék. Minden rendben lesz, amíg visszajön. Egyébként pedig itt küld
                  egy virágot és száz csókot.
            </p>
				<p>
               - Örök romantika - mosolygott Pál boldogan, amikor a préselt virágot
                  megszagolta -, egy ilyen okos leány virágot küld, kaméliát présel.
            </p>
				<p>
               Két nap múlva azután megírta a nagy levelet. Terjedelmes, és szép
                  írás volt akárcsak egy memorandum. A szerelemről volt benne szó, és egész sor
                  leleplezés arról, hogy milyen ravaszságokat találtak ki a férfiak a nők
                  elszédítésére. A régi receptek ellen mindenütt elmondta Pál a maga véleményét. Ő
                  maga legalábbis azt hitte, hogy ezek a leghatásosabb védői egy ifjú leány
                  erényének. Mikor ezt a levelet a postára bízta, komolyan meg volt elégedve
                  magával.
            </p>
				<p>
               A kaszinóba való járogatást beszüntette egyelőre. Ehelyett inkább
                  sétált. Korán feküdt, és korán kelt, és az új életmód egészen elfoglalta. Egy
                  reggel kint állott a ház előtt, amikor Bakos Pista arra hajtatott. Az erős legény
                  fenn ült a bakon, a kocsisa pedig hátul gubbaszkodott összefont karokkal.
            </p>
				<p>
               - Jó reggelt, remete - kiáltotta az úri kocsis, és megállította a
                  kocsiját.
            </p>
				<p>
               - Szervusz - mondta Pál, és nem tudta mire vélni ezt a nagy
                  barátságot.
            </p>
				<p>
               - Meghívlak egy kis sétakocsizásra - mosolygott Bakos Pista -,
                  remélem, nem utasítod vissza.
            </p>
				<p>
               Kender Pál tulajdonképpen nem örült a találkozásnak, sem a
                  meghívásnak. De mert hirtelenében nem tudott kifogást találni, fellépett a kocsi
                  hágcsóján. Az ostor megcsattant a lovak felett, és a Bakos Pista hatalmas marka
                  megrántotta a gyeplőszárakat. Feszült izmokkal vágtatni kezdtek a paripák, és a
                  könnyű kocsi után porfelhő kavargott, amerre elhaladtak.
            </p>
				<p>
               - Téged igazán nem értelek - mondta Bakos Pista -, semmiféle
                  kedvtelésed sincsen. Pedig lovagolhatnál, vadászhatnál, hajthatnál. Nekem ez az
                  egyik legnagyobb élvezetem. Az ember itt ül a bakon, és kormányoz, kezes báránnyá
                  szelídít két komisz dögöt. Volt nekem két lipicai kancám, azok olyan disznó kemény
                  szájúak voltak, hogy a gyeplőn elvitték a kocsit. Sokszor majd kiszakadt a karom.
                  De aztán betörtem őket. Sohase lesz többet olyan két lovam, sajnálom is, hogy
                  eladtam őket.
            </p>
				<p>
               - Elszoktam én a városban az ilyesmitől - mondta Pál unottan.
            </p>
				<p>
               - Ez a baj, barátom. Többet ültél a könyv előtt meg a leányoknál,
                  mint kellett volna. Meg is látszik rajtad, olyan sápadt vagy, mint a
                  kikirics...
            </p>
				<p>
               - Az már családi vonás nálunk. Az apám is ilyen volt.
            </p>
				<p>
               - Az ám, csakhogy az apád lovagolt, és úgy hajtott, hogy kölyök
                  koromban magam is megirigyeltem sokszor. Szegény öregedhez csak annyiban
                  hasonlítasz, hogy te is tudsz a nőkkel beszélni.
            </p>
				<p>
               A szél vidáman vágtatott el mellettük. Kender Pál széles karimájú
                  városi kalapját a kezével szorította a fejébe, nehogy elrepüljön. Volt valami
                  felüdítő ebben a rohanásban. Egy kicsit megélénkült, felelevenült, és vidámabb
                  lett, mint a madár, amelyet oxigénnel telt bura alá tesznek.
            </p>
				<p>
               - Mondok én valami jó dolgot - kiáltotta Bakos Pista -, fürödjünk
                  meg, öregem!
            </p>
				<p>
               - Hogy érted ezt? Hiszen a gőzfürdő csak szerdán és szombaton van
                  nyitva.
            </p>
				<p>
               - Ki akar a gőzbe menni? Menjen az, aki podagrás, engem megütne a
                  guta. Itt, kint a folyóban, ez az igazi.
            </p>
				<p>
               - Korai lesz még a dolog.
            </p>
				<p>
               - Miért lenne korai? Idestova május közepe. A parasztkölykök már
                  három hete fürödnek, aztán egy se fázik meg, pedig azok málén meg lebbencslevesen
                  éltek egész télen át.
            </p>
				<p>
               A kocsi lekanyarodott, és a homokos part felé vágtatott, amely
                  lejtősen haladt a nagy víznek. A folyó közepéig finom, selymespuha homok feküdt
                  ezen az oldalon mindenütt. Nyáron sokan jártak ki ide fürödni hölgyek és férfiak,
                  egész családok a nagy faluból. Együtt fürdésről persze szó sem lehetett, hanem a
                  füzesnél állítottak fürdőházat a hölgyek számára, lejjebb pedig a férfiak
                  lubickoltak a zavaros lében, amit folyóvíznek is neveztek. Így volt ez nyáron, de
                  hát ilyenkor még híre-hamva sem volt fürdőháznak.
            </p>
				<p>
               Fürdőzők nem akadtak, Bakos Pista ötletével aligha azonosította volna
                  magát békés polgár a porvárosból. Kender Pál gondolkozott egy kicsit a mellette
                  lihegő, hatalmas ember hóbortos tervén.
            </p>
				<p>
               A nap tényleg melegen sütött: szinte izzadt is az ember. A homok
                  gyönyörű, száraz volt a parton, és a víz hátán sem úsztak ezúttal piszokszínű
                  tajtékok. Két perc múlva már követte a hatalmas paraszt példáját, és
                  lekanyarította a kabátját a kocsiderékba. Amikor azután mégis körülnézett tétován,
                  Bakos Pista kitalálta a gondolatát:
            </p>
				<p>
               - Sohase szégyelld magadat. Nem lát itt senki, ha nincs is ruhád, nem
                  bámulnak meg. A kocsiderékban mindig hordozunk május elsejétől lepedőt, jól
                  megtörülközhetsz.
            </p>
				<p>
               Gyorsan vetkőztek. Közben Bakos Pista mesélni kezdett:
            </p>
				<p>
               - Egyszer jártam meg csak ezzel a fürdéssel - mondta -, amikor a
                  füzes mellett csépeltünk vagy három éve. Akkor is így ruha nélkül ugrottam a
                  vízbe. Hát barátom, a kévevágó leányok meglestek. Hallottam a kuncogásukat a
                  fűzfabokrok között, de oda se nekik. Egyszer aztán visszafordulok, hát látom, hogy
                  sárral dobálják a ruhámat. Szép lassan kiúsztam, a hátuk mögé kerültem a fűzfák
                  alatt. Kettőt-hármat nyakon csíptem, aztán ruhásan be őket a vízbe. Bedobáltam
                  valamennyit, mint a tyúkokat...
            </p>
				<p>
               Nagyszerűen mulatott a saját elbeszélésén, olyan őszintén, hogy
                  Kender Pál is elnevette magát. Már tetőtől talpig meztelenek voltak. Bakos Pista
                  előrelépett, és néhány szabályos mozdulatot tett, mintha vívna vagy
                  szabadgyakorlatot végezne. Gyönyörű mellkasát, erős vállait és keskeny csípőjét
                  izmok kígyózták körül. A mozdulatoknál kitűnt, hogy a kar- és lábizmai is pompásan
                  kifejlődtek.
            </p>
				<p>
               Kender Pál megvacogott egy kicsit, mert csak most vette észre, hogy a
                  szél hűvösebb, mint ahogyan gondolta. Aztán önkéntelenül végignézett magán.
                  Összehasonlította az alakját a vasgyúróéval, aki kéjes nyugalommal sétált már
                  befelé a sekélyes vízbe, mint egy büszke, nagy állat. Véznának, nevetségesen
                  gyengének találta magát hozzája képest. A melle beesett, a karjai egyforma
                  vastagságúak a csuklójától a válláig, a lábszárán és a combján nem domborodnak
                  szinte harsogva és kérkedve az izmok. Egy kicsit szégyellte magát a kocsis előtt,
                  de aztán mégis belépkedett ő is a vízbe.
            </p>
				<p>
               Bakos Pista már lebukott a víz alá, és úgy nézett ki szőrös mellével,
                  mint egy faun, amikor prüsszögve, fújva kiemelkedett a hullámokból. Az imént
                  észrevette, hogy mustrálgatják, hát vizet köpködve kiabálta:
            </p>
				<p>
               - Barátom, fő az erő. Az erő nyíltságot ad az embernek és
                  őszinteséget. Ha csupa erős emberek lennének, jobb lenne a társadalom: ha csak
                  egyforma izomzatú emberek éltek volna, nem találták volna fel a mérgezett
                  nyilakat.
            </p>
				<p>
               Kender Pál azon gondolkozott, hogy honnan idézhet ez az ember. Bakos
                  Pista diadalmasan paskolta a vizet.
            </p>
				<p>
               - Barátom, én sohase hordok revolvert: én bízom az erőmben. Nem
                  engedem, hogy packázzanak velem, de kötekedni se hagyok magammal. Kevés embert
                  vertem még meg életemben, de akit helybenhagytam, az még ma is viseli a nyomát.
                  Emlékszem rá, hogy te is jól indultál az iskolában, de aztán csak a könyvön járt
                  az eszed. Szertornára pedig igen alkalmas lettél volna. Hidd el, sokkal
                  egészségesebb lennél.
            </p>
				<p>
               - Nincs nekem semmi bajom - felelte Pál, és azon járt az esze, hogy
                  ez az ember tulajdonképpen vetélytársa neki, mégpedig csekély szerencsével. Minden
                  izomzata, egészsége és vagyona dacára sem akarja észrevenni és a szívébe fogadni
                  egy leány, aki neki már behódolt, és alázatos cselédje is lenne.
            </p>
				<p>
               Amint ágaskodott és nyújtózkodott ez a nagy darab ember, hirtelen az
                  a gyanúja támadt, hogy csak mutogatni akarja magát előtte. Ravaszul idecsalta,
                  hogy megmutassa a rettenetes izmait, a hibátlan formáit, hogy tiszteletet és
                  félelmet zsaroljon ki a nyers erejével. Hogy visszarettentse a leánytól, akit
                  ugyanezekkel az izomkötegekkel és tökéletes csontokkal nem tudott elbűvölni. A
                  gyanúját megerősítették a vasgyúró szavai.
            </p>
				<p>
               - Mert látod, öregem, ha nincs is semmi bajod, mégsem vagy egész
                  ember. Aki nem edzi magát, az hiába tanul, hiába szerzi meg a jártasságot ebben
                  vagy abban a dologban, az hiába ír tárcacikkeket a lapokba, mégse tud helytállani,
                  amikor jön egy nálánál erősebb ember. Olyan a tanult ember, ha a karja gyönge,
                  mint a dió, amelyiknek vékony a haja. Hiába van benne a legjobb gyümölcs, egy
                  roppantással a gyerek is összetöri. Ha én lánynak születtem volna, csak az ilyen
                  emberhez húzódnék.
            </p>
				<p>
               Csakhogy itt vagyunk - mondta Pál magában, és elhatározta, hogy most
                  kiforgatja a bikanyakú lovagot. Lebukott a víz alá, és ott emelkedett fel a
                  bronzbőrű ember előtt:
            </p>
				<p>
               - Hát öregem - kezdte -, az mind szép, amit mondtál, csak az az egy
                  hibája van, hogy a kőkorszakbeli és a középkori társadalomra illik legjobban.
                  Arkhimédészt megölhették még az izmos katonák, de manapság már óvják és védik a
                  tudós nagy embereket, a társadalom fáklyavivőit, éppen úgy, mint ahogyan nem
                  engedik lerombolni a műremekeket sem. És van egy másik pontja is az okoskodásnak,
                  amely hibás. Mit csinálsz akkor, hogyha jön egy erősebb ember, mint te? Vagy
                  tegyük fel, hogy nincs erősebb ember, hanem sétálsz az állatkertben, és kiszabadul
                  egy dühöngő elefánt, egy oroszlán. Vagy rád dűl az erdőben egy fa, vagy földrengés
                  jön, és a fejedre szakad a nyolcvanmázsás tető. Mit csinálsz akkor a nagy erőddel,
                  az izmaiddal, amelyekre büszke vagy. Barátom, a rettentő erejű emberek
                  dühöngéseire és csapásaira éppen olyan mellékesen lehet csak számítani a mi
                  utainkon, mint az emeletről lehulló téglára vagy a vonatösszeütközésre.
            </p>
				<p>
               - Na, barátom - mondta Bakos Pista -, most kipapoltad magadat. Mindig
                  ilyen voltál gyerekkorodban is: belekeverted azt is, ami nem tartozik ide. Én az
                  erőről beszéltem, te meg itt Arkhimédészről álmodozol. Nem is tudom hogy ki volt
                  az az Arkhimédész. De hiszen ez mindegy. Azért neveztek a kaszinóban is, izé...
                  hogy azt akarom mondani, azért nem szeretnek, mert ilyen tudósnak adod ki
                  magadat...
            </p>
				<p>
               Kender Pál közbeszólt:
            </p>
				<p>
               - Ne siessünk csak, mit csináltak a kaszinóban?
            </p>
				<p>
               - Hát semmit, csak egy kicsit neheztelnek rád...
            </p>
				<p>
               - Azt mondtad, hogy elneveztek valaminek.
            </p>
				<p>
               - Igen, hát ha tudni akarod, elneveztek söngájsztnak...
            </p>
				<p>
               - Hát szóval, fáj nekik, hogy tovább látok az orromnál, hogy fütyülök
                  a véleményükre, a szokásaikra és az erkölcseikre.
            </p>
				<p>
               Ezt mondta keserűen Kender Pál, és nyomban bevallotta magának, hogy
                  nagyon fájdalmasan érintette ez a durva és ostoba jelző. Némileg az édesapja
                  emlékét is sértve látta. De alapjában véve az bántotta a legjobban, hogy ezek az
                  emberek megfosztották az idegen szót minden helyes hangzásától és értelmétől. Nem
                  a dolgok iránt érdeklődő, művelt és minden szépségnek örvendő embert jelezte
                  előttük a
                  schöngeist
                szó, hanem csak arra volt jó, hogy groteszkül sértsenek,
                  kigúnyoljanak és megpecsételjenek vele egy ártatlan embert, aki közöttük él, talán
                  egy egész életre is.
            </p>
				<p>
               De mégis erőt vett magán. Nem folytatta tovább kemény hangon, amit
                  mondani akart. Bakos Pista is érezte, hogy ostobaságot követett el, hát legjobbnak
                  látta hallgatni. Ilyen feszült és kínos helyzetben öltözködtek fel, és ültek a
                  kocsira is. Kender Pál valahogyan magához tért, amikor a ruháit felölthette. A
                  fürdés utáni pompás melegség járta át a testét, a bőre kellemesen borzongott, és
                  érezte, hogyan lüktet a vér az ereiben. A lihegő, óriás mellű ember képviselte
                  most előtte az egész falut, a kisvárost, amely kellemetlen, poros, korlátolt, de
                  lenyűgözi az ellenállhatatlan ősenergiájával, nagy erejével. Minden dühe ez ellen
                  a darabos ember ellen fordult. Elhatározta, hogy kést döf a szívébe, és megsebezi
                  a legérzékenyebb oldalán. Le nem lökheti a kocsiról, hát legalább így kínozza meg.
                  Előveszi azokat a bizonyos mérgezett nyilakat.
            </p>
				<p>
               - Hogy visszatérjünk az előző tárgyra - mondta ártatlanul -, nekem
                  határozottan az a véleményem, hogy erőteljes nemzetségekre van szükség. A férfi
                  legyen edzett, jó alakú, intelligens és tanult. Nem lenne szabad vézna és beteg
                  tudósoknak, degenerált költőknek megnősülni, de éppen így nincs szükség a másik
                  végletre, az atlétákra sem. Ami a nőket illeti, azok legyenek szépek, igazi
                  nőstények.
            </p>
				<p>
               - Erősek! - lelkesedett mellette Bakos Pista.
            </p>
				<p>
               - Igen, erősek - folytatta Kender Pál, és maga elé képzelte a Berta
                  alakját -, még egyszer mondom: hogy erősek. A válluk legyen puha és asszonyos,
                  mellük harcias és kemény, mint a valküröké, a csípőjük és a medencéjük, mert
                  hiszen ez a legfontosabb a jövő nemzedékre, ez a részük legyen erős és pompás.
                  Kemény és erős combokon kívül ne legyen betegesen vékony a bokájuk sem...
            </p>
				<p>
               - Igaz, igaz - kiáltotta az útitársa -, ilyen az igazi asszonynak
                  termett leány.
            </p>
				<p>
               Vidáman a lovak közé cserdített: a kocsi repült velük.
            </p>
				<p>
               - Az arcuk pedig - magyarázta tovább Kender Pál és még mindig Bertára
                  gondolt -, az se legyen túlfinomult, hanem mindenekelőtt egészséges. Jó fogak,
                  piros és érett ajkak, szerény és lefésült haj, tiszta és rózsaszínű arcbőr,
                  őszinte szemek. A modorukra nézve pedig semmi tudákosság, inkább csak egyenes és
                  becsületes nyíltság. És hogy mégis legyen valami furcsaság, amely ízt és
                  érdekességet ad az arcnak, a száj szögletében egy kis finom és alig észrevehető
                  szemölcs nem árt.
            </p>
				<p>
               - Persze, persze - makogta Bakos Pista, aki végre észrevette és
                  elkeseredve konstatálta, hogy a leírás tökéletesen ráillik a leányra, aki után már
                  egy éve bolondul.
            </p>
				<p>
               - Hát így megegyeztünk volna - mondta -, te azt akarod, hogy a
                  férfiak atléták legyenek, én meg úgy szeretem a nőket ha erősek, mint az
                  amazonok.
            </p>
				<p>
               - És te ilyen leányt akarsz elvenni is? - kérdezte a másik
                  szívszorongva.
            </p>
				<p>
               - Csak ilyet, öregem, csak ezt akarom.
            </p>
				<p>
               Bakos Pista durván megrántotta a gyeplőszíjat, rettenetesen
                  végigvágott a lovakon.
            </p>
				<p>
               - Már én akkor nem így vagyok - mondta dühösen, és a szája járásán is
                  látszott, hogy hazudik -, én elég erős vagyok, hát az asszony legyen
                  gyönge...
            </p>
				<p>
               - Mint a Porubszky lányok - szólt közbe Pál, mert tudta, hogy ezeket
                  a kisasszonyokat gyűlöli Bakos Pista.
            </p>
				<p>
               - Mint a Porubszky leányok - lihegte az úri kocsis -, én majd
                  megvédem mindenki elől, aztán nekem csak egészséges gyerekem lehet, mert én az
                  első nap jeges vízbe fogom fürdetni.
            </p>
				<p>
               A töltésen haladtak, illetve veszedelmesen vágtattak velük a vérig
                  kínzott lovak. Kezdték a gyeplő, a hám és az istráng igáját nem érezni. A szájukat
                  hiába rángatta véresre Bakos Pista, csak egyre gyorsabban és féktelenebbül
                  rohantak. A kis kocsi jobbra-balra hánykolódott utánuk. Pál belefogózkodott az
                  ülés szélébe, és várta, hogy leforduljanak.
            </p>
				<p>
               Amikor teljes sebességgel rohantak, egy vesszőrakás elől
                  félreugrottak a lovak. A meredek oldalra törtek ki, és úgy volt, hogy a kocsi
                  nyomban felfordul. De Bakos Pista ebben a percben még nagyobbat csördített a
                  kiizzadt, megvadult lovak közé, még erősebben fogta a gyeplőt. Közben átkarolta a
                  Kender Pál derekát, és hogy az egyensúlyt megtartsa a könnyű kocsi, erősen és
                  merészen visszahajolt vele az út felé.
            </p>
				<p>
               A kocsis hozzá lehetett szokva az ilyen kis kalandhoz, mert ugyanezt
                  csinálta magától is a hátsó ülésen. A következő pillanatban visszakanyarodott a
                  kocsi a töltés keskeny útjára, és a lovak is alábbhagytak a nyargalással.
            </p>
				<p>
               A vasgyúró tréfásan szorította még egyszer magához a fél karjával
                  Kender Pált, azután diadalmasan mondta: - Látod, Kender Pali, az ember mégis csak
                  hasznát veszi néha az erejének.
            </p>
				<p>
               - Az bizonyos, hogy ezt szépen csináltad - válaszolta Kender Pál, és
                  meg volt győződve, hogy sikerült, amit véghez akart vinni: ennek az embernek a
                  szívébe fúródott a nyíl.
            </p>
				<p>
               A bika nyakában keményen áll az első szalagos tőr: kezdődhetik a
                  bikaviadal.
            </p>
			</div>
			<div type="chapter">
				<head>
               11
            </head>
				<p>
               Özvegy Kender Kelemenné kint ült a verandán. Előtte egy újság hevert,
                  az újságon pedig a pápaszeme. Ellenségesen bámult a szeme előtt összefutó
                  betűáradatra és a régi időkre, ah, a régi jó időkre gondolt. Amikor még nem voltak
                  értelmetlen sorok, és furcsa észjárású, modern emberek nem firkálták tele a
                  nyomtatott oldalakat. Amikor még kedves, jó barátja volt a lap, és el lehetett
                  olvasni a vezércikktől az utolsó hirdetésig. Az újság homlokán ott ékeskedtek a
                  régi, kedves betűk, a vezetőcikk csupa hév és szent hazafiasság volt, a tárcát
                  szelíd, erkölcsös emberek írták, és az ember böngészhetett ismerősök nevei után a
                  pár oldalas tartalomban, a kis cikkek és a szép újdonságok között. A mostani
                  újságok vezércikkeit alig érti meg a józan gondolkodású öregasszony, a tárca
                  frivolságain legfeljebb megbotránkozhatik. És ezt meg is teszi napról napra, mert
                  csak a botránkozás óvhatja meg az embert attól, hogy az erkölcstelenségeknek maga
                  is behódoljon. A riportok nem kevésbé szabad tollal vannak megírva, szószaporítók
                  a tisztelt skribler urak és nagyképűek. Úgy tesznek, mintha mindent jobban
                  tudnának mindenkinél, pedig semmit se tudnak biztosan. És a véres események még
                  borzalmasabbakká válnak a tolluk alatt.
            </p>
				<p>
               Sokszor megesett, hogy Barta Bertalanné átszaladt hozzá a harmadik
                  szomszédból, és lelkendezve mutogatta az oldalas tudósításokat:
            </p>
				<p>
               - Nézd már, kedvesem, milyen rettenetes dolgok történtek azon a
                  Budapesten...
            </p>
				<p>
               Kender Kelemenné szuverén kézmozdulattal hűtötte le az izgalomtól
                  lihegő asszonyt:
            </p>
				<p>
               - Fele se igaz annak - mondta fitymálóan -, a pesti zsidó újságírók
                  találják ki az ilyesmit.
            </p>
				<p>
               - Hát csak lódítás lenne az egész?
            </p>
				<p>
               - Biz, azt csak úgy kell elhinni, mint a Porubszky leányok
                  hencegését. Ilyenek az újfajta krónikás diákok. Ezeknek a kezébe van letéve az
                  ország sorsa. Na, szép kis kezek. Bezzeg, régen másként volt, amikor Kemény
                  Zsigmond, egy igazi báró szerkesztette a lapot, meg Kossuth Lajos, Deák Ferenc és
                  Frankenburg bácsi írogatott. Atyámtól hallottam, aki ismerte Kemény Zsigmondot,
                  hogy nagyon finom urak voltak.
            </p>
				<p>
               Sajtóellenes gyűlöletét még csak dagasztotta az a sajnálatos
                  körülmény, hogy a fia élvezettel olvasta ugyanezeket a lapokat, és akadtak cikkek,
                  tárcák, amelyekben határozottan gyönyörködött.
            </p>
				<p>
               - Nincs ebben a fiúban semmi a négy jeles nemzetség véréből -
                  gondolta, amikor az egyetlen fia ostoba cikkeket dicsért előtte -, kiölték belőle
                  abban a nagy, komisz városban a büszkeségét. Mert ha nem így lenne, akkor nem
                  örvendezne a szocialista újság förmedvényein. De ez a nagy fiú, ez a tanult, érett
                  ember egyetért velük. Azokkal, akik azt írják, hogy nem kell az ősöket keresni,
                  nincs szükség nemesekre, grófokra, és fel kell osztani az urak földjét.
            </p>
				<p>
               Most is ilyenféle gondolatok foglalkoztatták Kender Kelemen
                  özvegyét:
            </p>
				<p>
               - Persze, persze - mondta magában, és már forrongott a belseje -, jó
                  lenne a sok zsíros föld, a sok kövér jószág a rongyos népségnek. A finom urakat
                  szívesen kifosztanák, hogy ők ülhessenek a kastélyokba. Még talán az ő kis
                  földecskéjét is megkívánták.
            </p>
				<p>
               Nagyon fájdalmas pontoknál járt. A szíve nehéz lett egyszeribe a
                  keserűségtől.
            </p>
				<p>
               - Kifosztaná az új világ a szegény özvegyeket. Mindenki csak reájuk
                  törne, és nincs, aki megvédje őket. Az állam kétszer is hozzákapott a különben is
                  szegényes birtokhoz. Mi lesz ennek a vége? Mikor apad el a nagy folyó és az állam
                  szomjúsága? Hiszen ha így tart a dolog, tíz év múlva nem marad egy tapodtnyi sem
                  az ároktői és suhatagi Kenderek földjeiből, és az utolsó, gyámoltalan ivadék
                  földönfutó lesz a füstös, komisz, nagy városokban.
            </p>
				<p>
               Visszagondolt a csodálatos időkre, amelyeket leánykorában élt át.
                  Szegények voltak, alig tudtak megélni, de azért az egész vármegye tisztelte őket.
                  Hogyne, amikor a családfájuk leveleire született és igazi, régi bárócsaládok nevét
                  írhatták. Emlékszik, hogy egyszer szánkón utaztak Károlyba. Öten bújtak össze a
                  kasban, a fejük nagyszerűen be volt bugyolálva, a lábuknál melegített téglák.
                  Egész úton mulattak, pedig hullt a hó, és hideg szél csípte vörösre az orrukat.
                  Hátul a nagy kofferekben a báli ruhák, mert hiszen a megyebálra igyekeztek.
                  Pruszlik, zsinóros kabátka és krinolin. Az egész országban ez volt a divat.
                  Mindenki így öltözködött, és nem látott az ember százféle maskarát, mint
                  mostanában.
            </p>
				<p>
               A szép, nagy teremben jöttek a szatmári kurtanemesek, csizmában,
                  magyaros ruhában. Egyikkel sem táncolt, hiába verték össze a bokájukat előtte. A
                  kályha mellett állt egy karcsú fiatalember. Azt mondták róla, hogy idegen megyéből
                  jött, nagyon finom úr. Ez a fiatalember megtetszett neki, odahozatta magához, és
                  nem is bocsátotta el egész este. És úgy oda tudta láncolni finom csevegéssel,
                  szemérmetes beszéddel, hogy az a karcsú fiatalember nem is hagyta el többé
                  sohasem. Mert azt a fiatalembert úgy hívták, hogy Kender Kelemen.
            </p>
				<p>
               És a szatmári szép leányt elhozta ide, erre a furcsa vidékre. Először
                  nem is itt laktak, ebben a városban, hanem a szomszédban, Ágotán. A Kender Kelemen
                  édesanyja ugyanis ágotai leány volt, született borzágotai Ágotai Mária. Róla
                  maradt a birtok ágotai fele Kender Kelemenre, aki a Kender nemzetség földecskéit
                  is örökölte. Később hol itt laktak, hol pedig Ágotán. De utóbb azután fájó szívvel
                  le kellett mondani a kedves ágotai földekről. A megboldogult Kelemen ragaszkodott
                  az ősei földjéhez, márpedig ezek a szántók és legelők alaposan meg voltak terhelve
                  régi adósságokkal, mindenféle komisz illetékkel, és hátralékos adókkal. A vége az
                  lett a dolognak, hogy túladtak az ágotai tagon, és a barna szántók, a bársonyos
                  zöld mezők árából rendezték a sok adósságot, egyszer és mindenkorra ajtót
                  mutathattak a járásbíróság kézbesítőinek, akik azelőtt mindennapos vendégek
                  voltak.
            </p>
				<p>
               - Ó, istenem - sóhajtott Kender Kelemen özvegye -, bárcsak azt a
                  felét tartottuk volna meg a földeknek. Az ágotaiakat nem háborgatja a víz meg az
                  állam.
            </p>
				<p>
               Kétségbeesése igazán nem volt indokolatlan. Kender Pál már másodszor
                  is bent járt a városban, beszélt a megyebizottsági tagokkal a közgyűlés előtt,
                  vizitelt az alispánnál, de hiába volt minden fáradozása.
            </p>
				<p>
               - Kedves fiam - mondták neki részvéttel -, mi nem tehetünk semmit, az
                  állam akarja, és különben is muszáj meglenni.
            </p>
				<p>
               Hát szóval, elveszik a gyönyörű, káposztatermő földeket. Pénzt adnak
                  majd az ő szeretettel ápolt földjeiért, színes papírokat számlálnak le az
                  asztalára a tarka virágos legelő helyett. A birtok meg úgy összezsugorodik, hogy
                  egy öregbéres eligazíthatja, egy suhanc kölyök pedig átparittyázhatja
                  szélességében egész kényelmesen. Akár ispánt se tartson többé. És mit csináljon a
                  pénzzel? Tartsa a fiókjában, hogy meglopják? Vigye a bankba, amikor a bankok mind
                  sorra buknak? Vagy talán új földeket vásároljon négyszeres áron, ha ugyan kap. De
                  még ez sem volna rossz, mert a nagy pénztől legjobb szabadulni. Meg kell válni
                  tőle még idejekorán, mert ez az úrfi nem tud vele gazdálkodni: elkölti, csupa
                  bolondságot vásárol rajta, könyvet meg könyvet...
            </p>
				<p>
               Az úrfi, akiről így gondolkodott Kender Kelemenné, kivételesen
                  jókedvű ábrázattal lépett a verandára.
            </p>
				<p>
               - Fiacskám - mondta neki az anyja -, ne feledkezzél meg a
                  földjeinkről. Elviszik maholnap a lábunk alól az utolsó holdacskát is.
            </p>
				<p>
               - De hát mit csináljak? - kérdezte Kender Pál hirtelen
                  elszomorodva.
            </p>
				<p>
               - Találj ki már valamit, hiszen te városi ember vagy, tanultad a
                  furfangot, amivel a jogászok kiforgatják az igazságot. Csak éppen annyit érhetnénk
                  el, már az is jó lenne, ha egypár évre elhalasztanák. Hátha aztán elfelejtenék az
                  egészet odafent.
            </p>
				<p>
               Pál mosolyogni szeretett volna, de meg tudta érteni az édesanyja
                  kétségbeesését.
            </p>
				<p>
               - Hát mit lehetne, mit is lehetne?
            </p>
				<p>
               - Akármit, fiacskám, csakhogy egyelőre megszabaduljak ettől a
                  gondtól.
            </p>
				<p>
               De hát Kender Pál hiába gondolkodott már a családi birtok
                  megmentésén. Még aznap délben nagy iratcsomót hozott a kézbesítő. Özvegy Kender
                  Kelemenné csaknem keresztet vetett, amikor meglátta a városi szolgát: ő már jól
                  tudta, hogy az rosszat jelent. Az írásokból aztán kiderült, hogy egy hónapon belül
                  megejtik a kisajátítást, mert már őszre készen akarják látni a gátakat. Egyébként
                  a földekért a legjobb árakat fogják fizetni. Olyan árban veszik meg a birtokrészt,
                  amely az eladók jogos igényeit a legteljesebb mértékben elégíti ki.
            </p>
				<p>
               Lesújtva, megtörve olvasta újra meg újra a hivatalos stílusban
                  szerkesztett mondatokat Kender Kelemenné. De más értelmet ő sem tudott kihámozni a
                  végtelen körmondatokból. Annyi bánattal tekintett ki az ablakon, az orgonabokrok
                  felett, mintha kedves hozzátartozójának a halálát tudatták volna vele. Befelé
                  megvallotta őszintén, hogy legjobban szeretne sírni, zokogni, megsiratni leborulva
                  a szép földeket, az ároktői és suhatagi Kenderek földjét.
            </p>
				<p>
               - Komisz világ ez a mai világ - mondta, és mégis visszafojtotta a
                  könnyeit -, mondhatom neked, hogy nagyon komisz. Az alispán felesége ágotai leány,
                  rokonunk vér szerint is. És mégse lehet semmit se kivinni. Bezzeg az én
                  időmben!... Egészen másképpen volt.
            </p>
				<p>
               Nem tudott ebédelni sem. Folyton a nagy csapásról beszélt és
                  gondolkodott.
            </p>
				<p>
               - Mert mit csináljak azzal a rongyos pár ezer forinttal? Akárhogyan
                  forgatom, nem hoz annyit, mint a káposztás, amit elrabolnak tőlünk. A kerti föld
                  jobban hajt, mint az uzsorás pénze. Uzsorás meg csak nem lehetek vénségemre.
            </p>
				<p>
               Bevonult a szobájába, kiteregette maga előtt a könyveit, megnyálazta
                  a plajbászát, és buzgón számolni kezdett. Azt akarta kiókumlálni, hogy melyik hajt
                  több kamatot: a káposztás, vagy pedig a banknak adott pénz.
            </p>
				<p>
               Kender Pál szokatlan nyugalommal ült le az asztalához. A
                  kétségtelenül szomorú eset nem izgatta túlságosan. Három-négy nappal ezelőtt,
                  amikor még bent járt a városban, maga is szerette volna, ha a Kender család javára
                  intézik el a kérvényeket és beadványokat. Akkor még rosszul esett neki, hogy csak
                  így kirángatják alóluk a szántókat és legelőket, és akarva, nem akarva, engedni
                  kell a hatalomnak. Igaz, hogy ezt a keserű érzést az előszobázás váltotta ki
                  belőle. Akkor gondolt először egy kicsit sajgó szívvel a töltés alatti kék
                  füzesre, a füzes mellett futó legelőre, amikor az alispán előszobájában
                  háromnegyed óra hosszáig kellett várakoznia.
            </p>
				<p>
               Ha nem látja ezeket a nyárelői pompában, ha csak levélből értesül a
                  legelők, szántók, a furfanggal és vérrel szerzett családi birtok elvesztéséről,
                  talán egy pillanatig sem gondol szomorúan a történtekre. De most már bevégzett
                  dolog a birtok összezsugorodása: ez ellen már nem lehet apellálni, tehát legjobb
                  lesz belenyugodni.
            </p>
				<p>
               Találomra kihúzott egy könyvet a fiókjából. Elhelyezkedett egy
                  kényelmes, régi fotelben, és olvasni kezdett olyan nyugodtan, annyi
                  önfeledtséggel, mint a gyermek, aki Gulliver meséjét betűzgeti. A japánok
                  művészetéről szólt a füzet. Finom porcelánok, apró findzsák, achátszobrok és
                  ametisztből faragott istenszobrok elevenedtek meg Kender Pál képzeletében. Nagy
                  szeretettel írhatták ezt a könyvet, mert minden sora kedves simogatásként szólott
                  a távoli szigetország felé. Akkor még nem volt Japán a szorgalom és a boszorkányos
                  fejlődés híres országa. Az öblök vizére halkan pergette apró virágait az öreg
                  cseresznyefa, és nem futottak hullámverő, érctestű hadihajók a könnyű, apró hajók
                  közé. Japán Japán volt az igazi értelemben. Csupa eredetiség és csupa különös báj.
                  Ősállapotban voltak a szobrok, a képek, az istenszobrok, és a fényes, kis
                  lakkdobozokat nem hamisították ezerszámra. A segédjegyzőék szobájában nem lehetett
                  találni Berlinben gyártott japán polcocskát, és nem árulták tucatszámra a
                  nyomtatott Hiroshiguékat az antikváriumokban. A két Goncourt ismerte még ezt az
                  országot. Ők látták az utat, amely rizsföldeken át visz a Fudzsijáma kúp alakú
                  ormai felé. Lapról lapra nagyobb gyönyörűséget talált Kender Pál az olvasásban. Ez
                  az egyetlen öröm - gondolta magában -, ez az igazi öröm csupán. Az embert kiemeli,
                  más világba helyezi egy nagy ember könyve. Leülünk a föld bármelyik zugában egy
                  kényelmes fotelbe, és hallgatjuk, amint a legnagyobb emberek beszélnek hozzánk,
                  magyaráznak szeretettel, és nincs semmi zavaró az előadásukban, mi teljesen azt
                  érezzük, amiben ők gyönyörködtek, ugyanúgy csodálkozunk, örvendezünk, vagy
                  haragszunk nemes haraggal, mint Shakespeare Vilmos néhai londoni színigazgató,
                  mint Tolsztoj, Balzac vagy Torquato Tasso, istenben boldogult olasz költő.
            </p>
				<p>
               A porváros kellős közepében ilyen gondolatok foglalkoztatták Kender
                  Pál földbirtokost, aki nemrégiben falusi Hamletnek nevezte magát. Valósággal
                  begubódzott a nagy gondolatba. Kellemesen beburkolódzott az idegen hangulatokba,
                  és észre sem vette, hogy odakint megelevenedett az utca pora. Talán először
                  történt az idén, hogy a kocsiutak szürke púdere, amely minden rizspornál finomabb
                  állapotú, igazi életére támadt. Ha kocsi ment végig az úton a lovak lábánál
                  gomolygó felhők kavarogtak, és a szekér után felcsapott a házmagasságú poráradat.
                  Jöttek apró kis szelek, amelyek csak a legfinomabb porrészecskéket ragadták
                  magukkal, aztán könnyed forgószelecskék hordoztak össze papírszeleteket, régi
                  rongyokat, forgácsot, elhullajtott szalmaszálakat, és amikor együtt volt a kis
                  szemétdomb, porral nyomtatták le a tetejét. A következő pillanatban mégis
                  megbánták, hogy ilyen sikerült munkát végeztek, és két-három kis forgatag közös
                  erővel látott neki a piszkos szalmaszálak, papírlapok szétszedéséhez. Magasra
                  emelték a sok piszkot a szemközt vágtató szelek, és idegen udvarokon csapták le
                  elernyedve, erőtlenül a tavalyelőtti lappéldányok papírdarabkáit. A nyitott
                  ablakokon át belehelte a mozgó légáradat a finom porszemecskéket, amelyek
                  nyugodtan leszállottak az asztalra rakott könyvek tetejére, a tükör előtt álló
                  nippekre, az emberek arcára, ruhájára és tüdejére.
            </p>
				<p>
               A por eme lélekemelő látványában azonban csak azok gyönyörködhetnek,
                  akik nem álmodoznak nyitott szemmel, mint Kender Pál. Neki ugyanis kisebb gondja
                  is nagyobb volt, mintsem hogy a forgószelek premierjében keresse a légáramlások
                  törvényszerűségét. Két hete nem volt a kaszinóban, és ugyanennyi idő óta nem látta
                  Berta kisasszonyt. A nyugalmát és a kellemes hangulatát sietett betudni ennek a
                  két körülménynek. Reggelenként és akácvirágok szagától fülledt alkonyatokon ugyan
                  hallotta zengeni a Berta sziréndalát a nyitott ablakon át. A kisasszony, aki erős
                  kebellel és hatalmas csípővel bírt, akárcsak a valkürök, a legszomorúbb nótákat
                  játszotta. A zongorából fölszállott a régi-régi nóta:
            </p>
				<p>
               Isten hozzád, kedves...
            </p>
				<p>
               És még egypár ilyen rezgő nyárfák levelének hullásával szoros
                  kapcsolatban álló költemény. Ilyenkor mégis megesett a szíve a szegény leányon.
                  Ennek az ártatlan teremtésnek a fájdalma, szomorúsága még mindig a régi,
                  kikoptatott síneken halad. Vajon mi történne vele, ha megismerné Chopint,
                  Beethovent vagy akár csak Schumannt? Milyen szegény és milyen szerencsétlen egy
                  ilyen leány. Sejtelme sincsen arról, hogy az ember sírhat és szenvedhet
                  utolérhetetlen nagy zeneköltőkkel, akiknek a kétségeink, szerelmi vívódásaink
                  minden villanására megvan a hangjuk, akiknek egy-egy akkordja fölemeli,
                  megvigasztalja és megnemesíti az ember gyötrődő lelkét.
            </p>
				<p>
               Ó, gondolta, aki ismeri ezeket a dolgokat, az elfelejti, hogy vannak
                  fájdalmas és primitív magyar nóták, amelyek mellett sírva vigadtak a régi urak.
                  Milyen szegényesek és egyszerűek ezek a névtelen szerzőktől származó költemények.
                  És csaknem mind egyformák, az ember az egyik akkordból előre kitalálja a
                  következőket. Aki evezett már Beethovennel a komor és fenséges fájdalmak vizein,
                  aki ismeri a többi nagyokat, az körülbelül úgy van, mint aki bele tud merülni a
                  nagyszerű könyvekbe, és beszélget délután kettőtől fél négyig a legjobb ízlésű
                  urakkal, a Goncourt testvérekkel vagy Byron lorddal, aki a
                  Don Juan
               -t írta.
            </p>
				<p>
               És milyen gyönyörűség lehet az, ha valaki, egy gyönyörű leány,
                  mindezeket énekelni tudja. Ha egészséges és üde száján át kizengi a torok finom
                  hangszálaival a legharsogóbb részleteket. A testéből fakadnak a hangok, a
                  torkában, a bársonyos nyak mögött kelnek életre, és az illatos szájüregben
                  erősödnek meg, nyernek színt és csengést. A hang, amely ilyenkor beszárnyalja a
                  termek légkörét, a padsorokat, az ő testéből eredt test. Minden ária az ő teste,
                  és azért lehelik be annyi gyönyörűséggel a férfiak... Spángli Kató azok közül
                  való, akik uralkodni fognak a tömegek felett, és ha kibontakozik a hangja,
                  gyönyörűséggel fogja mindenki beszívni a zengését.
            </p>
				<p>
               Most hirtelen sajogni érezte a bensejét Kender Pál. Az ilyen nő
                  lehet-e egészen az övé? Ha ott tudja maga mellett is, nem szórja-e szét legszebb
                  képességeit, a hangja zengését idegenek között. Kapcsolatot fog találni minden jó
                  ízlésű férfi maga és az ő hangja között, és ezren gondolnak majd reája titkos
                  vágyakkal. Férfiak, fiatalemberek és félig érett gyermekek fogják mustrálgatni az
                  alakját, és körülzsongják és körülrajzzák a kívánságok erejével. Emlékezett reája,
                  hogy voltak színésznők, énekesnők, akiknek a játékára, hangjára nem tudott mindig
                  figyelni, hanem levetkőztette őket maga előtt, és gyönyörködött elképzelt
                  formáikban. Pedig jobbról és balról talán szebb és gyönyörök szempontjából is
                  kívánatosabb hölgyek ültek mellette.
            </p>
				<p>
               Szinte felsóhajtott Kender Pál, amikor ezekre a dolgokra gondolt. A
                  nagy nyugalmának egyszeriben vége volt.
            </p>
				<p>
               Meg kell írni ezt neki, meg kell írni - mondta magában, és
                  elhatározta, hogy nyomban hozzálát a levélíráshoz.
            </p>
				<p>
               Amikor azonban kikészítette a papirost, és a tollát belemártotta a
                  tintába, eszébe jutott, hogy valamiről megfeledkezett.
            </p>
				<p>
               Egy levelet hordozott reggel óta a zsebében. Még délelőtt kapta Róth
                  úrtól, a gazdaságban. Igazi hétpecsétes levél volt: a hatalmas borítékon a Róth
                  ispán úr teljes címe díszelgett erőteljes férfiírással, hátul pecsétek és bélyegek
                  őrizték a felnyitható szegélyeket, és ott díszelgett minden félreértés elkerülése
                  végett: feladta Zala Menyhért dr. A major mellett diszkréten átnyújtotta neki Róth
                  úr.
            </p>
				<p>
               - Egy levelet tetszett kapni - mondta suttogva -, na, igazán
                  nagyszerűen ki méltóztatott találni a módját. Ezt bontsa fel az Elza kisasszony,
                  ha tudja.
            </p>
				<p>
               Kender Pál hálásan mosolygott:
            </p>
				<p>
               - Azt hiszem, így nem fognak gyanút - mondta, és zsebre vágta a
                  csomagnak is beillő kovertát. Az utóbbi időben megtörtént vele már egypárszor,
                  hogy nem bontotta fel azonnal az ilyen leveleket. Ha sok dolga akadt, és közben
                  átnyújtották neki a Spángli Kató írásait, elrejtette a levelet, és végezte a
                  munkáját tovább. Ilyenkor belenyúlt napközben mégis a zsebébe, megtapogatta a
                  drága írást, mint a gyermek a féltett, titkos kincset, a réz ajtókilincset,
                  amelyet éjjel-nappal magával hord. Este vagy reggel azután, nyugodt és biztos
                  helyen feltépte az írást, és belemélyedt. Rendszerint ugyanazok a szavak,
                  gyöngédségek, apró és jelentéktelen események. Mégis minden levél új és élvezetes
                  volt. Néha a legfurcsább tárgyak hullottak ki a borítékból: egyszer egy lapos
                  kuglerbonbon, egy csepp, kerek narancshéj, körös-körül látszottak a foga nyomai,
                  kis darab harisnyakötő, fénykép, három szál a leány fekete hajából. Most is
                  kicsúszott valami a levélből: egy fehér pettyes fekete nyakkendő, amelyet csokorra
                  lehetett megkötni.
            </p>
				<p>
               Éppen ilyen színű ruhát kaptam -
                  kezdődött a levél
                -, nagyon egyszerű, nagyon sima, egészen a te ízlésed szerint való.
                  Azt akartam, hogy legalább egy kis darabját te is lássad, és te is hordjad, ha már
                  nem akarsz eljönni sohasem... Különben, édesem, most már hiába is jönnél. Na, nem
                  kell megijedni. Nem azért, mintha nem várnálak, és mintha nem szakadna meg a
                  szívem utánad mindennap. Hanem csak azért, mert elmegyek fürdőre. Most ismét nem
                  kell megrökönyödni, kisfiam, mert ez a fürdő nem Ostende, de még csak nem is
                  Siófok, hanem egy kis erdélyi falu. A nagynénémhez megyek, egy kicsit meghízni;
                  mert a mama azt mondja, hogy olyan sovány vagyok, mint a seprűnyél. Elárulhatom
                  többek között, hogy ez korántsem igaz. Sőt ellenkezőleg, újból fejlődtem és
                  erősödtem. Jó, hogy nem látsz, mert különben pirulni kellene. Azt hiszem, alig
                  ismernél rá arra a kis kócosra, akit olyan régen szeretsz. Csak az arcom fogyott
                  meg egy kicsit, de ez is használ, mert a szemem így nagyobbnak látszik. Te
                  nyitottad fel ezeket a szemeket, kedvesem, igazán illő volna, hogy gyönyörködj is
                  bennük. A világot olyan szépnek látom, mégis nagyon sokat szomorkodom miattad. A
                  mama kérdezősködött utánad. Nagyon szeretne látni, tudod, hogy mennyire kedvelt
                  téged. Azt mondta a napokban, hogy az egyetlen volnál, akihez hozzáadna. Meg
                  kellett ölelni, olyan aranyos volt. Nem mondtam neki, hogy én is így gondolkozom,
                  mert hiszen ezt úgyis nagyon jól tudja. Mondd, kedvesem, hát nem szomorú az, hogy
                  mégis távol kell lennünk egymástól. Meddig fog ez tartani? Mikor ér véget a
                  kínszenvedésem? Csak azt kívánom, hogy ne tartson sokáig, mert beleőrülök.
            </p>
				<p>
               Ezt a szót szívesen használta a leány, ha valami nagyot akart
                  mondani. Pál elmosolyodott, amikor ideért olvasás közben.
            </p>
				<p>
               Nem is képzeled -
                  folytatta Kató
                -, hogy milyen sokszor gondolok reád. Minden éjszaka látlak
                  álmomban. És képzeld, igazán pirulok, hogy le kell írnom, a múltkor azt álmodtam,
                  hogy kisfiunk van. A haja fekete, ahogy te szeretted volna, a szeme kék. Reggel
                  sírtam, amikor felébredtem, hogy nem igaz az egész, hogy talán sohasem fog
                  beteljesülni az álmom...
            </p>
				<p>
               Kender Pál elfelejtette, hogy valami ellen tiltakozni akart az imént,
                  hogy írni akart a leánynak, hogy ne énekeljen, ne folytassa tovább, mert elvész a
                  számára. Amikor ezeket a sorokat olvasta, hevülések járták át a testét, és
                  végképpen megfeledkezett a szándékáról. Először érezte azt, ami sokszor értéket ad
                  a legfáradtabb és legsivárabb fiatalember életének. Azt a felejthetetlen és
                  csodálatos érzést, a vágyat, hogy jövendő életet teremtsen, hogy gyermeket
                  mondhasson a magáénak. Látta a határvonalat, amely ezt az érzést elválasztja
                  minden szennytől, és elkülöníti az élvezetek vágyaitól. És milyen furcsa, milyen
                  fájdalmas, hogy ezt egy levél, néhány írott sor váltotta ki belőle először. Most
                  már igazán sóhajtott, mélyen és kéjesen szívta be a levegőt.
            </p>
				<p>
               - Istenem - mondta -, hát mégsem vagyok cél és remények nélkül.
                  Spángli Kató, drága feleségem.
            </p>
				<p>
               Ebben a pillanatban kopogtak az ajtón.
            </p>
				<p>
               - Szabad - mondta Kender Pál, és szíve dobogni kezdett.
            </p>
				<p>
               Egy öregúr lépett be fürge mozdulatokkal:
            </p>
				<p>
               - Jó napot, jó napot, fiacskám - köszöntötte Pált -, talán meg sem
                  ismersz már?
            </p>
				<p>
               Kender Pál zavartan ugrott fel, és idegen szemekkel meredt a
                  látogatóra.
            </p>
				<p>
               - Nahát ez nagyszerű, ez igazán nagyszerű - kiáltotta az ősz hajú
                  bácsi -, a saját keresztfiam nem ismer meg, akit az ölemben hordtam, a térdemen
                  lovagoltattam.
            </p>
				<p>
               A másik szobából előjött Kender Kelemenné.
            </p>
				<p>
               - Kedves koma - mondta, és ölelésre tárta ki a karját -, na, igazán
                  szép, hogy egyszer már ide is benézett.
            </p>
				<p>
               Megölelték egymást. Az öregúr ismét Pál felé fordult:
            </p>
				<p>
               - Lássa, kedves Lottika, a fia nem ismert meg.
            </p>
				<p>
               - Mi? Hogy nem ismerted meg Ágotai bácsit? No hát az a város igazán
                  kiforgatott téged, Istenem, hányszor lovagoltatott a térdein.
            </p>
				<p>
               - Most már emlékszem - mondta Pál, és melegen megölelte a vidám kis
                  embert. A következő öt percben már előadta minden keserűségét Kender
                  Kelemenné:
            </p>
				<p>
               - Rettenetes az - mondta -, rettenetes, hogy elbánnak a mai világban
                  a szegény özvegyekkel.
            </p>
				<p>
               De ugyanakkor a legszívélyesebb modorban nem késett érdeklődni:
            </p>
				<p>
               - És hogy van Marianne?
            </p>
				<p>
               - Ó, köszönöm, köszönöm - dörzsölte a kezeit Ágotai úr -, köszönöm,
                  kedvesem, jól van szegényke, csak sok a dolga.
            </p>
				<p>
               Kender Pál az emlékezőtehetségéhez folyamodott. Ki lehet ez a
                  Marianne, kérdezte magától, aztán esztendők ködén át hirtelen előtte termett egy
                  kisleány, egy maszatos, szőke, csöpp kölyök, akivel együtt játszott a
                  homokban.
            </p>
				<p>
               - Hát még nem menyasszony? - kérdezte tovább Kender Kelemenné.
            </p>
				<p>
               - Nem bizony - nevetett Ágotai bácsi -, nem tud magának valót
                  találni, nem szereti az ágotai fiatalembereket.
            </p>
				<p>
               A remeteségre kárhoztatott Kender Pál szerette ezt a mozgékony, vidám
                  öregurat gyerekkorától kezdve. Szerette hallani a hangját, amint kedvesen és
                  közvetlenül mesél jóízű históriákat. De most nemigen mesélgetett az öreg, hanem
                  igen rövid volt:
            </p>
				<p>
               - Hát én csak azért jöttem, kedves komaasszony, hogy meginvitáljam
                  mind a kettőjüket. Mégpedig egy egész napra el kell jönniök. Ha már itt van ez a
                  nagy fiú, legalább egy jó ebéddel akarom eszébe juttatni, hogy ki vagyok.
            </p>
				<p>
               Persze a szabadkozás hiábavaló volt. Meg kellett ígérni, hogy ott
                  lesznek okvetlenül. Majd az ágotai kocsisokkal megüzenik, hogy mikor.
            </p>
			</div>
			<div type="chapter">
				<head>
               12
            </head>
				<p>
               A hintó a búzatáblák és bársonyos zöld vetések között ringott az
                  országúton. Ketten foglaltak helyet a hátulsó ülésen, özvegy Kender Kelemenné és
                  az egyetlen fia. Az asszony anyókáknak való főkötőt viselt. Csak éppen a kontyát
                  takarta el a csipkéből és gyöngyből készült alkotmány; és szigorúan lesimított ősz
                  haja fénylett a napsütésben. A ruhája fekete selyem volt, mint az már illik is a
                  gyászos özvegyekhez. Kender Pál ugyancsak sötét ruhába öltözött, mert
                  tulajdonképpen ez volt az első látogatása Ágotaiéknál. Kender Kelemen özvegye
                  számon tartotta a meghívást, és két héttel az Ágotai úr látogatása után kiadta a
                  parancsot egy derűs reggel, hogy be kell fogni a hintóba. Ezt a nehéz, lakkozott
                  bárkát csak ünnepélyes alkalmakkor szokták használni a Kender családban, amikor
                  némi pompázó külszínt óhajtottak kölcsönözni meg-megjelenésüknek.
            </p>
				<p>
               - Palikám - szólt ugyanezen a reggelen a fiához Kenderné -, öltözz
                  fel egy kicsit parádésabban. Vendégségbe megyünk Ágotaiékhoz. Szegről-végről
                  rokonok vagyunk: boldogult nagyanyád atyai részről Ágotai leány volt. És aztán
                  különben sem árt, ha valakivel barátságot tartunk...
            </p>
				<p>
               A fiatalember szót fogadott, mint egy engedelmes kisfiú, és
                  zsakettet, lakkcipőt öltött az Ágotai család tiszteletére. Alig haladtak ki a
                  főutcán át a faluból, Kender Pál idegesen kezdte porolgatni a kabátját. A finom,
                  egyenletesen szálló por könnyű ködréteget borított a bolyhos szövetre. Fél óra sem
                  telt el, már bosszankodva vizsgálgatta ismét a kabátja elejét. Gombostűfejnyi apró
                  pontok tarkázták a kihajtásait. Az eddig észrevehetetlen kis zsírpecséteket
                  belepte a puderfimom por, és a szürke foltok mindenféle porolásnak, dörzsölésnek
                  szigorúan ellenálltak. A fiatalember csaknem káromkodott hirtelen haragjában és
                  elkeseredésében. Kender Kelemenné észrevette a bosszúsága okát:
            </p>
				<p>
               - Fiacskám, bizony porköpönyeget kellett volna hozni.
            </p>
				<p>
               A fiacskámnak szólított úr ezen a kijelentésen egyáltalában nem
                  vigasztalódott meg. Sőt éppen azt gondolta, hogy mi a csodának kell neki újabb
                  ismeretségre szert tenni. Elég, ha idehaza van, és tudja, hogy hány napszámos
                  dolgozik a földeken, elég, ha itt kell kínlódni és tespedni, amikor igazán
                  nincsenek halasztgatni való dolgai, és csak éppen a boldogsága forog kockán. Most
                  ugyan egy hónapig nem olyan sürgős az utazás, mert Kató nem tapossa gyönyörű
                  lábaival a csúnya pesti aszfaltot, de aztán... mi lesz velük?
            </p>
				<p>
               Nem ugyan erre a kérdésre felelt, de mégis beszélni kezdett az
                  édesanyja.
            </p>
				<p>
               - Nagyon szeretném - mondta szelíden -, ha nem vonulnál vissza a
                  társaságtól, ha egy kicsit elevenebb lennél. És ne bánjál olyan szigorúan a kis
                  Marianne-nal, mint Bertával. Nagyon egyszerű gyerek, nem fog sokat
                  alkalmatlankodni, és a keresztapád igazán aranyos ember.
            </p>
				<p>
               Egy kicsit meglepte Kender Pált, hogy már az édesanyja is tud a
                  Bertával történt dolgokról. De aztán mindent megértett: elvégre egészen
                  természetes, hogy a pletykák városában utánajártak az ő... - szinte visszahőkölt,
                  mert csaknem ezt mondta, hogy viszonyuknak. A háromszög különösen érdekes lehetett
                  a porváros lakói előtt, hiszen az egyik sarokban a híres Bakos Pista állott, mint
                  kikosarazott szerelmes, a másikban ő szerepelt, mint utálatos hódító és ostoba
                  gavallér, a harmadikban Berta kisasszony húzódott meg, immáron csalódva,
                  elkeseredve. Visszavonulva még az esti sétáktól is.
            </p>
				<p>
               Egy kis akácerdőn túl előtűnt Ágota. Ez a kis falu nagyon furcsa kis
                  falu volt. A külső képe is megfoghatta az idegenek érdeklődését, mert a főutcán
                  csak egyforma házakat lehetett látni. Mégpedig nem parasztházakat, hanem verandás,
                  boltíves kúriákat, amelyeknek a sárga, kék vagy fehér falát örökzöld fonatokkal
                  futotta be a kemény levelű borostyán. Ezekben az úri házakban egytől egyig
                  Ágotaiak laktak. Mindannyian régi nemesek, jelenleg földesurak és a megyei
                  dzsentritársadalom jelentékeny, leghangosabb tagjai. A vagyoni viszonyaik a
                  legvegyesebbek voltak. Akadt köztük olyan is, aki ezer holdat mondhatott a
                  magáénak, volt már Ágotai, aki a miniszterségig is felvitte, de a furcsa nemzetség
                  krónikásai, az öreg nénikék tudtak olyan züllött emberről is, aki házmester lett
                  Budapesten. Az ezerholdas birtokok úgy keletkeztek, hogy házasság és ügyes
                  mesterkedések révén összehozott a maga kétszáz holdjához a zseniális Ágotai fiú
                  még két- vagy háromszáz holdas darabot. Ez persze ritkán és nagy igazságtalanságok
                  árán történhetett meg. Az Ágotai lányok nemigen mentek férjhez Ágotai
                  fiatalemberekhez, bár hiszen az első szerelmek, a kedves bakfis viszonyok itt
                  bonyolódtak le az árkádos verandákon, az uzsonnázóasztalok körül. De miután a
                  családokat a legbonyolultabb rokoni kötelékek fűzték egymáshoz, és félő volt
                  különben, is, hogy a pápa nem ad már diszpenzációkat többé, a leányok rendszerint
                  kirepültek, és a megyebálokon igyekeztek maguknak férjet keresni. Az ezerholdak
                  összeragasztásának másik akadálya az volt, hogy az Ágotaiak nem szívesen váltak
                  meg a földjeiktől a maguk jószántából. Így hát ki kellett ugratni az eladósodott
                  családokat összevásárolt váltókkal és más, nem jó atyafiakhoz méltó
                  agyafúrtságokkal a vastag falú házacskából, a borostyános verandák
                  uzsonnázóasztalai mellől. De az ilyen birtokokon nem volt áldás. Az öreg Ágotai
                  Jeromos, aki három családot ugratott ki ilyenformán, máig is átkozza a
                  kapzsiságát. A fiai megyeszerte híres ivók lettek, könnyelműen pazaroltak, és
                  végül Jeromos urat visszaugratták három birtokrészből, és most rángatják alóla a
                  negyediket, a saját magáét. Az ilyen föld nélküli Ágotaiak, persze, nem tarthatják
                  magukat nagyon sokáig a falujokban, és elmennek állást keresni. Ezekből az
                  Ágotaiakból lesznek azután Budapesten a házmesterek idővel, amikor már minden
                  családi segítség elfogy hazulról. De az Ágotai família más, szegényebb rajokat is
                  bocsát ki magából. Körülbelül úgy van, mint a római köztársaság. Magában a faluban
                  kevesen élhetnek, a szegényebb családok fiainak pláne nincsen jövője Ágotán, hát
                  az ilyen fiúk vitézül kitelepednek a gyarmatokra, a megye minden részébe,
                  elfoglalják a közigazgatási hivatalokat, és csak nagy ritkán, bálok vagy
                  tisztújítások alkalmával kerülnek össze az ágotai Ágotaiakkal. Persze a nevek
                  körül is óriási bonyodalmak támadnak, ha az előrelátó öregebbek nem szabályozzák
                  ezt a fontos kérdést. Egyforma névre nem szabad fiúkat keresztelni, és így azután
                  a kalendárium legfurcsább keresztnevei is forgalomba kerültek Ágotán. Utóbb a
                  Jókai-regényekből meg a gyönyörű magyar előidőkből kölcsönöztek neveket. Így
                  azután az Álmos, Árpád, Bulcsú, Töhötöm, Huba és Etele nevek is kisajátíttattak.
                  Mivel pedig a neveknek is bizonyos meghatározott száma van és az Ágotaiak egyre
                  szaporodtak, az apa és nagyapa nevét örökölték a fiúk és unokák a családi
                  birtokkal együtt. Sokan voltak azonban olyanok, akik egy hangzatos keresztnevet
                  örököltek mindössze a nagyapjuktól.
            </p>
				<p>
               Az öregurat, akihez Kenderék igyekeztek, Ágotai Manónak keresztelték,
                  a leánya pedig a Mária nevet nyerte. Utóbb azonban Marianne lett belőle, mert az
                  angolkisasszonyoknál tanul, és így kellemesebben is hangzott a neve az ágotai
                  füleknek.
            </p>
				<p>
               Ágotai Manó kint állott a kapu előtt, amikor megérkeztek. Egyetlen
                  barátságos mosoly volt az egész emberke.
            </p>
				<p>
               - Na, csakhogy rászántátok magatokat - mondta lelkendezve -, nagyon
                  vártunk benneteket. Éppen az előbb jöttem ki, mondom: átmegyek egy kicsit az öreg
                  Jeromost vigasztalni. Hát aztán elébem toppan egy kis kölyök, és azt mondja, hogy
                  jönnek a vendégek. Visszafordultam persze mindjárt, hát éppen jöttetek.
            </p>
				<p>
               A borostyános veranda alatt, a legelső lépcsőfokon egy fehér kötős,
                  apró leány álldogált. Ez a hölgyecske volt Ágotai Mária, az a bizonyos Marianne,
                  akivel valaha a porban játszadozott Kender Pál. Mosolygott, és kitárt karokkal
                  szaladt Kender Kelemenné felé:
            </p>
				<p>
               - Kedves, kedves Lotti néni, csakhogy eljött.
            </p>
				<p>
               A fiatalember meg akarta tartani a formákat, és összeütötte a
                  bokáit:
            </p>
				<p>
               - Kender Pál - mondta szertartásosan.
            </p>
				<p>
               Ágotai Marianne, akivel egykoron a porban játszott, elpirult, sőt
                  határozottan elvörösödött, mert ez már így volt divatban, és benne foglaltatott a
                  családi örökségben is.
            </p>
				<p>
               - Hát ez már mégis furcsa - lépett közbe az öreg Ágotai -, ti itt
                  bemutatkoztok, ismerkedtek. Az én keresztfiam nem akarja megismerni a
                  kislányomat.
            </p>
				<p>
               - Bocsánat - mentegetődzött Pál -, de azt hittem, hogy Marianne
                  kisasszony nem emlékezik.
            </p>
				<p>
               Marianne azonban a hirtelen pirulás dacára sem volt a könnyen zavarba
                  jövő falusi kisasszonyok közül való:
            </p>
				<p>
               - Tévedni tetszik, én igazán nem felejthettem el. Annyiszor
                  megtépdeste a hajamat, hogy lehetetlen volt az emlékét meg nem őrizni.
            </p>
				<p>
               Igazi ágotai lány - gondolta Pál -, ha unatkozni nem is fogok
                  mellette, éppen eleget bosszankodhatom majd. Biztosan teniszezik, lovagol meg
                  talán cigarettázik, szeret lumpolni, mint az ágotai hölgyek java része. De
                  akárhogy van, ezt a hölgyecskét is megbosszantja, akárcsak a vasgyúró Bakos
                  Pistát.
            </p>
				<p>
               Délelőtt erre nemigen adódott alkalom. A kislány a konyhában magára
                  vállalta a kapitányi szerepet, de meg különben is, ő volt a háziasszony. A ház
                  régi úrnője, messze vidéken híres, szép Ágotai Manóné, kiköltözött régen az
                  ágotaiak külön temetőjébe még fiatalasszony korában. Kender Pál emlékezett még
                  homályosan karcsú, finom alakjára, amint lehajolt hozzá, kézen fogta, és elvezette
                  egy kis buta babához, aki riadt szemekkel meredt reája, és egy piros arcú bábut
                  szorongatott a kebléhez. Ez a kis buta baba Marianne volt.
            </p>
				<p>
               Délben kivárhatatlanul hosszú és nehéz ebéd következett. Kender Pál
                  majd megpukkadt a sok ételtől és a kínálgatások miatti haragtól:
            </p>
				<p>
               Ez a régi jó magyar szokás - dühöngött magában -, ötféle húst
                  összeenni, nagyokat inni, és utána kiülni a napra, mert teli gyomorral igazán nem
                  úri dolog munkához látni.
            </p>
				<p>
               Az édesanyja ezzel szemben más véleményen volt:
            </p>
				<p>
               - Igazán gyönyörű dolog ez - mondta áradozva -, hogy egy kislány
                  ilyen pompás háziasszony tud lenni. Minden-minden nagyon jó volt, nagyon szépen
                  volt terítve is. Szegény édesanyja, ha látná.
            </p>
				<p>
               A leány, akinek a dicséret szólt, szerényen szabadkozott, míg az
                  öregúr büszkén domborította ki a mellét:
            </p>
				<p>
               - Hát én is azt mondom, hogy csak kétféle kosztot ettem jóízűen: a
                  komaasszonyét meg a leányomét.
            </p>
				<p>
               - Persze, persze, hiszen egy helyről tanultuk a módját: a szegény
                  férjem nagyanyjától, aki nektek is rokonotok volt. A levest mi is édesen
                  szeretjük, a túrós rétest kaporral.
            </p>
				<p>
               Következtek az ételek körüli értekezések. Az ebédet elölről
                  elemezték, és Kender Pál igazán kénytelen volt odafordulni Marianne
                  kisasszonyhoz:
            </p>
				<p>
               - Mikor szokott teniszezni? - kérdezte tőle, és a hangja tele volt
                  gúnyos lenézéssel.
            </p>
				<p>
               Marianne megérezte, hogy csúfolódnak vele, és egy kicsit sértődve
                  felelt:
            </p>
				<p>
               - Soha.
            </p>
				<p>
               - Akkor biztosan lovagol.
            </p>
				<p>
               A leány hangosan nevetett:
            </p>
				<p>
               - Maga vagy nagyon szemtelen, vagy nagyon csacsi, hogy ilyeneket
                  kérdez.
            </p>
				<p>
               - Miért volnék én csacsi és még inkább miért szemtelen? Az Ágotai
                  kisasszonyok közül mindig szerepel legalább egy-kettő a teniszversenyeken. Én azt
                  hiszem, hogy maga is emlékszik arra az Ágotai Klári nevű hölgyre.
            </p>
				<p>
               - Igen, a Clarisse-ra...
            </p>
				<p>
               - Ha úgy tetszik, arra a Clarisse-ra, aki púpos lett, mert levetette
                  a paripája.
            </p>
				<p>
               - Hát maga így ismeri az Ágotaiak históriáját? Mert hiszen egész
                  könyvet meg lehetne tölteni a történeteinkkel.
            </p>
				<p>
               - Nem került semmi fáradságomba, nem is kellett törni magamat, hogy
                  megismerjem az eseteiket. Az édesanyám mindent elmondott ebéd és vacsora
                  közben.
            </p>
				<p>
               - És rólam mégis olyan keveset tud?
            </p>
				<p>
               - Őszintén megvallva, magáról nagyon keveset hallottam azóta, hogy
                  innen elkerültünk. Mindössze annyit, hogy nagy leány, szép leány lett...
            </p>
				<p>
               Marianne nevetve szabadkozott:
            </p>
				<p>
               - Aki ezt mesélte, az tudva nem mondott igazat.
            </p>
				<p>
               - Ennél a kérdésnél maga nem illetékes a bírálatra, kedves
                  Marianne... de engedje meg, hogy befejezzem, amit elkezdtem. Egyszóval, magáról
                  nem sokat hallottam, de annál többet az Ágotai kisasszonyokról és úrfiakról
                  általában...
            </p>
				<p>
               - Tudom, tudom - vágott közbe Marianne -, hogy a lányok
                  cigarettáznak, lovagolnak, lumpolnak, egyedül merészkednek sétákra, szabadszájúak,
                  nem hordanak midért, a fiúk pedig lusták, semmit se tanulnak, részegesek, váltót
                  hamisítanak...
            </p>
				<p>
               Kender Pál gyönyörűséggel hallgatta a gyorsan elhadart
                  bűnlajstromot:
            </p>
				<p>
               - Hát ennyi mindent én sem tudtam volna az ágotai kiskirályok ellen
                  összehordani, de körülbelül ilyeneknek képzeltem őket...
            </p>
				<p>
               Marianne érdeklődve hajolt közelebb:
            </p>
				<p>
               - Hát gyűlöl bennünket?
            </p>
				<p>
               - Arról szó sem lehet. Inkább meg tudom érteni ezt a furcsa
                  nemzetséget. És aki megérti az ágotaiakat, az legfeljebb csak mosolyoghat a
                  szokásaikon, a csodálatos erkölcseiken. Mert látja, maguk itt úgy élnek, mint egy
                  indián néptörzs. A terület, amelyen az örömeik, vetélkedéseik és az életük kis
                  játékai folynak, itt van ugyan Magyarország egyik zugában, de éppen úgy lehetne
                  Indiában vagy a Góbi-sivatagon is. Itt küszködnek egy tenyérnyi földön,
                  ragaszkodnak a faluhoz és a néptörzshöz. Azt tartják, hogy szerencsétlenség
                  elszakadni az anyaföldtől, az ősi néptörzstől. Szóval, az ősmagyarok erényeit
                  uralja még az egész család. Ha ezer évvel korábban születnek, lehet, hogy a
                  legöregebb Ágotait tették volna meg Álmos helyett vezérnek. De hát most már
                  pantallóban járnak az emberek, és a húst nem divat nyereg alatt puhítani. A külső
                  dolgokban tehát az Ágotai nemesek is alkalmazkodnak a megváltozott világhoz. De
                  azért az erkölcseik ugyanolyanok, mint amilyenek 1700-ban voltak. Lovagolnak,
                  keveset tanulnak, tizenhat éves koruktól huszonnégyig szerelmesek, azután
                  megházasodnak, birtokot igyekeznek harácsolni, gyermekeik lesznek, a gyerekeket
                  lehetőleg nem nevelik, és úgy halnak meg, mint a nagyurak. Az egész nemzetség
                  kikíséri őket a temetőbe, az Ágotai család saját, külön temetőjébe...
            </p>
				<p>
               Marianne figyelmesen hallgatta a fiatalember előadását, és szinte
                  megrémülve kérdezte:
            </p>
				<p>
               - Hát maga ilyen rossz fiú? Ennyi rágalmat hogy tud összehordani öt
                  perc alatt?
            </p>
				<p>
               Pál hevesen magyarázott tovább:
            </p>
				<p>
               - Kedves Marianne, ne vegye magára és az édesapjára, amit mondtam. Ez
                  általánosságban szól az egész Ágotai nemzetségre. A legrosszabb tulajdonságokat, a
                  legfeltűnőbb hibákat kellett összeszedni, mert csak így készíthettem hűséges
                  fotográfiát azokról, akik között él húsz esztendő óta....
            </p>
				<p>
               - Huszonkettő - mondta a leány komolyan.
            </p>
				<p>
               - Lássa, ezt kár hangoztatni. Először is bátran mondhatja magát
                  tizenkilencnek, másodszor pedig nem helyes az őszinteség ebben a faluban, ahol
                  minden leány két évvel öregebb, mint amilyen idősnek mondja magát.
            </p>
				<p>
               Marianne kisasszony szinte bűnbánóan mondotta:
            </p>
				<p>
               - Apa nem szereti, ha hazudok.
            </p>
				<p>
               - Igen - folytatta Kender Pál az előadást -, ilyen erényeik is
                  vannak. Alapjában véve nem is rossz emberek. De egy óriási hibájuk mégis van: azt
                  hiszik, hogy egyedülálló nagyurak, akik az életet a lehető legjobban rendezték be
                  a maguk számára. Pedig úgy élnek, mint a néger kacikák vagy mint az indián
                  törzsfőnökök: körülzárják magukat, külön kis országot alakítanak, és mindenki
                  első, senki sem utolsó közöttük. Itt élnek egy úgynevezett kellemes életet, és mit
                  sem tudnak arról, hogy vannak magasabb élvezetek is. Hogy az életnek száz és ezer
                  apró kellemessége, ugyanennyi nagy és felemelő gyönyörűsége örökre ismeretlen
                  maradt a számukra. Mit tudnak önök például Párizsról vagy Londonról? Van-e
                  sejtelmük az ágotai boldog és könnyelmű királykisasszonyoknak arról, hogy kis
                  kokottok a saját automobiljaikon járnak, hogy palotájuk van és annyi pénzük, hogy
                  megvehetnék akármelyik pillanatban egész Ágotát. Vajon tudnak-e arról, hogy olyan
                  ruhában jelennek meg Auteuilben, amelynek az árából az ágotai kisasszonyok
                  ruhaszükségletét egy egész esztendőre lehetne fedezni? Tudják-e, hogy vannak
                  csipkék, fehérneműek és sálok, amelyekért sok-sok ezer forintot adnak ki? Van-e
                  sejtelmük a csodálatos ékszerekről, amelyeknél már nem is az arany és a drágakő a
                  fontos, hanem mindenekelőtt a zseniális összekomponálás, az ötvösművészet ötletei
                  jönnek figyelembe. Általában mit is sejthetnek arról a sok gyönyörűségről, amit ez
                  az egész csodálatos kultúra asszonyokban, a hölgyek megjelenésében és
                  eleganciájában produkál, arról, amit az Opera bejáróinál, Auteuilben vagy a nagy
                  mulatókban lehet látni egy este vagy egy délután. Hogy százfrankos harisnyák is
                  vannak!
            </p>
				<p>
               Megfeledkezve a környezetről, a vele szemben ülő lányról, a maga
                  lelkesedésétől bódultan folytatta Kender Pál:
            </p>
				<p>
               - De ezek csak a gazdagság csodái, amelyeket Anglia legelső
                  társaságai talán felülmúlnak. Az ágotai kisasszonyoknak vajon jutott-e eszébe azon
                  gondolkozni, hogy milyen lehet a kerti ünnepély, amelyet az angol királyné rendez?
                  Tudnak-e arról, hogy mit produkál a gazdagságok gazdagsága? Fel tudták-e fogni az
                  ágotai urak annak a jelentőségét, mikor azt olvasták, hogy egyes angol
                  előkelőségek már csak olyan inget tudnak viselni, amelyet a Nílusban mostak meg?
                  Mert az ilyen ingnek különös és finom illata van.
            </p>
				<p>
               Marianne szédülten hallgatta az előadást, és olyan mozdulatot tett,
                  mintha mondani akarna valamit.
            </p>
				<p>
               - Tudom, hogy mit akar mondani - szakította félbe egy pillanatra
                  önmagát Pál.
            </p>
				<p>
               - Na, mit akartam hát mondani, gondolatolvasó úr?
            </p>
				<p>
               - Azt, hogy ingekről és harisnyákról még az ágotai szabadszájú
                  hölgyek jelenlétében sem szabad beszélni. Azt hiszem, egész egyenesen és nyíltan
                  kimondtam, amit finoman akart értésemre adni. Hát nem is fogok ezekről a
                  ruhadarabokról tovább értekezni. Pedig tulajdonképpen a test ápoltsága és az
                  öltözködés az, amit legtöbbre lehet becsülni. Mert hiszen ez maga az ember, úgy,
                  amint megjelenik a társaságban, a színházban, az utcán. A bensőnket nem ismerheti
                  meg senki sem, csak az, akit közel bocsátunk magunkhoz. Mert hiába ismernek
                  bennünket, hiába beszélnek velünk azok, akiket száz és száz más ismerősünkön kívül
                  bemutattak nekünk.
            </p>
				<p>
               A modor és a szavak, amelyeket az udvariasság diktál, olyanok, mint a
                  diszkrét ruha, amely elfedi és felöltözteti idomainkat. És, kedves Marianne, ha
                  ilyen nehéz hozzájutni egy ember bensejéhez, akkor mit tudhatnak az ágotaiak a
                  nagyszerű szellemek gondolatairól. Vajon tudnak-e arról, hogy vannak emberek, akik
                  a világok sorsát igazgatják, hogy például egy akkora úr, mint a külügyminiszter
                  vagy egy hatalmas birodalom nagykövete mit gondol és mit cselekszik. Hogyan
                  intézkedik az ország sorsa felől, miként tárgyal, és taktikázással, ravaszságokkal
                  milyen úton-módon tud elhárítani a fejünk felől véres háborúkat. Nem, én azt
                  hiszem legalább, hogy az ágotai fiatalurak nem tudnak ezekről a dolgokról, de nem
                  is törődnek ilyen gondolatokkal.
            </p>
				<p>
               - Ez a szerencséjük, kedves reformátor uram - mondta Marianne
                  egyszerűen -, ha ez a sok elérhetetlen vágy kínozná őket, mind boldogtalanok
                  lennének.
            </p>
				<p>
               Igénytelen kis blúz, sima és jó szabású szoknya és csinos félcipő
                  volt Ágotai Marianne kisasszonyon. A haja kedvesen lesimítva, a nyaka kiviláglott
                  a blúz felett, és a rövid ujjak szabadon hagyták gömbölyű karjait a könyökéig.
                  Finom és harmonikus volt így egészben, és egyszerű bájossága emlékeztette valakire
                  Pált. Valakire, aki most egy kis erdélyi faluban üldögél, egy szegény és elhagyott
                  helységben, a nagynénjénél. Bizonyára ostoba és kellemetlen környezetben.
            </p>
				<p>
               És ahogyan nézte a kedves Ágotai leányt, fülébe csengett a szó:
            </p>
				<p>
               - Boldogtalanok lennének...
            </p>
				<p>
               Ó, - mondta magában -, nem is tudja ez a kis falusi hölgy, hogy
                  milyen igazat mondott, hogy tulajdonképpen énreám mondta ki az ítéletet.
            </p>
				<p>
               Ágotai Marianne kisasszonynak tényleg nem volt sejtelme arról, hogy a
                  gyerekkori játszópajtása nagy felfedezésekre jut az ő egyszerű szavai által, és
                  nehéz perceket él át. Nem tudta, hogy az elérhetetlen vágyak, a nagyszerű élet, a
                  csodálatos ruhák, társaságok és egy erdélyi falucskában üldögélő leány után ott
                  rágódnak a Kender Pál szívén. Ezért hát zavartalanul fejezte be, amit
                  megkezdett:
            </p>
				<p>
               - Azt hiszem különben, hogy mind a ketten megértettük az Ágotai
                  nemzetséget. Csakhogy maga nevet rajtuk, én pedig szeretem őket. Nem azonosítom
                  magamat velük, de az a véleményem, hogy kedves, jó emberek, szegény kisurak, akik
                  mégis boldogok. Jókedvűek és boldogok, mert egészségesek és okosak is.
            </p>
				<p>
               Kender Pál éppen ellent akart mondani, amikor megpattant a kertajtó
                  zára. Három Ágotai úrfi lépett be. Mind a három csizmásan, lovaglóostorral a
                  kezében.
            </p>
				<p>
               - Itt vannak a maga kedvencei... - jegyezte meg Pál.
            </p>
				<p>
               - Ne csúfolódjon - mondta mosolyogva Marianne -, ezek igazán kedves
                  fiúk, már a nevük is nagyszerű...
            </p>
				<p>
               A három gavallér felmasírozott a verandára. Sorba összecsapták a
                  bokájukat, és bemutatkoztak:
            </p>
				<p>
               - Ágotai Dávid! - mondta a legidősebb.
            </p>
				<p>
               - Manasszesz! - folytatta a középső, és nyilván spórolásból elhagyta
                  a vezetéknevet. A legfiatalabb bevégezte az udvariassági aktust:
            </p>
				<p>
               - Willfrid!
            </p>
				<p>
               Azután hozzácsapta még a nevéhez mind a hármuk képviseletében:
            </p>
				<p>
               - Nagyon örvendünk. Igazán örülünk, rokon.
            </p>
				<p>
               Azzal továbbvonultak, és az öregeket üdvözölték:
            </p>
				<p>
               - Hát nem kedvesek? - kérdezte Marianne.
            </p>
				<p>
               - Akiknek tetszenek, azoknak lehet, hogy kedvesek.
            </p>
				<p>
               - Ne legyen ilyen szigorú velük szemben. Ez a három legpompásabb
                  testvér. Hárman tartanak egy hátaslovat, mert egy-egy nem bírná el a költségeket.
                  És felváltva lovagolnak: hétfőn Dávid, kedden Manasszesz és így tovább.
            </p>
				<p>
               - Operett, tiszta operett - nevetett Kender Pál -, ez a legtipikusabb
                  operettfalu.
            </p>
				<p>
               Néhány óra múlva újabb vendégek érkeztek. Ezúttal már hölgyek és
                  öregurak is sétáltak be a kavicsos úton. Érdekes, bájos öregasszonyok, akik a múlt
                  században divatos csipkekendőket viselték a vállaikon, és egészséges, vidám, szőke
                  leányok olcsó, nyári kelméből készült ruhákban. Megrázták a Kender Pál kezét, és a
                  fiatalabb hölgyek kézszorításainál csak úgy ropogtak a csontjai.
            </p>
				<p>
               - A Kelemen fia vagy? - kérdezte egy ősz matróna.
            </p>
				<p>
               - Igen - felelte Pál -, Kender Kelemen fia.
            </p>
				<p>
               - Kedves gyermekem - ölelte magához a fiatalembert -, nagyon
                  szerettük az apádat, igazi finom ember volt.
            </p>
				<p>
               Amikor begyesen illegve ellépkedett az öreg hölgy, akinek még most is
                  gyönyörű búzavirágkék szemei voltak, megkérdezte Kender Pál:
            </p>
				<p>
               - Hát ez a néni ki volt?
            </p>
				<p>
               - Ágotai Gina - felelte Marianne -, tulajdonképpen Ginevra teljes
                  néven, mert nagyon szereti az olaszokat. Az egyik nagybátyja Garibaldival harcolt
                  együtt. Azért üdvözölte magát olyan szívesen, mert szerelmes volt Kelemen bácsiba.
                  Nem is ment férjhez soha, öregleány maradt.
            </p>
				<p>
               - Ez igazán megható história...
            </p>
				<p>
               - Na, látja - mondta Ágotai Marianne kisasszony -, csak közelről kell
                  figyelni őket, és mindjárt nem fog haragudni reájuk.
            </p>
				<p>
               - Haragudni nem is haragudtam az Ágotaiakra - felelte mosolyogva
                  Kender Pál -, de sohasem kívántam a társaságukat. Nagyon sok a pojáca köztük, és
                  most se szeretnék közéjük keveredni. Igazán hálás lennék magának, hogy úgy
                  intézné, hogy együtt lehessünk.
            </p>
				<p>
               - Bízza reám - nevetett Marianne -, de azután ne feledkezzen meg a
                  háláról sem...
            </p>
				<p>
               Ágotai Marianne kisasszony tényleg beváltotta az ígéretét. Amennyire
                  csak lehetett, szeparálta a vendégeit Kender Páltól és főleg az ágotai hölgyektől.
                  Az igazat megvallva, ez elég könnyen is ment, mert az ágotai aranyifjúságnál
                  jobban nem mulattathatta volna senki sem a cigarettázó kisasszonyokat. Így aztán
                  uzsonna alatt és uzsonna után nagyobbrészt az Ágotai Manó leányával társalgott
                  Pál. Illetve ez csak egyoldalú társalgás volt, mert Marianne beszélt csaknem az
                  egész idő alatt, a fiatalember pedig hallgatta az okos leányt, aki az Ágotaiak
                  furcsaságait magyarázgatta neki.
            </p>
				<p>
               Kender Kelemenné pompás kedvében volt. Büszkélkedhetett a fiával, aki
                  ebben az egész társaságban a legjobban érdekelte Ágotai Marianne kisasszonyt.
            </p>
				<p>
               - Olyan finom gyerek ez - mondta magában -, akárcsak az édesapja
                  volt.
            </p>
				<p>
               Ágotai Manó bácsi valószínűleg ugyanazon a véleményen volt, mert
                  odafordult Kender Kelemennéhez:
            </p>
				<p>
               - Akárcsak az apja - mondta -, olyan kedvesen tud beszélni a
                  nőkkel.
            </p>
				<p>
               Az öregasszony csaknem felsóhajtott, olyan erővel vágyakozott azután,
                  ami hirtelen jutott az eszébe.
            </p>
				<p>
               - Istenem - folytatta az önmagával való diskurálást -, ha ki lehetne
                  még egyszer kerekíteni a Kender-birtokokat. A szomszédban vannak az Ágotai Manó
                  földjei: ötszáz hold szántó és erdő. Ötszáz hold meg a megcsonkított
                  Kender-földek, milyen gyönyörű darab lenne.
            </p>
				<p>
               Ezt gondolta, de azután hirtelen véget vetett az ábrándozásnak. A
                  búcsúzkodásnál Ágotai Manó udvariasan felsegítette a kocsiba az öreg hölgyet.
            </p>
				<p>
               - Remélem, hamarosan látjuk a komaasszonyt!
            </p>
				<p>
               - Most már az Ágotaiakon a sor - felelte Kender Kelemenné a tőle
                  telhető legkedvesebb modorban -, de ha ti nem jöttök hamarosan, akkor csak itt
                  termünk hívatlanul is még egyszer.
            </p>
				<p>
               A családi bárka megindult velük. A langyos nyári levegő megsimogatta
                  a Kender Pál arcát. A földek és vetések felett lassankint sötétedni kezdett az ég:
                  a síkságot nehéz illatok, a félig érett gabona és a lekaszált, száradó füvek szaga
                  ülte meg.
            </p>
				<p>
               Az öregasszony elérzékenyedett:
            </p>
				<p>
               - Hogy a kedvemben járnak most a fiamért, akiknek eladó leányuk van -
                  mondta, és magához szorította a Pál karját.
            </p>
				<p>
               Kender Pál pedig fáradtan, kimerülve dűlt hátra, és azon
                  gondolkodott, hogy minek is kell ilyen haszontalanul eltölteni egyes napokat az
                  embernek.
            </p>
			</div>
			<div type="chapter">
				<head>
               13
            </head>
				<p>
               Kora reggel a posta előtt sétált el Kender Pál. Az egyik kis ablak
                  szárnya kipattant, és a cserepes virágok sűrűjén át egy hervadt leány arca
                  mosolygott feléje.
            </p>
				<p>
               - Jó reggelt, nagyságos úr - köszöntötte egy ismerős hang.
            </p>
				<p>
               - Jó reggelt, Elza kisasszony - üdvözölte Pál az öregleányt -, már
                  ilyen korán?
            </p>
				<p>
               - Furcsa fogalmai vannak Kender úrnak a falusiakról: hiszen már fél
                  hat, ilyenkor mindenki talpon van régóta. A tegnap esti postát már el is
                  expediáltam, megreggeliztem, megfésülködtem, átöltöztem, és megöntöztem a
                  virágaimat is. Most már nyugodtan várom a gavallérjaimat.
            </p>
				<p>
               Ha negyven évig hiába vártad őket - gondolta Kender Pál -, akkor
                  ugyan sok reményed lehet hozzájuk.
            </p>
				<p>
               - Bizony - folytatta Elza kisasszony, és a sápadt leveleket
                  szedegette a muskátliról -, eljöhetett volna egyszer maga is hozzánk. Azelőtt jobb
                  fiú volt: legalább egyszer-kétszer tiszteletét tette nálunk...
            </p>
				<p>
               - Azelőtt nem volt annyi dolgom. Most az egész gazdaságot én
                  vezetem.
            </p>
				<p>
               - És a mama?
            </p>
				<p>
               - A mama beteg.
            </p>
				<p>
               - Jesszusom, csak nincs valami baja?
            </p>
				<p>
               - Elég komoly: a földjeinek a betege. Egészen megutálta az embereket,
                  mióta a legszebb darabokat kihasították a birtokból.
            </p>
				<p>
               - Rettenetes dolog is az, kedves Kender úr. De azért mégis eljöhetne
                  ide egyszer-egyszer. Tudja, ide leányok is szoktak járni. Estefelé elsétálgatnak
                  erre, és olyankor Bakos Pista is vizitel a kis kertben...
            </p>
				<p>
               Kender Pál kedvetlenül intett a kezével:
            </p>
				<p>
               - Ami a nőket illeti...
            </p>
				<p>
               Elza kisasszony kapott a kedves témán.
            </p>
				<p>
               - Tudja, Kender úr, hogy maga valósággal rejtélyes ember. Négy
                  hónapja, hogy itthon van, és még nincs egyetlen viszonya sem. A leányok valósággal
                  udvarolnak magának, és csak bolondítja őket. Nincs senkije, és még...
            </p>
				<p>
               - És még?
            </p>
				<p>
               - Levelei sem érkeznek - mondta megzavarodva a postáskisasszony -,
                  hiszen nincs abban semmi, én csak tudom hát meg is mondhatom, hiszen minden kis
                  levelezőlap az én kezemen megy át, ami ebbe a városba érkezik...
            </p>
				<p>
               A régen tartott bosszúság felébredt a fiatalemberben:
            </p>
				<p>
               - Az a baj, hogy nagyon is jól tudja, hogy ki milyen levelet
                  kapott...
            </p>
				<p>
               - Ó - nevetett elpirulva Elza kisasszony -, talán elveszett valamije,
                  vagy talán panasza van? Hát csak tessék az igazgatósághoz fordulni.
            </p>
				<p>
               Ezt az utóbbit már tréfásan mondta. Kender Pál sem folytathatta
                  ezután komolyan:
            </p>
				<p>
               - Jelentést semmi esetre sem fogok tenni, de megkérem, hogy ha
                  hölgyismerősökkel beszélek, ne kapcsolja szét a telefont.
            </p>
				<p>
               - Kedves Kender úr - kerekedett felül a leány -, most veszem észre,
                  hogy maga veszekedik velem. Pedig lássa, ez nem illik. Istenem, hányszor fogadtam
                  én el szabálytalanul csomagolt pakkokat az édesanyjától. Mikor diák volt Kender
                  úr, minden héten adott egy félórai munkát a csomag, amit a városba küldtek a
                  drágalátos fiúnak. Mindegyiket át kellett újra kötöznöm, újra pecsételnem... És
                  higgye el, Kender úr, hogy nem vagyok hibás abban a telefondologban sem. Igazán
                  nem tudtam, hogy kivel beszél. Azt hittem, hogy a mamája
                  kalaposkisasszonyával...
            </p>
				<p>
               A szemei könnybe lábadtak, sápadt, fonnyadt arca megnyúlt keservesen,
                  és a szája is legörbült. Olyan szomorú és kellemetlen látvány volt a sok üde
                  viráglevél mögött, hogy Pál a visszavonulás útját kereste.
            </p>
				<p>
               - Bocsánat - mondta -, én igazán nem akartam megsérteni.
            </p>
				<p>
               - Ah - rebegte Elza kisasszony még mindig az előbbi arcjáték
                  kíséretében -, nincsenek már olyan férfiak, mint régen voltak. Az igazi gavallérok
                  az ön kedves tatájával szálltak a sírba. Kender úr, csak egy igazi úr van itt
                  ebben a városban: a Bakos Pista. A múltkor is két zsák kukoricát küldött a szegény
                  anyámnak...
            </p>
				<p>
               Majdnem elmosolyodott Kender Pál, mikor ezt hallotta. Ez hát az
                  úriember: kukoricával vívja ki a hölgyek rokonszenvét. Sietett menekülni innen. A
                  búcsúzásnál még utánaszólt a hervadt kisasszony:
            </p>
				<p>
               - Javuljon meg, maga rossz fiú... szeressen egy kicsit bennünket,
                  mert az egész város meg fog magára haragudni.
            </p>
				<p>
               Hiszen bár így lenne - gondolta távozófélben Kender Pál -, bár
                  közösítenének ki. Az lenne a legjobb, ha kimondaná a képviselőtestület, hogy nem
                  szabad többé átlépnem a város határát. De ilyen okos határozatokat nem hoz sohasem
                  a képviselőtestület. Pedig már éppen ideje volna itt hagyni a porvárost. Itt
                  töltötte az egész nyarat, átélte a rettenetes kánikulai napokat a hőség és a vég
                  nélküli porfelhők szezonját, úgy érezte, hogy éppen elég volt vezeklésnek a sok
                  semmittevésért, amit tavaly ilyenkor élvezett. Minek is itt kínlódni tovább? Mi
                  haszna van annak ha ő kikocsizik minden reggel a földekre, és meghallgatja a Róth
                  úr jelentéseit? A fájdalmas és szomorú földekre, amelyeken már végrehajtották a
                  csonkítás operációját. A legszebb részt lecsapták, a legjobban termő és
                  jövedelmező darabot elharácsolták. Most már a legokosabb dolog lesz felutazni
                  Pestre, szakítani az eddigi életmóddal, tanulni kell és vizsgázni. Igen, ügyvédi
                  vizsgát tenni, vagy a bírósághoz menni. Elvégre, bizonyos tőkéje van az első évek
                  kényelmes átlábolásához. Aztán, aztán mellette lehet a nőnek, akit egy
                  örökkévalóság óta nem látott, akitől már levelet sem kapott egy hónapja.
            </p>
				<p>
               Egyvalakire azonban nem gondolt Kender Pál, amikor az ábrándozásának
                  ilyen tágas területet nyitott. Odahaza az édesanyját lecsüggesztett fővel találta
                  az asztala előtt. Kender Kelemen özvegye hirtelen kiegyenesedett, mikor az
                  ajtónyitást hallotta a háta mögött. A fia azonban jól látta, hogy zsebkendő villan
                  meg a kezében, és a fehér vászondarab az öreg szemekhez tapadt előbb. Könnyeket
                  sikkasztott el Kender Kelemenné a fia elől. Ilyen állapotban nemigen látta még Pál
                  az édesanyját. Megölelte és megcsókolta, anélkül hogy szólt volna neki egy szót
                  is.
            </p>
				<p>
               - Fiacskám, kedves fiacskám - fakadt ki a matróna -, rettenetes
                  dolgokat láttam ma délelőtt.
            </p>
				<p>
               - Hát hol járt édesanyám?
            </p>
				<p>
               - Kimentem - mondta megtörten és rekedt hangon az özvegy -,
                  kihajtottam a földekre. Bár sohase tettem volna, mert a szívem majd meghasadt. A
                  komisz kubikosok ott mászkálnak a káposztásomban. Csak úgy harsog a lábuk alatt a
                  sok gyönyörű zöld fej. Akkora gödröket ásnak, hogy beleférne egy pesti emeletes
                  ház is. Milyen csapás, istenem, milyen csapás. Az a derék, szép tag, a Kenderék
                  birtoka meg van csúfolva, meg van csonkítva... Sohasem heverem én ki ezt a
                  csapást.
            </p>
				<p>
               A panaszkodások árja nem apadt el egész délelőtt. Délben alig evett
                  valamit Kenderné, akit a fia nem hagyott magára alkonyatig. Akkor azután karon
                  fogta és elvitte sétálni. Az akácok alatt alig tettek egypár lépést, összeakadtak
                  Bartáékkal. Az asszonyok lármásan üdvözölték egymást:
            </p>
				<p>
               - Istenem - mondta Bartáné -, egy egész örökkévalóság óta nem
                  láttalak. Mi van veled, kedves, jó Lottikám?
            </p>
				<p>
               - Nincs már nekem keresnivalóm az utcán, a többi jókedvű emberek
                  között. Kivégeztek engem azzal a nyomorult szabályozással...
            </p>
				<p>
               Az asszonyok karon fogták egymást, és Kender Pál ott állott Barta
                  Bertával egyedül.
            </p>
				<p>
               Szótlanul haladtak egymás mellett egy darabig, mert mind a ketten
                  érezték a helyzet kínosságát. A véletlen találkozást azonban mégiscsak ki akarta
                  használni a leány a maga javára:
            </p>
				<p>
               - Pali - mondta -, tudja, hogy beteg voltam?
            </p>
				<p>
               - Sejtelmem se volt róla, különben igazán nem feledkeztem volna meg
                  egy csokor virágról...
            </p>
				<p>
               - Köszönöm utólag is, de nem erre akartam emlékeztetni. Maga nem
                  törődik velem egyáltalában.
            </p>
				<p>
               - Ezt nem mondhatnám...
            </p>
				<p>
               - De én mondhatnám, mert két mulatságon észre sem vett.
            </p>
				<p>
               - Nem táncolok senkivel se.
            </p>
				<p>
               - Nem arról van szó, régebben sem táncolt velem, de legalább
                  észrevett!
            </p>
				<p>
               - De az Isten szent szerelmére kérem, ne lásson sértést minden
                  lépésemben. Ne vegye rossz néven, de én úgy élek itt, mint egy ködben eltévedt
                  ember: botorkálok, járkálok jobbra-balra, és nem törődöm senki fiával sem. Csak az
                  a legfőbb vágyam, hogy kijussak ebből a ködfelhőből, ebből a gyalázatos
                  porból.
            </p>
				<p>
               - Velem se törődik?
            </p>
				<p>
               - Maga igazán ne panaszkodjék: olyan ember jár a lába nyoma után,
                  akinek az udvarlására minden leány büszke lenne ebben a városban.
            </p>
				<p>
               - Kire gondol?
            </p>
				<p>
               - Bakos Pistára. Hiszen megremeg a szíve, ha a szoknyája fodrát látja
                  libbenni, elvörösödik, ha a hangját hallja, és napjában legalább nyolcszor hajtat
                  el az ablaka alatt...
            </p>
				<p>
               - És én - folytatta a leány -, én meg ilyenkor mindig elhagyom a
                  zongorázást, még csak nem is beszélek, hogy a hangomat se hallja, és behúzódom,
                  hogy ne lássa a fejem búbját se. Anyám eleget dühösködik miatta. Mindig azt
                  mondja, amikor hallja a Pista kocsiját zörögni, hogy na, most valami szép szomorú
                  nótát. De én azért se. Mert nekem nem kell...
            </p>
				<p>
               - Miért?
            </p>
				<p>
               - Mert én utálom - kiáltotta csaknem hangosan Berta és toppantott a
                  lábával.
            </p>
				<p>
               - De hát miért? Hiszen egészséges, erős, hatalmas, szép szál
                  fiatalember és gazdag.
            </p>
				<p>
               - Éppen azért utálom - felelte a leány, és már közelebb jutott a Pál
                  szívéhez -, mert olyan vaskos, és mindig az erejével meg a pénzével henceg.
                  Egyébről nem is tud beszélni, mint arról, hogy így emel fel egy zsák búzát meg
                  amúgy vágja pofon, aki engem bánt. De hát ki bánt engem?
            </p>
				<p>
               - Én - mondta Pál, és arra gondolt, hogy illenék folytatni a
                  bikaviadalt.
            </p>
				<p>
               - Ó - felelte a leány, és nagyon elszomorodott -, bár inkább bántana,
                  de maga nem törődik velem. Különben, tudja, Bakos Pista rettenetesen haragszik
                  magára. Nem is haragszik, hanem gyűlölködik. És most egészen őszinte leszek: csak
                  úgy beszél magáról, hogy mit csinál már megint az a nyápic söngájszt... hogy mikor
                  megyek már sétálni azzal a pesti nádpálcalovaggal? Szeretném az arcába vágni a
                  legyezőmet...
            </p>
				<p>
               Kender Pálban forrt a méreg:
            </p>
				<p>
               - Na - mondta magában -, te dühös bika, most megkapod a második
                  szúrást is.
            </p>
				<p>
               Aztán odafordult a leányhoz:
            </p>
				<p>
               - Akar nekem valami szívességet tenni?
            </p>
				<p>
               - Akarok. Mindent megteszek, amit kíván.
            </p>
				<p>
               - Arra akarom kérni, hogy kímélje a legyezőjét: ne vágja akárkinek az
                  arcába. Most pedig jöjjön velem.
            </p>
				<p>
               A szép, erős leány nem kérdezte, hogy hová mennek, hanem a
                  fiatalember karjába fűzte a kezét, és ezt mondta:
            </p>
				<p>
               - Vezessen!
            </p>
				<p>
               A szíve remegett a boldogságtól. Ezzel az emberrel elment volna
                  akárhová, még a pokolba és a gyalázat kárhozatos útjára is. De hát Kender Pál
                  egészen ártatlan helyre vezette: oda ahol régebben is megfordult már igen gyakran,
                  a postamesterékhez. Alkonyatkor, séta közben betértek ide a kis zöld kertecskébe
                  többen is fiatal leányok és falusi gavallérok. Amikor Kender Pál belépett a
                  leánnyal, már vidám társaság volt együtt. Gérőcz úr vitte a szót: egy újfajta
                  táncfiguráról beszélt, amelyet a
                  Különfélék
                rovatában fedezett fel. Bakos Pista ott ült a lugas lócáján, és
                  lelógatta hatalmas buksi koponyáját.
            </p>
				<p>
               A csend álmodozásából jókedvű csodálkozás zaja verte fel:
            </p>
				<p>
               - Ah - kiáltotta a kövér Gérőcz úr -, ez egészen ritka szerencse. A
                  remete is megtisztelt egyszer bennünket.
            </p>
				<p>
               - De kinek a kedvéért jött el, ki hozta el? - süvített Elza
                  kisasszony hangja.
            </p>
				<p>
               Körös-körül nevettek vidáman, és valaki megjegyezte:
            </p>
				<p>
               - Nem kell olyan sokat kérdezősködni. Körülbelül úgy is tudja
                  mindenki, hogy az Elza nagysámért.
            </p>
				<p>
               - Ó, de kötnivaló - hangzott az Elza kisasszony hangja a többiek
                  hangos kacagása közben. Az ártatlan tréfa mindenkinek tetszett, még Pál is
                  mosolygott rajta.
            </p>
				<p>
               Bakos Pista felütötte a fejét: éppen azt a leányt várta remegve és
                  epekedve, aki az ellensége karján sétált be. Felemelkedett, és azt gondolta
                  elborult szívvel, hogy most már igazán elveszítette az egyetlen nőt, akiért élni
                  érdemes. Az első pillanatban az ötlött az eszébe, hogy legjobb lenne felnyalábolni
                  és kidobni ezt a sápadt csirkefogót. Utóbb azonban visszariadt ettől a
                  gondolattól, amely leleplezné, a legcsúnyább színben állítaná a többiek elé a
                  valóságot, hogy remeg és majd meghal a leányért, és remeg és fél a kicsúfolt
                  idegen ellenségtől, aki elveheti vagy talán már el is vette tőle az egyetlen nőt.
                  Egyelőre tehát meglapult a vadszőlő lombjai mögött, és véresre harapta az ajkát.
                  Azután elszakított puszta kézzel két vastag drótot. Akkor azután lecsillapodott
                  valamennyire és kilépett.
            </p>
				<p>
               Kender Pál ebben a pillanatban odafordult Bertához, és súgott valamit
                  neki. A leány nevetett, és végignézett a vasgyúrón.
            </p>
				<p>
               Bakos Pista elsápadt, fehér lett, mint a fal, és csaknem megszédült a
                  rettenetes indulattól.
            </p>
				<p>
               - Hát így vagyunk - rebegte -, hát már ki is nevettek? Féloldalt
                  odafigyelt Kender Pál, és látta a megdöbbentő színváltozásokat. - Helyes - mondta
                  önmagának -, ezt csaknem a szívén találtuk. A második nyíl is beléd fúródott.
            </p>
				<p>
               Egypár perc múlva mégis összekerültek Bakos Pistával. Az óriás ember
                  ekkor már mosolygott, vidám és kedves akart lenni. De ez az igyekezete nehezen
                  sikerült: valósággal kín volt nézni, milyen rosszul színészkedik.
            </p>
				<p>
               - No, úrfi - mondta -, nem felejtettük el, hogy holnap vadászat
                  lesz?
            </p>
				<p>
               - Kinél lesz vadászat? - kérdezte Berta, és Pál felé fordult
                  bizalmasan.
            </p>
				<p>
               - Pista hívott meg bennünket. Maga is eljöhetne; borzasztó kedves
                  lenne. Mi ketten mindig egymás mellett lennénk...
            </p>
				<p>
               - Istenem - mondta a leány, és a hangjából őszinte sajnálkozás
                  csendült ki -, de úgyse engedné a mama, úrileányok nem szoktak vadászni.
            </p>
				<p>
               - Nem ám - jegyezte meg vidáman Pál -, csak a
                  főhercegasszonyok...
            </p>
				<p>
               Bakos Pista megint majd elszédült a hirtelen indulattól, hogy ilyen
                  szemtelenül is lehet beszélni úrihölgyekkel. De megint csak megőrizte a
                  nyugalmát:
            </p>
				<p>
               - Hát szóval: ott leszel. El is várlak. Most pedig kézit csókolom,
                  szervusz, a viszontlátásra, mert én elmegyek haza. Ott akarok lenni az esti
                  etetésnél. A hízóim nagyon rossz bőrben vannak.
            </p>
				<p>
               Elrobogott, és egypár perc múlva otthagyta a postamesterék kertjét
                  Berta kisasszony meg Kender Pál is. Az úton ismét belekarolt a fiatalemberbe a
                  leány, és meghatva mondta:
            </p>
				<p>
               - Pali, maga milyen bátor ember!
            </p>
				<p>
               Ez a pár szó nagyon a szívén találta Kender Pált. Valakitől hallotta
                  már ezt a rövid mondatot vagy két esztendővel ezelőtt. Igen, kirándultak valahová
                  a Hűvösvölgybe, és mikor visszafelé haladtak Katóval, három csirkefogó megtámadta
                  őket. Az ő zsebében véletlenül revolver volt, hát kirántotta, és nekiszegezte az
                  apacsok mellének. Mikor pedig a fegyvertelen, rongyos és elkeseredett emberek nem
                  akartak tágítani, a levegőbe durrantott egyet. Erre ketten megugrottak, a harmadik
                  pedig könyörgésre fogta a dolgot, úgy megijedt.
            </p>
				<p>
               - Na, fogja jó ember - mondta akkor Pál -, itt van egy forint, vegyen
                  rajta egy kis szíverősítőt.
            </p>
				<p>
               Akkor a drága és kedves leány hozzásimult, megölelte, és azt mondta
                  neki:
            </p>
				<p>
               - Palikám, te nagyon bátor ember vagy.
            </p>
				<p>
               Miért nem lehet mellette most is az a leány, miért kell érte
                  vágyódnia, mint a Szaharában eltévedt vándoroknak a friss és üde forrás után?
                  Éppen ezen töprengett Kender Pál, mikor a leány ismét feléje fordult:
            </p>
				<p>
               - Ne haragudjon meg, Pali, de én igazán nem értem magát. Nem törődik
                  az egész várossal: a legjobb esetben is csak tréfál velünk. Nem akar észrevenni
                  sem, pedig ahogyan én tudom...
            </p>
				<p>
               - Na, mondja ki bátran.
            </p>
				<p>
               - Ahogy én tudom, már senkije sincsen...
            </p>
				<p>
               - Honnan tudja ezt?
            </p>
				<p>
               - Maga már biztosan sejti: Elza kisasszonytól. Ő mondta, hogy azóta
                  egy levelet sem kapott Pestről, és maga sem írt... Hát ez már a szakítás,
                  ugye?
            </p>
				<p>
               Kedve lett volna Kender Pálnak azt mondani, hogy isten ments,
                  dehogyis szakítás, világért sem az. De ma furcsa jókedvében volt, és ráhagyta a
                  dolgot a leányra:
            </p>
				<p>
               - Alighanem - hazudta mosolyogva, és még meg is ismételte -,
                  alighanem így lesz.
            </p>
				<p>
               A fasorban szembejöttek az asszonyok, Berta kisasszony hálásan és
                  lázasan meleg kezével megszorította a Kender Pál kezét.
            </p>
				<p>
               Ezen az estén mégsem volt jókedve a fiatalembernek. Kétszer is eszébe
                  juttatták, hogy nem kapott levelet. Nem ugyan négy hónap óta, amint Elza
                  kisasszony gondolta, hanem három vagy négy hete.
            </p>
				<p>
               Azóta nem is írt neki Kató, mióta hazajött az erdélyi faluból, és
                  újra megkezdték a tanulást. Akkor végtelen kedves levélben adta tudtára, hogy
                  gyönyörűen fejlődik, már egészen hosszú szoknyája van, és dalénekesnő akar lenni,
                  és hogy el ne felejtse, Erdélyben megkérte egy szolgabíró, de hát persze...
                  Egyébként minden pillanatban várja.
            </p>
				<p>
               Igaz, hogy azóta Kender Pál is csak egyszer írt neki. Mindössze
                  annyit, hogy most nem mehet, de majd...
            </p>
				<p>
               De hát persze, hogy is lehet ebből valamit kiolvasni, mikor annyira
                  szereti az énekes madarat, akire mindennap és minden órában gondol. Csak most
                  emlékezett vissza Pál, hogy milyen hideg volt a levele. A sok fásult,
                  kötelességszerű írás között fogott neki a levélnek, és a hivatalos stílust átvitte
                  abba az írásba is, amelynek simogatni, megölelni és vigasztalni kellett volna egy
                  távoli kedves leányt. A nagy nyugtalanságát nem tudta most palástolni az édesanyja
                  előtt sem.
            </p>
				<p>
               - Nagyon bánt téged is a nagy csapás, fiacskám - mondta Kender
                  Kelemen özvegye, és megsimogatta a nagy fiú haját -, de majd kiheverjük, valahogy
                  csak kiköszörüljük a csorbát...
            </p>
				<p>
               Egyelőre ő maga se hitte, hogy ez meg fog történni. De a szárnyaló
                  reménység már kikerekítette előtte a régi birtokot. Az Ágotai-földekre gondolt, és
                  a szíve sebesebben kezdett dobogni. Kender Pál pedig alig hunyta le a szemeit
                  egész éjszaka. A nagy nyugtalanság nem hagyta pihenni.
            </p>
				<p>
               Reggelre fáradtan kelt fel. Mégis sietve öltözött, és reggeli után
                  azonnal befogatott:
            </p>
				<p>
               - A majorba - mondta a kocsisnak, és maga mellé vette a puskáját. A
                  fegyver két csöve megcsillant a napsugárban, és a két sötét nyílás rejtélyesen,
                  félelmetesen nézett feléje.
            </p>
				<p>
               Róth úr már kint csavargott a földeken.
            </p>
				<p>
               - Éppen vártam - mondta Kender Pálnak -, levél jött!
            </p>
				<p>
               A fiatalember megköszönte a Róth úr szolgálatkészségét, és
                  továbbhajtatott az Üszögös-dűlő felé, ahol a találkozó volt. Útközben azután nem
                  tudott ellenállni a vágynak, és fölbontotta a levelet. Nagyon vágyott már a Kató
                  ismerős betűi után, és azt hitte, hogy meg fogja nyugtatni, felüdíti majd a levél
                  úgy, hogy ő kedvvel mehet a vadászatra. Ebben a hitében azonban alaposan
                  csalódott. A nagy borítékból egyetlen levélpapiros esett ki csupán.
            </p>
				<p>
               - Ó, az a mafla biztosan elfelejtette a levelet - mondta, mikor a
                  Zala Menyhért úr betűit ismerte föl a papiroson. Nem volt más hátra, mint
                  elolvasni ezt a levelet.
            </p>
				<p>
               Mélyen tisztelt Kolléga Úr! -
                  ez volt a megszólítás, alább pedig ez a fogalmazvány
                     következett:
            </p>
				<p>
               Megbocsát, hogy ismeretlenül ilyen bizalmas megszólításban
                  részesítem, de ezt abból az indokból teszem, mert együtt mondtuk el az eskümintát
                  az aulában, mikor avattak bennünket, és megszereztük a kutyabőrt. Egyebekben az
                  ügy, amelyben bátor voltam megkeresni, a levélírások ügye, illetve a Spángli Kató
                  kisasszony újabb magatartása. Én ugyanis becses rendelkezéséhez híven fölkerestem
                  a rendes időben a kisasszonyt három ízben is egymás után, de ő mindannyiszor azt
                  mondta, hogy majd a legközelebbi alkalommal adja át a levelet. Tegnap ismételten
                  felkerestem, amidőn is kijelentette, hogy majd ír ő, hogyha akar. Miután magamat
                  hibásnak nem érzem a dologban, sietek Kolléga urat értesíteni a történtekről.
                  Bátortalan véleményem az, hogy legjobb lenne személyesen vagy felutazás, vagy
                  telefonbeszélgetés útján elintézni ezt az ügyet, amely kezd előttem igen
                  érthetetlen lenni, és meghaladja az ítélőképességemet. Különben is szerelmi
                  ügyekben sohasem voltam túlságosan jártas.
            </p>
				<p>
               Egyebekben mindig szolgálatkész híve
            </p>
				<p>
               Dr. Zala Menyhért.
            </p>
				<p>
               U. i. A referádám teljessége és a tényállás hűsége szempontjából
                  kénytelen vagyok megírni azt is, amit nem értettem teljesen. A kisasszony ugyanis
                  tegnap azt mondta, hogy nem hallottam-e, hogy ön, már mint tisztelt Kolléga úr,
                  megnősül. Én erre azt mondtam, hogy efelől semmit sem hallottam. Ezek után ő,
                  mármint Spángli Kató kisasszony becsukta az ajtót meglehetősen mérgesen, és nem is
                  mutatkozott többé. Dr. Z. M.
            </p>
				<p>
               Kender Pál fölsóhajtott. A porváros pletykája tehát nem áll meg a
                  nagy folyónál, az Üszögös-dűlőnél és a kaproncai határnál, hanem ezer
                  kilométernyire is eléri azt, akit illet. Nincs korlátja, és nincs ellenszere, mert
                  úgy száll, mint a bacilus, és egyszer csak fölüti a fejét a távolban, az ismerősök
                  között, és elvégzi a maga gyilkos munkáját. Hogyan kerülhetett ez az ostoba
                  pletyka egészen a Terézváros kellős közepéig, azt már aligha lehetne
                  megállapítani. Hiszen nehezebb a pletyka eredete után kutatni, mint a régi, írott
                  kövek hieroglifáit böngészni.
            </p>
				<p>
               Ilyen általános értékű igazságokkal igyekezett megnyugtatni háborgó
                  bensőjét Kender Pál, míg a kocsi zörögve, döcögve haladt vele. Közben pedig
                  elhatározta, hogy tenni kell valamit, mégpedig valami olyanfélét, ami radikálisan
                  fog segíteni.
            </p>
				<p>
               Az Üszögös-dűlőnél már várta a társaság, körülbelül tízen lehettek
                  együtt: mindannyian kaszinóbeli urak, tehát nem túlságosan jó barátjai
                  Pálnak.
            </p>
				<p>
               - Látszik, ki a városi - mondta a porváros jegyzője -, tudtam, hogy
                  el fogsz késni. Gérőcz úr már négyest akart rendezni unalmában a nyulak és a
                  foglyok között, itt a szabad ég alatt.
            </p>
				<p>
               - Ami azt illeti - felelte a kifogástalan vadászruhába öltözött
                  gavallér -, erre van már precedense a táncművészetnek. Nem az állatokra értem,
                  uraim, hanem arra, hogy azt tetszett mondani, hogy szabad ég alatt. Párizsban,
                  kérem, az utcán szoktak négyest rendezni, ha nagyon jó kedvük van a
                  népeknek...
            </p>
				<p>
               - Ezzel mán csak a leányokat ültesse föl - intette le a gavallért
                  Bakos Pista -, gyerünk, urak, előre. Úgy lesz minden, ahogy beosztottam. Kender
                  pajtás, te velem együtt jössz lefelé.
            </p>
				<p>
               Egy hatalmas répatáblának vágtak neki egy sorban. A nap derűsen
                  ragyogott, és a könnyű szellő ringatta előttük a fényeszöld levéltengert.
                  Valósággal hullámzott a föld, hogy szinte elszédült az ember, ha állhatatosan
                  nézte.
            </p>
				<p>
               Némán lépkedtek előre. Néha nyulat zavartak föl, és ilyenkor a
                  megvadult állat széles ívben igyekezett menekülni az embergyűrű elől. Ahogy
                  futott, a puskák sorban eldördültek utána, míg csak föl nem vágódott halálra
                  sebezve. Máskor apró fürjek surrantak föl Pál előtt. Sebesen röpültek egy kis
                  darabon, vízszintesen és alacsonyan, azután ismét lebuktak. Kender Pál fölemelte a
                  puskáját, csak úgy próbára, hogy el tudná-e találni a repülő állatot, de Bakos
                  Pista fojtott hangon figyelmeztette:
            </p>
				<p>
               - Hagyd most a fürjeket, öregem. Majd a foglyoknál működhetsz.
            </p>
				<p>
               A következő pillanatban zajos burranással, mintha hirtelen földrengés
                  támadt volna, fölrebbent egypár fogoly. A puskások izgatottan kapták föl a
                  fegyvert, és valóságos sortüzet bocsátottak a kis madárcsapatra. A zsákmányt
                  azután a tarisznyájukra hurkolták, és vidáman, immár a vadászszenvedély hatalmába
                  kerítve lépegettek előre. Kender Pál még egy töltést sem pocsékolt el, és szinte
                  szórakozottan haladt a répatövek között.
            </p>
				<p>
               A címét bárki megtudhatta - folytatta a töprengést -, hiszen látták a
                  levelemet. Akármilyen aljasságot írhattak neki. Egyszóval, itt nem kell tovább
                  gondolkozni, hanem legjobb lesz egy komoly levelet írni. Vagy telefonálni, vagy
                  elmenni...
            </p>
				<p>
               Keskeny kukoricatábla elé értek most. Ezt a táblát ketten fogták át a
                  terv szerint Bakos Pistával. A többiek sokat vártak ettől a darabtól, mert ide
                  menekültek az öreg fogolykakasok. És ha a kukorica közül riasztják fel őket, akkor
                  magasan szállanak, így mondta a jegyző, jutni fog közülük egypár a többi puskások
                  csöve elé is.
            </p>
				<p>
               A nagy, széles levelek hozzájuk súrolódtak, mint a papírkardok.
                  Feszült figyelemmel haladtak előre, és lövésre készen tartották a puskájukat. A
                  zajló, suhogó levelek között néha megállottak, de vad nem akart mutatkozni. Egy
                  csöppnyi tisztáson azután pihenőt tartottak.
            </p>
				<p>
               - Alighanem a vetőgép romlott el még a tavaszon - mondta Bakos Pista
                  a homlokát törülgetve -, hogy ilyen komisz tisztás maradt itt.
            </p>
				<p>
               Azzal szépen leült a fűbe, és térdére helyezte a puskáját.
            </p>
				<p>
               - Ülj le egy kicsit, Kender Pali, te is. Ne siessünk olyan nagyon,
                  várhatnak azok a lesipuskások.
            </p>
				<p>
               Kender Pál fáradt volt, hát szívesen letelepedett. Egypár percig
                  csendben ültek, csak a nagy, aranyoszöld testű legyek zümmögése hallatszott
                  felettük. Végre is a hatalmas erejű vendéglátó gazda szólalt meg.
            </p>
				<p>
               - Kender Pál - mondta, és nevetett hozzá, hogy a fogai kifehéredtek
                  -, mit szólnál hozzá, ha én most se szó, se beszéd a mellednek irányítanám ezt a
                  fegyvert?
            </p>
				<p>
               És már oda is illesztette a puskája csövét a vendége melle elé. Még
                  mindig mosolygott, mintha tréfálna, de a nevetése inkább hasonlított a kutya
                  acsarkodásához, mikor nem tudja az ember biztosan, hogy melyik pillanatban kap a
                  bestia az ikrájához. Így tartott ez csaknem egy egész percig. Kender Pál meg sem
                  mozdult, tudta ő nagyon jól, hogy miért játssza vele ezt az ostoba tréfát ez a
                  vasgyúró. Oda se nyúlt a puskájához, hanem egészen nyugodtan mondta:
            </p>
				<p>
               - Semmit se szólnék, csak ezt a revolvert sütném el a zsebemben. A
                  csöve éppen neked van irányítva. Ha egy mozdulatot tettél volna, már régen nem
                  élnél.
            </p>
				<p>
               - Mutasd azt a revolvert! - mondta még mindig kivillanó fogakkal
                  Bakos Pista.
            </p>
				<p>
               Kender Pál előhúzta a browningját:
            </p>
				<p>
               - Itt van, öregem. Elsőrangú gyártmány: acélgolyók vannak benne.
            </p>
				<p>
               - És miért hordod magadnál?
            </p>
				<p>
               - Tudod, az ember soha sincsen biztonságban a kóbor kutyáktól... -
                  felelte ártatlanul Pál. Egy kis csend állott be. A fegyverek helyzete azonban még
                  mindig nem változott.
            </p>
				<p>
               A bika öklelni akart - mondta magában Kender Pál, és aztán hangosan
                  folytatta:
            </p>
				<p>
               - És ha lelőttél volna, öregem, abból se lett volna hasznod.
                  Elfelejtkezel először is arról, hogy aki végezni akar a másikkal, az nem nyúl a
                  Lancaster-puskához, elfelejtetted azután azt is, hogy a csendőrök kinyomoznak
                  mindent, hogy egy fél óra múlva már a dutyiban ültél volna. Ott pedig nemigen
                  ismernek különbséget gyilkos és gyilkos között. Az úri gyilkos éppen olyan kosztot
                  eszik, mint a paraszt, aki lelőtte lesből a vetélytársát.
            </p>
				<p>
               - Ne komiszkodj tovább - mondta nyersen a paraszt, akit az utolsó
                  mondat szíven talált -, hiszen csak rossz tréfa volt az egész.
            </p>
				<p>
               Kender Pál egykedvűen folytatta:
            </p>
				<p>
               - Én is csak tréfálok, hiszen nem történt meg, amit a fejedben
                  forgattál. Csak félig követted el, mert győzött a jobbik eszed, mert magad is
                  jobban szereted az életet, a jó ebédeket, a kövér béresleányokat, a nagy ivásokat,
                  a szép jószágokat és a nagy, termő földeket. Kire maradt volna a sok szép szántó,
                  a legelő és a kastély?
            </p>
				<p>
               Bakos Pista lejjebb eresztette a puskája csövét.
            </p>
				<p>
               - Tedd le azt a komisz jószágot - mondta erőltetett vidámsággal -,
                  még elsül itt véletlenül. Mindig is utáltam az ilyen városi fegyvert. Hanem mást
                  mondok én most neked, egészen őszintén, úgy, amint van...
            </p>
				<p>
               - No hát halljuk!
            </p>
				<p>
               - Azt akarom én mondani - kezdte Bakos Pista, és ebben a pillanatban
                  igazán nem tagadhatta volna el a paraszti származását -, azt akarom mondani, hogy
                  miköztünk van valami elintézetlen dolog. Te is tudod, hogy miről van szó. Mondd
                  meg nekem, öregem, hogy igazán szereted-e azt a leányt.
            </p>
				<p>
               Most jön a halálos döfés - gondolta Pál, és elkeseredve, haragosan
                  mondta:
            </p>
				<p>
               - Igen.
            </p>
				<p>
               Elsápadt a hatalmas ember, és följebb emelte a puskája csövét.
            </p>
				<p>
               - El is veszed? - folytatta a vallatást.
            </p>
				<p>
               - Azt még nem tudom - felelte Kender Pál, és megigazította a
                  revolverét.
            </p>
				<p>
               - Pedig ezt most legjobb lenne eldönteni hamarosan. Az lenne a
                  legszebb, ha párbajt vívnánk itt a kukoricásban.
            </p>
				<p>
               Kender Pál megint csak az előbbi nyugodt hangnemben folytatta:
            </p>
				<p>
               - Akkor sohasem intézhetnénk el.
            </p>
				<p>
               - Miért?
            </p>
				<p>
               - Mert én nem párbajozom.
            </p>
				<p>
               - Talán szocialista vagy?
            </p>
				<p>
               - Mindegy az, hogy mi vagyok, öregem, csak nem párbajozok. De hiszen
                  ostobaság is lenne itt szembeszállani egymással, mikor nem biztos, hogy
                  beteljesülne a reményed, hogy én esnék el. És ostobaság azért is, mert nem itt dől
                  el a dolog, hanem a városban, annak a leánynak a szobájában, akiért ilyen őrült és
                  romantikus dolgokra vetemedtél. Kedves Bakos Pista barátom, az a leány engem
                  szeret, és ha valami baj ér, még inkább fog utálni téged, mint most. Lejárt az a
                  kor, amelyben párbajjal lehetett hölgyeket szerezni.
            </p>
				<p>
               Távolról fütyülés hallatszott, azután egy mély kürt szava szárnyalt a
                  kukoricás felé: valamelyik jókedvű vadász a puskája csövével dudált.
                  Tulajdonképpen jeladás volt ez a két lemaradt társ számára, hogy a kompánia végére
                  ért már régen a répatáblának. Itt volt a legpompásabb alkalom a visszavonulásra.
                  Bakos Pista felállott, és a levegőbe lőtt kétszer egymás után. A fojtás darabokra
                  tépve szállott vissza a kis tisztásra, ahol nehéz puskaporfüst ült a magas füvek
                  fölé. A kompánia jeladásai kétszeres erővel újultak meg, és Bakos Pista lassan
                  elindult. Tíz lépés után megállott, és megvárta Kender Pált, aki csendesen
                  követte.
            </p>
				<p>
               - Pali - mondta szelídebb hangon -, te beszélni megtanultál a sok
                  városi ravasz közt: az embert igazán zavarba tudod hozni, ha akarod. De azért a mi
                  ügyünk még mindig nincs elintézve. Én nagyon jól tudom, hogy te csak bolondítod
                  ezt a leányt: nem is fogod elvenni, mert nem hozzád való. Ahhoz nagyon is
                  egyszerű; tudom, hogy neked más kell. Hagyd abba ezt a játékot, kössünk
                  tisztességes békét, nem fogod megbánni.
            </p>
				<p>
               A bikaviadal a végét járja tehát. A félelmetes állat legyőzve hever a
                  porondon, és csak a szemeivel esedezik az életért. Most ki lehetne osztani a
                  kegyelemdöfést, de jobb lesz mégis elhalasztani a kivégzést.
            </p>
				<p>
               - Nagyon nehéz dolog ez, öregem - felelte Kender Pál -, nem lehet így
                  reggeli és ebéd között egy kukoricatábla közepén elintézni. Majd gondolkozom egy
                  kicsit rajta.
            </p>
				<p>
               Bakos Pista megtöltötte ismét a fegyverét. Egy fürjcsirke repült fel
                  előttük, arra dühösen ráduplázott mind a két csőből. A szerencsétlen állat
                  szétroncsolva feküdt a földön: fel sem lehetett szedni. Ettől kezdve szótlanul
                  haladtak egymás mellett egészen a kukoricás végéig. Ott azután komoran megszólalt
                  Bakos Pista:
            </p>
				<p>
               - Hát erről egy szót sem szólunk senkinek. Ami megtörtént, az
                  megtörtént, elfelejtjük...
            </p>
				<p>
               Kezet fogtak, és úgy állítottak a többiek közé, mintha semmi sem
                  történt volna közöttük.
            </p>
				<p>
               - Hol a csudában jártatok ennyi ideig? - kérdezték a kompánia
                  unatkozó tagjai. - És még csak egy fürjet sem hoztatok.
            </p>
				<p>
               - Nem volt semmi az egész darabon - felelte egykedvűen Bakos
                  Pista.
            </p>
				<p>
               - Hja kérem - magyarázta tréfásan Gérőcz úr -, így van az, Pista
                  barátom, akinek szerencséje van a hölgyek körül, az nem szerencsés a játékban, de
                  még talán a vadászatban sem.
            </p>
				<p>
               A vadászok mosolyogtak, és mintegy hízelgésképpen helyeseltek a
                  pacsuliillatú gavallérnak.
            </p>
				<p>
               - Alighanem így van - jegyezte meg a porváros jegyzője, és nevetett a
                  többiekkel együtt.
            </p>
				<p>
               Kender Pál mulatott a legjobban. Az ebédet Bakos Pistánál költötték
                  el. Délután már nagyon fölvidult az egész társaság; nagyokat ittak, kurjongattak,
                  és poharakat kezdtek törni. Pál, aki színjózan maradt közöttük, kezdte magát
                  rosszul érezni.
            </p>
				<p>
               Most már egészen megfeneklettem ebben a pocsolyában - kínozta magát
                  újabb gondolatokkal -, most már van halálos ellenségem, aki elől nem futamodhatom
                  meg. Ide kötöznek a gyűlölet és az utálat szálai, ide kötöz a föld, amelyből pénzt
                  kell kicsalni. Egy szegény és beteg öregasszony és ez az egész társaság, amelynek
                  már minden tagja úgy tekint rám, mint a porváros állandó lakójára.
            </p>
				<p>
               Pedig innen most menekülni kellene, mert máshol azt várják, ha ugyan
                  várják még. Máshol is vannak ellenségei, akikkel föl kell vennie a harcot, mert
                  elrabolják tőle a legdrágább kincset, a boldogságát. Csak annyi energiája lenne,
                  hogy egy jegyet tudna váltani az állomáson, csak búcsúzás nélkül itt tudna hagyni
                  mindenkit, akkor minden jóra fordulna. De hogy lehet egy beteg, öreg nőt itt
                  hagyni szó nélkül, minden támasz nélkül. Érezte, hogy az élete fordulópontján áll,
                  hogy most dűl el a sorsa, de nem tudott mozdulni. A szent tehetetlenség, amely
                  annyi gyönyörű álmot hozott neki, amely annyi szép cselekvéstől visszatartotta,
                  megülte egész lényét. Ült a zajongó urak között bódultan és szédülve a vastag
                  szivarfüstben, és nem tudott határozni. Félénk kívánságok fakadoztak ugyan a lelke
                  mélyén, hogy mégiscsak el kellene hozni ide; itt esküdnének meg a fehér falú
                  templomban, és fehér ruha lenne rajta, a leány kedves, szép alakján. Nem énekelne
                  többé, ő pedig megszakítaná az érintkezést ezekkel az urakkal, és csak egymásnak
                  élnének.
            </p>
				<p>
               - Délután nem megyünk vadászni - riasztotta föl az álmodozásából egy
                  durva hang -, urak, délután a szobában fogunk fürjezni.
            </p>
				<p>
               - Helyes, helyes - zúgták pohárcsengés közt összevissza a vendégek. -
                  Éljen a házigazda!
            </p>
				<p>
               - Igyál, Kender Pali - ordította a fiatalember fülébe a porváros
                  jegyzője.
            </p>
				<p>
               - A pesti ember nem tud inni - nevetett Gérőcz úr -, csak a hölgyek
                  körül szeret forgolódni. Na, mindjárt meglátjuk, mit szól a fürjekhez.
            </p>
				<p>
               - Lássuk a fürjeket - ordítozták kipirult arccal a becsípett vendégek
                  -, eresszük le a függönyöket.
            </p>
				<p>
               Délután négy óra lehetett. Az ablakokat becsukták, a függönyöket
                  leeregette a parasztinas, és meggyújtotta a petróleumlámpát. Egypár perc múlva
                  szinte tűrhetetlenné vált a fülledtség. Kender Pál fölemelkedett, és kifelé
                  indult. Ebben a pillanatban megnyílt a másik ajtó, és három-négy béresleány
                  lépegetett be lenge kosztümben.
            </p>
				<p>
               - Éljenek a fürjek - riadt föl Gérőcz úr. - Mezítláb fogunk négyest
                  táncolni!
            </p>
				<p>
               A fiatalember már kint volt a verandán. A délutáni napsugár fényében
                  üdén ragyogott előtte a virágoskert. Lassan lesétált a nyárutói virágágyak közé,
                  áthaladt a gyümölcsösön, és mit sem törődve a puskájával, kocsijával, megindult a
                  porváros felé.
            </p>
				<p>
               Odabent pedig úgy nézett ki az egész szoba, mint egy régi
                  németalföldi kép, amely fékevesztett tivornyát ábrázol. Gérőcz úr ingujjban
                  dirigálta a hölgyeket, a jegyző pedig az asztalt ütötte az öklével, és taktusra
                  énekelte:
            </p>
				<p>
               - A söngájszt megszökött! A söngájszt megszökött!
            </p>
			</div>
			<div type="chapter">
				<head>
               14
            </head>
				<p>
               Aznap nem tudott írni, annyira fel volt izgatva, és úgy kifáradt.
                  Gondolta, hogy a következő nap nyugodtabb lesz és méltóbb a levélíráshoz. Másnap
                  azt hitte, hogy holnap, igen, holnap el fog utazni. Erőt vesz magán, felül a
                  vonatra, és fölmegy egy napra, csak éppen egy napra, és várni fogja délelőtt a
                  rendes időben a leányt, és kimagyaráz neki mindent. Különben talán magyarázat sem
                  kell, csak egy pillantás, egy őszinte szó, és a hazugságokat elfelejti Kató.
                  Harmadnap azután nagyon szomorú dolgok történtek. Reggel még kikocsizott a
                  földekre, és úgy volt, hogy délben elutazik. Tizenegy órakor, amikor
                  hazahajtatott, vendégek ültek a hálószobában az édesanyja ágya mellett. Halálos
                  csend minden szobában és leeresztett függönyök. Senki sem akadt, aki elmondta
                  volna neki, hogy mi történt. Valósággal beszédült a hálószobába, ahonnan
                  karbolillat szűrődött feléje. Ágotai Manó bácsi fürge alakja pattant elébe, és
                  félrevonta:
            </p>
				<p>
               - Ne ijedj meg, fiam, nem súlyos dolog. Nincs semmi baj...
            </p>
				<p>
               - De hát mi történt? - kérdezte Pál, és elhalványodott.
                  Nekitámaszkodott a szekrénynek, hogy el ne bukjon, és várta a legrosszabbat
                  összeszorított ajakkal.
            </p>
				<p>
               Ágotai bácsi karon fogta, és kivezette az ebédlőbe. Itt azután egy
                  árnyalattal erősebben, de még mindig fojtott hangon magyarázta:
            </p>
				<p>
               - Még egyszer mondom, fiacskám, hogy nincs különösebb baj: csak éppen
                  erős zúzódások.
            </p>
				<p>
               Kender Pál olyan mozdulatot tett, mintha be akarna menni a másik
                  szobába:
            </p>
				<p>
               - De hát mi történt? - kérdezte még türelmetlenebbül, mikor Ágotai
                  Manó újból megfogta a karját.
            </p>
				<p>
               - Még reggel - kezdte az öreg, és nagy figyelemmel simogatta a kis,
                  hegyes szakállát -, még reggel történhetett. Szegény Lottika két köcsögöt akart
                  levinni az alsó kamrába. Legalább nekünk így adták elő a dolgot. Megindult
                  szegényke, és nem látta, hogy a veranda legfelső lépcsőjén valami átkozott
                  káposztalevelet szórtak el ezek a haszontalan cselédek.
            </p>
				<p>
               - És azután?
            </p>
				<p>
               - Azután elcsúszott. Nem hátra, hanem előrebukott: a nyolc meredek
                  lépcsőn kegyetlen lehetett az esés. Hát hogyne, szegényke még a kezeit sem
                  tartotta előre, hanem a köcsögöket akarta megmenteni. Amilyen derék és igazi jó
                  asszony. De a legnagyobb baj.
            </p>
				<p>
               - Mi a legnagyobb baj?
            </p>
				<p>
               - Az, hogy nem volt a közelben senki sem. A haszontalan cselédek a
                  hátulsó udvarban trécseltek. Csak tíz perc vagy egy negyed óra múlva jöttek föl,
                  akkor találtak rá szegény anyádra. Ájultan feküdt szegény, hát a vörös doktort
                  hívták, aki három hét után se ismerte föl boldogult édesapádon a tífuszt. Akkor
                  érkeztünk mink, mert éppen erre kocsikáztunk Mariannával. Mondom, gyerünk be egy
                  pillanatra Kenderékhez. Hát itt forgolódik a vörös doktor. Megvártuk, míg elmegy,
                  azután mondom, hogy ez még képes rebarbarát adni csonttörés ellen, és elhívattuk a
                  zsidó doktort, azt a kis feketét, olyan furcsa neve van...
            </p>
				<p>
               - Weissenberg?
            </p>
				<p>
               - Azt, azt a Weissenberget. Nem törődöm én vele, ha fölfordul is a
                  méregtől a másik. Nekem csak az a fő, hogy szegény Lottika legyen jó kezekben.
                  Persze a kötéseket föl kellett cserélni...
            </p>
				<p>
               Kender Pál elszomorodva mondta magában:
            </p>
				<p>
               - Isten hozzád, utazás...
            </p>
				<p>
               Aztán tovább érdeklődött:
            </p>
				<p>
               - És magához tért?
            </p>
				<p>
               - Magához tért nemsokára. Csonttörés nincs, de a jobb karja
                  kificamodott. Csak belső zúzódások ne legyenek - így mondta a kis doktor -, akkor
                  egypár hét múlva felépül.
            </p>
				<p>
               A fiatalember elkeseredve sóhajtott föl:
            </p>
				<p>
               - Egypár hét múlva mindennek vége lehet.
            </p>
				<p>
               Közben Ágotai bácsi tovább beszélt:
            </p>
				<p>
               - Az előbb egy kicsit elszenderült, és valami birtokrészről beszélt,
                  hogy össze kellene kapcsolni... mondom nem értettem, hogy mit akar szegényke. Azt
                  hiszem, hogy a kisajátítás bántja nagyon. Hát szóval itt maradtunk, téged vártunk,
                  hogy ne ijedj meg olyan nagyon, ha hazajössz.
            </p>
				<p>
               - Köszönöm, nagyon köszönöm, keresztapa - mondta Pál, akit az öregúr
                  karonfogva, lábujjhegyen vezetett be a szobába. Marianne kisasszonyt némán
                  üdvözölte Kender Pál, és aggódva közeledett az ágy felé.
            </p>
				<p>
               Kender Kelemen özvegye mozdulatlanul feküdt a fehér kötések között.
                  Csendesen és egyenletesen lélegzett: aludt.
            </p>
				<p>
               Fél óra múlva elrobogott az ablak alatt az Ágotaiék kocsija. Az
                  öregúr még visszaszólt a kocsiról is:
            </p>
				<p>
               - Holnap átküldöm Marianne-t!
            </p>
				<p>
               Keményen és hősiesen állotta a fájdalmakat a csodálatos öregasszony.
                  Délben magához tért, és megcsókolta a fiát:
            </p>
				<p>
               - Palikám - mondta csendesen -, az én szegény öreg csontjaimat
                  összezúztam. Úgy érzem magamat, mintha az ördögök cséphadarója alól kerültem volna
                  ki. Sokáig fogom nyomni az ágyat, az én koromban nem forr össze olyan könnyen az
                  ember csontja. Csak arra kérlek, hogy nézz ki mindennap a földekre, és vigyázz a
                  Róth úr kezére...
            </p>
				<p>
               Estefelé egy kis láza támadt. A bal kezével görcsösen szorongatta a
                  fia csuklóját:
            </p>
				<p>
               - Nem engedjük magunkat kifosztani. A föld a miénk, hát a miénk is
                  marad...
            </p>
				<p>
               Kender Pál bódultan, lesújtva ült az ágy mellett. Nem voltak
                  gondolatai, és fásult, gépies mozdulatokkal szolgálta ki az édesanyját. Éjfél
                  felé, mikor aludni tért, egy mondatot ismételgetett:
            </p>
				<p>
               - Hogy is lehetne itt hagyni egy szegény öregasszonyt, összezúzott
                  arccal, szenvedő testtel...
            </p>
				<p>
               Nem is mozdult ki a szobából. Másnap reggel jött a kis fekete doktor,
                  és megvizsgálta Kender Kelemennét.
            </p>
				<p>
               - Kedves uram - mondta Pálnak -, egy kis baj van. Csontrepedést
                  észleltem a jobb kar alsó szárán. Súlyosítani ugyan súlyosítja az esetet, de csak
                  annyiból, hogy tovább tart a felgyógyulás. Legjobb lesz, ha ápolónőt fogadunk.
                  Elvégre ön nem lehet mellette éjjel-nappal.
            </p>
				<p>
               Kender Pál elszomorodva intett:
            </p>
				<p>
               - Kérem, ami engem illet...
            </p>
				<p>
               - Teljesen értem önt - mondta kedvesen a kis fekete ember -, tudom,
                  hogy itt nem vár semmi különösebb élvezetet vagy mulatságot. Tudom, hogy ön el van
                  keseredve, és nem szeret köztünk lenni. De e tekintetben kezet foghatunk: én is
                  csak így vagyok. Végeredményben azonban mégiscsak ön a legszerencsésebb. Öt hét
                  múlva nyugodtan elmehet egy kicsit csavarogni a világba, míg én kénytelen vagyok
                  itt maradni, mert ha kiteszem a lábam, mi lesz az én szegény parasztjaimmal. A sok
                  apró gyerek mind elpusztul, mert most jön ősztől a vörheny, a difteritisz és egyéb
                  finom betegségek szezonja.
            </p>
				<p>
               Kender Pál a vigasztalásra még jobban elkeseredett.
            </p>
				<p>
               - Szóval: még öt hét - sóhajtotta, és máris elkészült a
                  legrosszabbra.
            </p>
				<p>
               - Ha unatkozni találna - jegyezte meg az orvos -, legyen szerencsém.
                  Van egypár könyvem: azt hiszem, találni fog köztük egy-két érdemes dolgot is.
            </p>
				<p>
               - Köszönöm - mondta Pali, és kikísérte a doktort, aki szerinte az
                  egyetlen intelligens ember volt a porvárosban.
            </p>
				<p>
               Az utcaajtóban Ágotai Marianne üdvözölte:
            </p>
				<p>
               - Jó reggelt, Pali, hogy van a nénike?
            </p>
				<p>
               A karján egy pompás csokor kerti virágokból, ő maga is olyan volt,
                  mint egy kedves, szerény virág. A betegszobában sugárzó arccal üdvözölte Kender
                  Kelemenné a leányt:
            </p>
				<p>
               - Kedvesem - mondta -, hogy háláljam ezt meg neked. Ezt a sok szép
                  virágot mind az én kedvemért tépted le? Te vagy az én egyetlen kisleányom.
            </p>
				<p>
               Amíg Kender Pál kint járt a földeken, Ágotai Marianne nem mozdult a
                  beteg ágya mellől. Délben azután felvette a kalapját, és hazakocsikázott. Délután
                  csokrot küldött neki Pál, és egypár köszönő sort. Így tartott ez egypár napig,
                  amíg megérkezett az ápolónő a városból.
            </p>
				<p>
               Közben Pál megtette a maga óvóintézkedéseit. Írt Zala Menyhért úrnak,
                  hogy nézzen szét egy kicsit a zenede körül, és küldött egy rövidke levelet Katónak
                  is. Megírta, hogy mi minden történt vele, és hogy most, sajnos, még mindig nem
                  mehet. De legközelebb írni fog hosszú-hosszú levelet, és öt hét múlva biztosan ott
                  lesz.
            </p>
				<p>
               Mikor a két levelet átadta Róth úrnak, a mosolygós képű emberke
                  komolyan szurkálgatta az úton heverő göröngyöket a botja szöges végével.
            </p>
				<p>
               - Kérem szépen - mondta hivatalos tisztelettel -, idestova itt az
                  őszi szántás ideje. Sokféle munkánk volna... valamibe mégiscsak bele kellene
                  fogni. Én magamtól nem merek intézkedni, hát a tekintetes úron volna a sor...
            </p>
				<p>
               - Mit ért azalatt, hogy sokféle munkánk volna? - kérdezte Pál
                  megriadva.
            </p>
				<p>
               - Hát azt - magyarázta Róth -, hogy a gazdaember már ősszel gondol a
                  jövő esztendei nyárra. A dolog felét elintézi, még mielőtt leesik a hó. Úgy értem,
                  kérem, hogy szántani és vetni kell, akárcsak tavasszal. Van azután egy tábla
                  répánk is. Szeretném tudni, hogy mikor kezdjük a szedést, illetve, hogy eladjuk-e
                  a termést. Mert ha megtartjuk a marháknak, akkor nem érdemes sokáig várni.
                  Rizikóval jár a dolog, meg a napszámos is olcsóbb most. De ha el akarjuk adni,
                  akkor jobb lesz egy kicsit várni.
            </p>
				<p>
               - Igen, igen - felelte Kender Pál, aki alig értett valamit a komoly
                  fejtegetésekből -, hát majd intézkedünk. Holnap kijövök, akkor megbeszélhetjük a
                  dolgot.
            </p>
				<p>
               Délben a kis doktor megismételte az ajánlatát:
            </p>
				<p>
               - Ha egypár könyvet parancsol...
            </p>
				<p>
               A fiatalember keserűen nevetett:
            </p>
				<p>
               - Köszönöm, doktor úr, de azt hiszem, nem érek rá... ha netalán
                  gazdasági könyvei lennének, akkor még inkább.
            </p>
				<p>
               A kis doktor mosolygott:
            </p>
				<p>
               - Persze, persze, a környezet hat önre is. Elvégre mit is csináljon
                  az ember itt: keres valami foglalkozást, és szorgalmasan dolgozik. Azt hiszi, hogy
                  nekem a difteritisz és a gyermekhimlő tömeges gyógyítása volt az ideálom?
                  Természetes, hogy nem. A kísérletezés a nagy klinikán bacilusokkal, amiket
                  tenyészt az ember, és megfigyel, mint egy kalitkába zárt kanárit, azután a
                  sebészet, a nagyszerű, modern tudomány, körülbelül ezek után vágyódtam, kedves
                  földbirtokos uram. De a klinika nem az orvosok, hanem a betegek számára épült;
                  örökké nem maradhat az ember ott. Az öregebbek helyet adnak a fiataloknak, és
                  mikor az ember azt olvassa valahol, hogy ebben és ebben a községben nagyon sok
                  halálos difteritisz-megbetegedésről tett jelentést a hivatalos hatóság, akkor
                  szépen leutazik, és ottragad... És lassanként olyan lesz, mint a szakácsnő, aki
                  finom úri háztól kaszárnyába került: a sok gulyás mellett elfelejti, hogy rákból
                  is lehet pástétomot csinálni...
            </p>
				<p>
               - Nagyon szomorúan látja a világot, kedves doktor úr - jegyezte meg
                  Kender Pál. - Ön igazán nincsen elvágva a tudományoktól. Könyvei vannak, bizonyára
                  orvosi folyóiratokat is járat. Ön örökre eljegyezte magát a gyógyítás nagyszerű
                  módozataival, a leghumánusabb tudománnyal: érdeklik az új felfedezések, ha új
                  baciluselméletről vagy új szérumról olvas, egyszeriben úgy érzi magát, ugyebár,
                  mintha ott ülne még mindig a klinika karbolszagú levegőjében, a fehér falak
                  között. De mit szóljak én, aki nem érezek közösséget semmiféle eleven vagy holt
                  tudománnyal sem. Illetve minden iránt érdeklődöm, mindent elolvasok, de nem tudtam
                  behódolni és katonája lenni egyetlenegy foglalkozási ágnak sem. A jogot, amelynek
                  - hiszen ez kész nevetség - doktora vagyok, egyszerűen utálom, valamint hogy az a
                  meggyőződésem, hogy nagyon kevesen vannak, akik szeretik. Most azután
                  kényszerűségből gazdának kell lennem. Képzelheti, hogy milyen gazda vagyok...
            </p>
				<p>
               Weissenberg doktor a receptes könyvecskéjét pergette:
            </p>
				<p>
               - Lássa, uram, ön a legnagyobb tévedésben van. Ne vegye rossz néven,
                  de igazi földbirtokosnak született. Nem a duhaj, mulató urak fajtájához tartozik,
                  hanem a csöndesebbekhez, akik minden szépben gyönyörűséget találnak. Könyveket
                  gyűjtenek maguk köré, lapokat járatnak, és az elvonultságban mindenről tisztultabb
                  fogalmakkal bírnak, mint azok, akik a fórumon állanak, vagy a közélet jelenségeit
                  közelről figyelik. Én úgy képzelem, hogy ön tökéletesen boldog lehetne, ha
                  körülsáncolná magát könyvekkel, képekkel, nagyszerű emberek szellemi termékeivel.
                  A dolgait, a gazdaság körüli munkákat csak éppen elvégezné, és nem kínozná magát
                  azzal a gondolattal, hogy istenem, milyen elhagyatott, világból száműzött ember
                  vagyok, hogy napszámosokkal kell törődnöm, hanem gond nélkül nekilátna
                  reggelenként, akárcsak a kézmosásnak vagy a körömtisztításnak, és azután
                  hazamehetne társalogni Barbey D’Aurevillyvel, vagy akármelyik más nagysággal.
            </p>
				<p>
               A fiatalember keserűen mosolygott, és legyintett a kezével, a kis
                  doktor azonban folytatta:
            </p>
				<p>
               - Hiába mosolyog, kedves uram, ez már így van. Persze, nem szabad
                  elfelejtkezni egy nagyon fontos mellékkörülményről sem, illetve ne degradáljuk a
                  hölgyeket. Egészen nyugodtan mondhatom, hogy a fődologról. Ne ijedjen meg, de itt
                  mégiscsak meg kell nősülnie előbb-utóbb. Itt még a régi világrend uralkodik: nem
                  lehet úgy élni hölgyekkel, mint a nagyvárosban. Ezt a fényűzést legfeljebb a papok
                  engedhetik meg maguknak...
            </p>
				<p>
               A kis ember körülnézett:
            </p>
				<p>
               - Szerencsére nem hallotta senki ezt a szentségtörő megjegyzést,
                  különben még megköveznének. Egyszóval, kedves Kender úr, ön előbb-utóbb
                  kényszerülve lesz behódolni a környezete erkölcsi szabályainak. Különben is ezek a
                  szabályok nem az emberek ostobasága folytán jöttek létre: élettani kényszer az
                  egész. Végeredményben nők nélkül nem élhetünk. Márpedig itt csak olyan hölgyeket
                  szerethet az ember, akit vagy elvett törvényes körülmények között, vagy más tett a
                  magáévá...
            </p>
				<p>
               Végre is zsebre vágta a könyvecskéjét a doktor úr.
            </p>
				<p>
               - De a filozofálásból nem élünk meg - mondta nevetve -, még sok
                  dolgom van: a külső tanyákon tíz betegem van. Amíg azokat sorra látogatom, este
                  lesz. Hanem talán legközelebb lesz szerencsém, a feleségem pompás feketét tud
                  főzni.
            </p>
				<p>
               Azzal már búcsúzott is a fürge emberke, és szaladt a kocsijához.
                  Kender Pál pedig még szomorúbban ballagott a betegszoba felé.
            </p>
				<p>
               A művelt emberek is ilyen falusi bölcsek lesznek hát - gondolta -, és
                  csak tanácsokkal tudnak szolgálni. Előadást tartanak a házasságról, amikor erről a
                  szent és komoly dologról senkinek sincsenek talán tisztultabb fogalmai, mint neki.
                  Mintha ő nem vágyna egy leány vagy egy asszony után, hogyha már másképpen nem
                  lehet, hogy itt éljen vele, és el tudja feledni érte a város minden más emberét.
                  Csakhogy ki legyen ez a nő? Az, akit ide hozna bármelyik pillanatban, ki tudja,
                  hogy milyen messze van tőle. Nem a mérföldek száma miatt, hanem mert ki tudja, mi
                  történik vele a nagy forgatagban. Köd és homályosság takarja el előle kedves
                  alakját, és mert nem beszélt vele hónapokon át, ki nem magyarázott félreértések,
                  okos szóval el nem altatott kétségeskedések lehet, hogy elidegenítették tőle.
                  Lehet, hogy nincsen így, hogy egy rövid találkozás, egy őszinte és meleg tekintet
                  minden kétséget megmagyaráz és elfeledtet. Annyi bizonyos azonban, hogy most csak
                  kínzó nyugtalansággal gondolhat reá. Pedig ő az egyedüli, akivel valaha közösséget
                  tudott érezni, akivel, akkor még úgy gondolta, végig fog haladni az élet utain. Ez
                  a nő, ez a mindenkinél bájosabb teremtés, úgy lefoglalta és eltöltötte az egész
                  lényét, a szerelem olyan nagy és átfogó erejét ébresztette benne maga iránt, hogy
                  abban az időben és azután sem tudott asszonyokra vagy leányokra nézni. Ha szép
                  nőket látott, mindig azt gondolta, hogy milyen ragyogó teremtés Spángli Kató, és
                  ha ellenszenves kellemetlen nőkkel volt kénytelen együtt lenni, valósággal
                  gyönyörködve idézte maga elé a szeretett leány alakját. Minden nő és minden férfi
                  őt juttatta az eszébe, és ez a nagy szerelem, ez a szünet nélküli vágyódás nem
                  hagyta nyugodni sohasem. Attól a perctől kezdve, hogy először érintette ajkaival
                  üde arcát, hogy beszívta a haja illatát, és gyönyörködött a szeme ragyogásában, a
                  hangja zenéjében, nem tudott megszabadulni a varázslat alól. Nem kívánt meg senki
                  más nőt, és elszalasztotta az olyan alkalmakat, amelyeken más fiatalember szívesen
                  kapott volna. És hát mindezek után ő nősüljön meg egyszerűen, amikor háborog
                  belülről, és kínlódik, mint az ajtóra szegezett denevér. Amikor nem tud semmi
                  bizonyosat az egyetlen nőről. Csak nézzen körül, és a legelső hölgyet kérje meg.
                  És üljön mellette az élete alkonyáig? Egy nő mellett, aki csak tyúkokat tud
                  ültetni, akinek a legnagyobb gondja az ebéd és a vacsora, aki azért él, hogy
                  hizlalja az urát?
            </p>
				<p>
               A harag gerjedezett a belsejében, szerette volna magát megrázni a
                  nyakánál fogva:
            </p>
				<p>
               Ébredj már föl - szidta önmagát -, falusi Hamlet, álomkóros lovag.
                  Feszítsd ki a karod, a lábad, szívd tele friss levegővel a melledet, és próbálj
                  felkelni. Tenni kell valamit, nemcsak elszenvedni mindent. Azt kell mondani, hogy
                  minden mindegy, hogy ezentúl nem tekintesz senkit, semmit, nem bánod, akármi is
                  történik, hanem egy nagyot lépsz, és ha törik-szakad, a karodba veszed a nőt, akit
                  szeretsz, magadhoz öleled, és nem bocsátod el többé, ha akár tüzes eső hull
                  is!
            </p>
				<p>
               Benyitott az ajtón. Olyan erővel nyomta meg a kilincset, olyan
                  robajjal rontott be a szobába, hogy szinte maga is megijedt. Az ágy mellől
                  Marianne riadt föl a zajra. Lábujjhegyen pipiskedve jött előre, és intett Pálnak,
                  hogy csendesebben. Kender Kelemenné azonban felébredt, és kitárta az épen maradt
                  karját.
            </p>
				<p>
               - Gyermekek - mondta -, üljetek ide az ágyam mellé!
            </p>
				<p>
               Odaültek mind a ketten. Marianne a rendes helyére, a beteg fejéhez,
                  hogy minden pillanatban megigazíthassa a párnákat, a fiatalember pedig vele
                  szemben helyezkedett el.
            </p>
				<p>
               Kender Pál azt hitte, hogy ez a legjobb alkalom némi gazdasági
                  kérdések előterjesztésére.
            </p>
				<p>
               - Egy kis tanácsot akarok kérni tőled, anyám - kezdte a beszédet, és
                  szinte bocsánatkérőleg nézett Marianne-ra -, tudod, itt van az őszi munkák ideje,
                  a répával is kellene valamit csinálni... Nem akarunk nélküled semmit sem intézni,
                  hát legjobb lenne, ha elmondanád, mit gondolsz.
            </p>
				<p>
               Egypár apró utasítást adott Kender Kelemenné, azután kipirulva
                  folytatta:
            </p>
				<p>
               - Különben egypár nap múlva úgyis felkelek. Majd akkor együtt
                  kocsizunk ki.
            </p>
				<p>
               A fiatalember csodálkozva nézett az anyjára. Marianne azonban intett
                  neki, hogy majd mindent megmagyaráz. Erre azután még egy közömbös kérdést
                  kockáztatott meg Kender Pál:
            </p>
				<p>
               - Mit gondolsz, kedvesem, mit csináljunk a répával?
            </p>
				<p>
               - Hagyni kell még - rendelkezett az öregasszony, akinek az arca alig
                  látszott ki a bodros fehérneműek közül -, hagyjuk, hogy erőre kapjon, úgyis kevés
                  esőnk volt. Hanem az ágotai tagban ki kell szedni. Mégpedig hamarosan.
            </p>
				<p>
               - De hiszen - mondta Kender Pál meglepetten.
            </p>
				<p>
               Kender Kelemen özvegye azonban félbeszakította:
            </p>
				<p>
               - Ne ellenkezz most, fiacskám. Így szeretném, hát csináljátok is,
                  amint én akarom. Azt a nagy kukoricást persze hagyni kell a falu alatt, csak a
                  kórót kell levágni. Az ágotai tagban már holnap kezdhetik a szántást: elég puha a
                  föld... legjobb lesz búzát vetni a dűlő mentén.
            </p>
				<p>
               - De keresztapa otthon van - jegyezte meg Pál.
            </p>
				<p>
               - Nem baj, fiacskám. Már hozzá kell szoknod lassanként, hogy az egész
                  birtok felett rendelkezzél... Add ide a kezedet, fiacskám, te is kislányom.
            </p>
				<p>
               Fél kézzel görcsösen összeszorította a Marianna és a Pál kezét.
            </p>
				<p>
               Pál szinte megzavarodva nézett a leányra, aki csak mosolygott
                  reá.
            </p>
				<p>
               - Így van ez jól - mondta Kender Kelemenné, és amennyire csak mozogni
                  tudott a kötésektől, a fal felé fordult.
            </p>
				<p>
               Egypár percnyi kínos hallgatás után mély és egyenletes lélegzések
                  nesze szállott a szobában. Pál még mindig csodálkozva nézte Marianne kisasszonyt,
                  aki odaintette az ablakhoz maga mellé. Le kellett hajolni hozzá, mert súgni akart
                  valamit:
            </p>
				<p>
               - Ne csodálkozzon már annyira, maga csacsi!
            </p>
				<p>
               - De hát mi ez itt tulajdonképpen?
            </p>
				<p>
               - Egy kis láza van a nénikének. Délben meg este szokta
                  előfogni...
            </p>
				<p>
               - Ja úgy, láza van szegénykének - ismételte Pál, és kezdett
                  napirendre térni a dolog felett.
            </p>
				<p>
               - Egy kis múló láza van - mondta a leány -, és ilyenkor mindig furcsa
                  dolgokról szokott beszélni.
            </p>
				<p>
               Többet nem is beszéltek erről. A fiatalember sokkal inkább el volt
                  foglalva a maga bajával, hogysem a lázas félrebeszéléseknek az értelmét próbálta
                  volna kihámozgatni. Weissenberg doktor úr szavai elég gondot adtak neki egész
                  napra, eltekintve attól, hogy már napok óta nehéz kételyek kínozták az egyre késő
                  levelek miatt.
            </p>
				<p>
               A leány, aki kedves, okos és egészséges teremtés volt, nem kínozta
                  magát felesleges gondokkal. Nem töprengett, és nem voltak kételyei úgyszólván
                  semmiféle irányban sem. Tudta, hogy nem lehet más sorsa, mint a többi ágotai
                  leánynak: férjhez fog menni, isten segítségével gyermekei lesznek, ezeket az
                  ifjakat és leányokat felneveli, és ha majd ősz hajszálakat vesz észre hajában, az
                  unokáinak is elmeséli a sok kedves hagyományt, az ágotaiak históriáját Mária
                  Teréziától napjainkig terjedőleg. Aki pedig ilyen nyugodt, és aki a koszorúba font
                  frizurája alatt ilyen pihent eszecskét hord, az értelmet szokott keresni a szavak
                  mögött is. Bár hiszen az ilyen jobb sorsra érdemes kislányok sokszor csalódnak,
                  mert maguk a hozzájuk intézett szavak is értelemhiányban szenvednek legtöbbször,
                  és a beszédek mögött inkább csak az értelmetlenség húzódik meg. Ez a komoly
                  bírálat persze csak a fiatalemberek szereplésére vonatkozhatik, és semmiképpen sem
                  áll a lázbetegek szavaira. Marianne kisasszony körülbelül így okoskodott, és
                  rendszerint igen keveset hallgatott a fiatalemberek beszédére. Most azonban nem
                  tartotta feleslegesnek, hogy gondolkozzék egy kicsit a Kender Kelemenné szavain.
                  Amikor futott vele a könnyű kocsi a két furcsa falu között a poros úton,
                  határozottan ez a dolog foglalkoztatta. Ki akarta hámozni az értelmét a kissé
                  zagyva beszédnek, és mert az ágotai leányok eleven eszű hölgyek voltak, alighanem
                  sikerült is ez a művelet. Az eredményről azonban nem szólt senkinek természetesen,
                  még az öreg Ágotai Manó bácsinak sem.
            </p>
				<p>
               Kender Pál pedig végleg beléveszett a nagy keserűségbe. Naponként
                  kétszer is kikocsikázott a majorba, de Róth úr végtelen szomorú ábrázattal mindig
                  csak intett neki, hogy nem érkezett levél.
            </p>
				<p>
               - Bocsánatot kérek, de nincs - mondta rendesen -, pedig én is kétszer
                  sürgettem a Menyhértet.
            </p>
				<p>
               Nem tudott tollat fogni a fiatalember, aki azt hitte, hogy okvetlenül
                  megérkezik a várva várt levél a szeretett leány drága keze írása. Nem tudott
                  leülni, hogy újból írjon, és mondjon el mindent neki még egyszer. Várta a minden
                  kétséget eloszlató postát csökönyös bizakodással. Voltak ugyan órái, amikor
                  átkozni kezdte önmagát, és keményen korholta a gyámoltalanságát:
            </p>
				<p>
               - Arra volt energiám, hogy átmenjek tízszer is az utca egyik
                  oldaláról a másikra egy mályvaszínű nyakkendőért, egy rongyos kalapért, csakhogy
                  megtudjam, mi a divat, és mit produkált a párizsi kereskedő ízlése. De most a
                  tehetetlenség szobra vagyok, és nincs annyi akaraterőm, hogy átsétáljak a
                  postához, hogy feladjak egy táviratot, amelyben csak egy szó állana, az, hogy
                  jövök. És azután még száz lépés az állomás kis épületéig... onnan pedig tíz lépés
                  a legközelebbi vonatig.
            </p>
				<p>
               Hosszas vajúdás után megpróbált elmenni a postáig. De a kis ajtó
                  előtt mégis visszafordult.
            </p>
				<p>
               - Egypár nappal ezelőtt még hősködtél itt - gyalázta tovább önmagát
                  -, még szembeszálltál egy vasgyúróval, és vörös posztónak használtál egy szegény,
                  ostoba leányt. És most megijedsz a postáskisasszonytól. Megijedsz attól a
                  gondolattól, hogy megtudják a szándékodat a piszkos, poros városkában. Félsz
                  attól, hogy az anyák ujjal mutatnak majd reád: Nézzétek, ez pesti szeretőt tart.
                  Félted magadat, és a szíved szerint leginkább neked való nőt, hogy apró kis
                  szennyességeket hánynak reátok. De ugyanakkor nem gondolsz arra, te ostoba ember,
                  hogy elveszthetitek egymást mindörökre.
            </p>
				<p>
               Mégis visszafordult. De nem ment haza, hanem lassú lépésekkel,
                  lehorgasztott fővel átballagott az állomás épülete elé. A vicinális apró és régi
                  mozdonyai fáradtan páhogtak, fütyültek és dohogtak az őszi fák alatt. Koromfelhők
                  szálltak a kürtőkből, és az olajos testű gépek oldaláról párafátyolok,
                  gőzgombolyagok szakadtak el szabályos időközökben. Egy kis tétovázás után bement
                  mégis a fiatalember a váróterembe. Előbb csak a reklámokat és a fürdők hirdetéseit
                  nézegette. Kényelmesen szemlélődhetett, mert kívüle egy lélek sem volt a dohos
                  helyiségben. Azután leült az egyik lócára, és a vonatok indulását
                  böngészgette.
            </p>
				<p>
               - Fél óra múlva indul a délutáni vonat - mondta magában, és felkelt,
                  megindult a jegypénztár felé.
            </p>
				<p>
               Egy vékony fiatalember üldögélt a rács mögött. Amikor meglátta Kender
                  Pált, hirtelen felugrott:
            </p>
				<p>
               - Á, kedves Kender úr - harsogta -, utazni tetszik? Milyen jeggyel
                  szolgálhatok? Persze Pestre, ugyebár?
            </p>
				<p>
               A kísértés majdnem legyőzte az akarata gyöngeségét. Majdnem azt
                  mondta, hogy igen, oda akarok menni! De azután mégis szabadkozó kézmozdulatot
                  tett:
            </p>
				<p>
               - Dehogy, kérem - mondta mosolyogva -, hogy is utazhatnék, mikor
                  beteg az édesanyám. Tetszik tudni, pénztáros úr, csak éppen erre jártam. Máskor is
                  be szoktam én ide nézni: szeretem a vonatokat, amint itt megállanak és
                  továbbmennek.
            </p>
				<p>
               - Értem, kérem, értem - beszélt tovább fürgén a pénztáros, és közben
                  kiszolgált egy parasztembert -, szép dolog is a közlekedés. Gyönyörű valami az,
                  kérem...
            </p>
				<p>
               Két perc múlva kint volt a peronon Kender Pál. Az a furcsa és
                  indokolatlan, hiú reménye támadt, hogy valamelyik vonat itt fogja elvinni Spángli
                  Katót. Megállott tehát, és nézte a hosszú kocsisorokat, amelyeknek az ablakaiból
                  hölgyek és férfiak, parasztok és sapkás románok bámultak ki közömbös arccal. A
                  várva vártat természetesen egyik vonat sem hozta. Végre is visszafordult a
                  fiatalember, és ugyanolyan lassú léptekkel, ugyanolyan lehorgasztott fővel
                  ballagott haza, mint amilyennel idejött. Ezeket az állomási látogatásokat
                  megismételte egynehányszor két héten belül. Csak állt és bámult a vonatokra, mint
                  a rab gólya költöző társai csapatára. Maga sem tudta, hogy mit akar, de úgy
                  érezte, hogy itt mégis jobb, mint odahaza vagy bárhol a porvárosban, mert ezek a
                  vonatok, akármennyire primitív alkotások, mégis fenntartják a kapcsolatot a világ
                  és a kis falu között. Talán még őközötte és a nagyváros között is.
            </p>
				<p>
               Aranygalléros kabátjában odalépkedett hozzá a főnök is egy
                  délután:
            </p>
				<p>
               - Tetszik valakit várni? - kérdezte. - Mert mostanában sokszor látom
                  itt.
            </p>
				<p>
               - Dehogy - hazudta a fiatalember megriadva -, nem várok senkit, csak
                  éppen... csak szeretem a vonatokat nézni.
            </p>
				<p>
               A vonatok pedig egyre jöttek, pöfögve, dohogva, és aztán
                  továbbhaladtak szép lassan, de annál biztosabban, mint az már illik is a vicinális
                  vasutak mozdonyaihoz. Jöttek, mentek, most már csendes és permetező őszi esőkben
                  és Kender Pál még mindig nem unta meg őket bámulni. A közömbös arcok mindannyiszor
                  reája bámészkodtak, azután eltűntek, és ő ott maradt a szelíd és szomorú esőben,
                  felhajtott gallérral, szemére húzott kalappal.
            </p>
				<p>
               Végre mégiscsak kapott levelet. Zala Menyhért írta, és az ő
                  hivatalos, kissé félszeg stílusa egy cseppet sem világította meg a helyzetet. Sőt,
                  ami a kételyeket illeti, ezek még csak megszaporodtak a Pál szívében a levél
                  után.
            </p>
				<p>
               Minden igyekezetem kárba vész, kedves, igen tisztelt kolléga úr
                  -
                  magyarázta Zala Menyhért doktor
                -, mert mint múlt levelemben is bátor voltam jelezni, több ízben is
                  felszólítottam őnagyságát, hogy záros határidőn belül levelet írni szíveskedjék, ő
                  ezt nem tette meg. Különben is komolyabb bajoktól tartok, és azt hiszem, hogy
                  legjobb lenne, ha, mint mondani szokás, napirendre méltóztatna térni a dolog
                  felett. Itt, Budapesten adnak most egy darabot, amelynek az a címe, hogy:
                  Vigyázz a nőre!
                Ebből a darabból kiindulva és a cím alapötletét kölcsönözve, az a
                  véleményem, hogy nehéz dolog távolból hölgyekkel viszonyt megtartani, és csak úgy
                  lehet bizonyos az ember, ha vigyáz a nőre, illetve közvetlen közelében van. Ha
                  nagyra becsült kollégám ebben a helyzetben lenne, és követvén tanácsomat,
                  felutazott volna, akkor bizonyára nem sétál őnagysága mindennap egy ellenszenves
                  külsejű fiatalemberrel. Mert meg kell jegyeznem, hogy néhányszor megkíséreltem az
                  utcán is követni, és ilyen alkalmakkor nyerhettem betekintést újabb viszonyába.
                  Egyébként nagyon csinosan néz ki, pompás őszikabátja van. No, de van Pesten elég
                  hölgy, aki még nálánál is szebb. A tisztelt kolléga úr könnyen kaphat annyi
                  hölgyet, amennyit akar...
            </p>
				<p>
               Haragosan csapta le a levelet Kender Pál:
            </p>
				<p>
               - Ostoba - mondta felháborodva -, mi a csodának is bíztam reá az
                  egész dolgot. Tudhattam volna, hogy baj lesz a végén.
            </p>
				<p>
               De ez a bosszankodás is inkább saját magának szólt, mint szegény Zala
                  Menyhértnek, aki a levelet felfolyamodások és periratok között izzadhatta ki az
                  ügyvédi irodában.
            </p>
				<p>
               Aznap délután nem ment ki az állomásra mégsem. Ostobaság - gondolta
                  -, minek járkáljak én folyton arra a kis piszkos peronra. Nincs ott mit keresnem,
                  és különben is esik az eső. Az eső lehetett mégis a legkisebb akadály. Sokkal
                  súlyosabb dolog volt az, hogy a fiatalember nagyon-nagyon keserűnek érezte a
                  bensejét, és úgy ült a nagy fotelben, mint egy fatuskó. Szinte mozdulni sem
                  tudott, olyan csekély energiát sem hagyott benne a nagy fájdalom. Szeretett volna
                  ott helyben elmúlni és megsemmisülni. A halántékain úgy pattogott az ér, mintha
                  kegyetlen hárfások kínozták volna. Este nem evett vacsorát, éjszaka nem aludt,
                  hanem csak hánykolódott. Reggelre azután kitalált valamit. Az ilyen keserves
                  éjszakák után mindig a hajnali szürkület hozta meg neki a világosabb gondolatokat.
                  Amit ezúttal tervbe vett, az nem rejtegetett ugyan valami különös ötletet, de
                  legalábbis természetes és kézenfekvő gondolat volt. Azt határozta el ugyanis, hogy
                  most már írni fog egyenesen a leánynak.
            </p>
				<p>
               Két nap múlva készen volt a levél. Ezalatt folyton úgy hánykolódott a
                  szorongások, a könnyekig megható emlékezések és a keserűségek között, mint a nehéz
                  hajó a tengeren. Ellen akart állni minden érzésnek, ami fájdalmas volt neki, és
                  ebben az erőlködésben csak önmagát sebezte föl ismét. Szinte felsóhajtott, és
                  csaknem felzokogott sokszor, amint az anyja ágya mellett üldögélt, vagy a
                  kaszinóban lélek nélküli szemekkel bámulta a biliárdozókat. Mikor végre
                  hozzáfogott ahhoz, hogy leírja, amit gondolt és érezett a két nehéz nap alatt, a
                  torkát fojtogatta a sírás. Szégyenkezett maga előtt, és összeszorította az
                  öklét.
            </p>
				<p>
               - Kölyök, gyámoltalan kölyök - mondta, és lehajtotta a fejét a
                  karjaira -, huszonhét esztendős vagy, és mégis bőgni akarnál.
            </p>
				<p>
               Az öklével szinte visszapréselte a könnyeit, és férfias pózba vágva
                  magát, komoly arcot öltve, megkezdte a levélírást.
            </p>
				<p>
               Katóm -
                  hangzott a megszólítás a szokott primitív kedvességgel
                -, nem tudom, jogom van-e még ezt a szót leírni. Én mindenesetre
                  leírom, már csak azért is, hogy ezzel is mutassam, hogy minden a régiben van,
                  legalábbis az én részemről. Az utóbbi hónapokban megritkultak a levélváltások
                  közöttünk, és elmaradtak drága írásaid, amelyek illatosak voltak és a szeretetedet
                  lélegzették felém.
            </p>
				<p>
               Beismerem, hogy én is hibás voltam, mert nem írtam eleget, és a
                  legnagyobb hibát akkor követtem el, mikor el tudtam válni tőled. Úgy érzem, hogy
                  ez helyrehozhatatlan bűn, de miköztünk nem szabad még az olyan nagy vétkeket sem
                  megbocsátatlanul hagyni. Nagyon kérlek, hogy ezt a levelet ne úgy olvasd, mint
                  közönséges írást, és ne ütközz meg, ha frázisokat találsz benne itt-ott. Hiszen
                  nagyon jól tudjuk, hogy vannak igénytelen és elkoptatott kis szavak, olyan
                  egyszerűek, mint egy szürke kavics, és mégis megremegtetik a szívünket. Minden
                  attól függ, hogyan mondjuk ki. Én pedig úgy mondom és úgy írom ezt a levelet, mint
                  amilyen őszintén beszélgettünk február 24-én délután a szobámban. A kezed a
                  kezemben volt, ha még emlékszel, és minden szót csak súgva mondtál. Így
                  beszélgettünk, és azt hittük, hogy végre teljesen megértettük egymást, hogy most
                  már egy test és egy lélek vagyunk. Azt hiszem, nincs ennél nagyobb boldogság, és
                  sohasem leszek többé olyan őszintén boldog, mint akkor voltam. Mindez lehet
                  banalitás, de én úgy láttam akkor a dolgokat, és így érzem most is. És ezen a
                  szegény, pár filléres levélpapíron is megesküszöm még egyszer, hogy teljesen
                  tiszta a lelkiismeretem.
            </p>
				<p>
               Azt kell következtetnem ugyanis a hallgatásából, hogy neheztel reám,
                  hogy valami olyat gondol rólam, ami egyáltalán nem illethet engem. Maga azt
                  gondolja bizonyosan, hogy én itt végre nyugodtan érzem magamat, hogy, mint Pestről
                  hazatért és érdekes ifjú, sorra szédítem a szegény falusi libákat. Még talán arra
                  is gondol, hogy nősülök, hogy elfelejtettem magát, a gyönyörű alakját, az arcát, a
                  kezét, a hangját, a nevetését, a karját, a haját és mindenét. Bocsásson meg, hogy
                  így szétszedem az alakját, de nekem az is boldogság, ha részenként magam elé
                  képzelhetem. Egyszóval maga pletykázó, rosszindulatú emberek vagy kétségek és
                  hamis feltevések alapján biztosan elítél engem. Talán már azt is gondolja, vagy el
                  is határozta, hogy vége közöttünk mindennek. No, ne is tiltakozzék ez ellen.
                  Eléggé ismerem a nőket, és tudom, hogy amikor távol vagyunk valakitől, mindent
                  feltételezünk róla. Biztosan vannak rossz embereim, aminthogy vannak is, akik
                  mosolygó arccal igyekeznek magának keserű dolgokat mondani rólam. Ezeknek ne
                  higgyen, mert csak a boldogságunkat irigyelhették meg, és szét akarnak egymástól
                  választani. De akármi is történt azóta, akármilyen átalakulásokon ment át, akármit
                  beszéltek vagy hazudtak maga előtt, ne törődjön semmivel, csak higgye el, hogy
                  minden úgy van, ahogy volt. Amióta elváltunk, nem néztem hölgyekre másként, mint
                  idegen portékára. Lett volna alkalmam másként is cselekedni, mint ahogyan
                  mindenkinek akadhat dolga hölgyekkel, de nem tettem másként sohasem, az egész idő
                  alatt.
            </p>
				<p>
               Erre csak a becsületszavamat adom, azt hiszem, ez is elég bizonyíték.
                  Bár hiszen, ha közben másképpen gondolkoztam, vagy másfelé fordultam volna, akkor
                  minek is írnék magának, és miért is akarnám visszasírni a régi boldogságunkat, a
                  kapcsolatot, amely közöttünk volt. Higgye el, hogy igazán úgy gondolkozom, mint
                  egy évvel ezelőtt, akár mint azon az emlékezetes február huszonnegyedikén. Sőt még
                  melegebb szeretettel, becsüléssel, komoly ragaszkodással száll minden gondolatom a
                  maga alakja felé, mert most tudom igazán kívánni és óhajtani, hogy olyan nagyon
                  régen nem láthattam. Ha ezt elhiszi, akkor meg tudja érteni majd azt is, hogy
                  miért nem mehettem, hogy milyen keserűségek fojtották vissza a levélíró kedvemet.
                  A szó szoros értelmében belesüppedtem a porba, illetve most már a sárban gázolok
                  bokáig vagy még azon felül is. Ne úgy értse ezt, hogy a magam hibájából vesztem
                  el. Száz komoly körülmény kényszerített arra, hogy tűrjem a porfelhők szállását,
                  hogy belekeveredjek a porváros sarába.
            </p>
				<p>
               Az egyik fontos okról írtam már magának, és a másikat is
                  megemlítettem. Megírtam, hogy a nyakamba szakadt a birtok kezelésének minden
                  gondja, hogy akaratomon kívül gazda lettem, és közben súlyos csapások értek
                  bennünket anyagilag. De hát ez semmi, fogja maga mondani, ha igazán szerettem
                  volna, akkor kétszeres buzgalommal igyekeztem volna bizalommal a szívéhez
                  közeledni. Csakhogy amint ezeket a csapásokat elszenvedtük, beteg lett az
                  édesanyám, akinek lehetnek másfajta meggyőződései, elvei a világ külső képéről, de
                  mégiscsak az egyetlen volt magán kívül, aki szeretett, és aggódva gondolt rám.
                  Értem élt, és bizonyára meg is halna bármely pillanatban, ha tudná, hogy ezzel a
                  boldogságomat szerezhetné meg. Nemcsak a jó ízlés, nemcsak a porváros erkölcsi
                  szabályai követelik, hogy itt maradjak mellette, hanem ide vonzott a szeretet is,
                  amelyet kiirthatatlanul hordozok a szívemben.
            </p>
				<p>
               Természetes, hogy másrészt minden gondolatom feléd szállott, és majd
                  megtébolyodtam a nehéz, tanácstalan helyzetben. Közben vártam a levelet, a te
                  leveledet, amely megvigasztal, vagy tájékoztat a kétségeim között. Joggal
                  várhattam a kezed írását, mert hiszen régebben, istenem, milyen boldog idők voltak
                  ezek, kettőt is küldtél egy-egy napon. A levél azonban nem jött. Ehelyett ostoba
                  pletykákat hallottam felőled, valaki azt mondta vagy írta, hogy... De nem írom le,
                  nem alacsonyítom le magamat, és nem is hiszem. Látod, kedvesem, a pletyka, a
                  perfid és komisz beszédek ide is elhatnak a porban eltemetett faluba. Pedig itt
                  alig tudja egy-két ember, hogy élsz, és én őszintén szeretlek. Olyan férfiasan,
                  hogy azt már nem is érdemes egy pillanatig is eltagadni, de inkább hirdetni
                  büszkén és hangos szóval, mert én azt hiszem, hogy így csak egyetlenegyszer
                  szerethet az ember. És most, hogy én mindent, mindent meggyóntam, de sok szóval a
                  századrészét sem mondtam el annak, amit a szemem egyetlen őszinte pillantásával
                  értésedre tudnék adni, arra kérlek, hogy gondolkozz a szavaimon.
            </p>
				<p>
               Kérlek, légy okos, tégy úgy, hogy később sohasem okold magadat. Mert
                  én nagyon sokat vétkeztem, tévedtem és elvétettem magamat a számításban,
                  elfelejtettem, hogy nem szabad ezekben a legszebb időkben magadra hagyni, mégis
                  azt hiszem, hogy ebben a percben nem vagyok hibás. De ha te mégis azt gondolod,
                  hogy nincs így, hogy komisz, háládatlan s rossz voltam, írd meg minél előbb, én
                  aláírom, és kész vagyok más bizonyítványt kiállítani magamról. Legyünk okosak, ó,
                  ezt a két szót zengve szeretném feléd kiáltani, legyünk okosak, és akármit mondtak
                  vagy mondanak mások, irigy emberek, ne engedjük el a jogot egymástól, más szóval
                  ne mondjunk le a boldogságunkról. Csak még egy kis bizalmat, egy kis szeretetet és
                  türelmet kérek, csak egypár napig várj még, és ott vagyok...
            </p>
				<p>
               Ezeket írta Kender Pál földbirtokos és virilista a porvárosból
                  Spángli Katának, a terézvárosi suszter leányának. Vannak részletek, melyek
                  elmaradtak a levélből, mert hiszen a panaszkodások és emlékezések nem túlságosan
                  érdekesek. Egyébként hogy a levél hiteles, később mások is meggyőződtek, mert
                  megtalálták a Kender Pál írómappáiban az egész írásművet. Pedig a fiatalember
                  borítékba zárta a halványkék papírlapot, reáírta a címet is, és saját kezűleg adta
                  föl a postán ajánlva.
            </p>
			</div>
			<div type="chapter">
				<head>
               15
            </head>
				<p>
               A Kender-majorból már hetek óta nem jártak a gyerekek iskolába. Nem a
                  tudásszomj hiányzott belőlük, hanem az utak voltak járhatatlanok. A magtárosné
                  megtette ugyan azt a meggondolatlanságot, hogy egy rideg és kegyetlen októberi
                  reggelen a fiacskája nyakába akasztotta a vászontarisznyát, és elindította a
                  gyereket a legrövidebb dűlőúton a városka felé. A kisfiú nekivágott az útnak, a
                  szívéhez szorította a vászontarisznyáját, amelyben tudvalevőleg palatáblát és
                  barna kenyeret illik hordozni, és mint a régi tengerek bátor hajósai, lábalni
                  kezdett. Ez a vakmerő kísérlet azonban rosszul végződött, mert a gyerek majd ott
                  ragadt a sárban, és csaknem ökrös szekérrel kellett érte menni. Ilyen állapotok
                  uralkodván a szépen letarolt, szűz mezőkön, senki sem csodálkozhatik azon, hogy a
                  porváros sárvárossá változott egypár heti csöndes esőzés után. Az égi áldás
                  ugyanis nem szállott szakadó zuhatagok alakjában a kitűnő vidékre, hanem szépen és
                  egyenletesen permetezett, akár a szőlőkénező masina. Néha vékony és végtelennek
                  látszó szálak alakjában szűrődött a hűvös víz a kis házak nyakába. Ezek a
                  milliónyi apró selyemfonalak összekötötték a porváros földjét az éggel, illetve
                  csak a fellegekkel, mert hiszen eget pénzért sem lehetett látni ezekben az
                  időkben. Barta Bertalanné igen szellemesen megjegyezte egyszer, hogy tűbe lehetne
                  húzni az esőt, olyan vékonyan eresztődik alá. Ámde akárhogyan esett is az eső,
                  annyi bizonyos, hogy a földet átitatta talán egészen a közepéig. Az első napokban
                  még kavargott a por a kocsik nyomában, mert a por, a feneketlen, könnyű és száraz
                  por úgy itta a vizet, mint az itatós. Később megdagadt a mindig repülni kész
                  réteg, és kemény tészta formálódott belőle. Csak utóbb hígult fel, és hetek múlva
                  eresztette át az esők áradatát a becsületes és szilárd anyaföldbe. Mikor azután ez
                  is meglágyult, attól a naptól kezdve nem lehetett többé gyalog járni még az
                  úgynevezett járdákon sem. A porváros elöljárósága ugyan elhatározta, hogy a modern
                  kor követelményeinek megfelelően aszfalt -, illetve betonjárdát létesít, de ez a
                  várva várt újítás nem következett el sohasem. A belügyminiszter ugyanis azzal a
                  megjegyzéssel küldte vissza a vármegyéhez a költségvetést és a terveket, hogy
                  éppen elég magas a pótadója a városnak ahhoz, hogy polgárai egyelőre a sárban
                  járjanak. Ennélfogva maradt minden a régiben. Rétsághy főbíró úr, akinek ez volt
                  az egyik, sőt egyetlen korszakalkotó terve, kifakadt akkoriban:
            </p>
				<p>
               - Az ember dolgozik, kiteszi a lelkét a nagy igyekezettől, hogy
                  hasznára legyen a mi kedves városunknak, és a kormány felrúgja a legszebb terveit.
                  Mi itt csinálhatunk akármit, odafenn nincs pártfogónk. Persze, ilyenek a mostani
                  képviselők...
            </p>
				<p>
               Így azután a szegény polgárok kénytelenek voltak nyakig sárosan
                  járni, a főbíró pedig mindennap kocsin hajtatott a kaszinóba. Egyes családok
                  valósággal bezárkóztak, és elszakadtak egy időre a külvilágtól, és ennélfogva a
                  társadalmi élet is szünetelt.
            </p>
				<p>
               Elmaradtak a gyakori és kínos látogatások, egyelőre nem voltak
                  uzsonnák, séták, és elárvult a postamesterék kiskertje is lassanként. Néhanapján
                  Bakos Pista leszállott a posta előtt, és benézett a hivatalba is. Ilyenkor a nagy,
                  sáros csizmáit odacsapdosta a padlóhoz, a kezeit térdei között lelógatta, a fejét
                  lehorgasztotta, és dühösen szidta a mai ifjúságot, amely gyönge, gyáva és
                  szemtelen. Így ült egy negyed óráig a díványon, felhörpintett egypár pohár
                  meggypálinkát, azután kijelentette, hogy egyszer megtáncoltatja ő amúgy
                  istenigazában az egész fiatalságot, és azután eltávozott éppen olyan mogorván,
                  mint amilyen rosszkedvűen érkezett.
            </p>
				<p>
               Megtörtént sokszor különben, hogy nyolc óra után már egy lélek sem
                  volt a kaszinóban, Mikárszky úr, a Nemzeti Szálloda bérlője pedig fél kilenc
                  órakor is bezárhatta volna a kocsmáját, ha az éjszakai vonattal nem érkeznek
                  néha-néha utazó urak, akik tudvalevőleg elsőrangú gavallérok, és szállodákban
                  kívánatos vendégek is.
            </p>
				<p>
               Ilyen körülmények között természetesen békében hagyták Kender Pált is
                  a porváros lakói. Magára maradt a tépelődéseivel, a kételyeivel és nagy, nagy
                  várakozásával a sártengerben. Reggelenként későn kelt mostanában, mert a hajnalok
                  leverőek voltak ködös, szomorú szürkeségükkel. Délelőtt olvasgatott, álmodozott a
                  nagy fotelben, és várt délig, amíg a postája megérkezett. Rendszerint csak egy-egy
                  napilap, néha egy folyóirat és töméntelen sok árjegyzék, amelyeken ekét,
                  kukoricakapáló gépet és új rendszerű, új tárcsás boronákat ajánlottak neki. A
                  Marianne látogatásai is megritkultak, később pedig egészen elmaradtak. Ennek
                  különben csak örült Pál, mert már kezdett terhes lenni a sok jószívű vizit. Amint
                  fogyott a látogatók száma, ugyanolyan mértékben javult a Kender Kelemenné
                  állapota. Végül már csak a kis doktor maradt meg állandó vizitelőnek. Délben
                  pontosan megjelent, akár a posta, új kötéseket alkalmazott, néhány szót intézett
                  Pálhoz, azután távozott. Komolyan és könnyedén végezte mindezt, mintha egy csöppet
                  sem lenne fáradt, pedig ilyenkor már jó egypár beteget megvizsgált. Pál sokszor
                  csodálkozott az energiáján, és egyszer ki is mondta, amit gondolt.
            </p>
				<p>
               - Kedves uram - mosolygott a doktor -, én se dolgozzak szorgalmasan?
                  Zsidó vagyok, tisztelt földbirtokos úr, és az első nemzedék a családomban, amely a
                  szellemi munkából él. Az én őseim túlnyomólag rongyszedők voltak, és már
                  évszázadok óta egyebet sem csináltak, mint pihentek és imádkoztak. Nekem könnyű
                  dolgozni. Én nem lehetek fáradt. Ezt csak az úgynevezett történelmi családoknak a
                  gyermekei engedhetik meg maguknak. Ők már lehetnek fáradtak, mert őseik vagy
                  kiverekedték, részegre csalták vagy tunyára aludták, pihenték magukat. Az én
                  dédunokáim is fáradtak lesznek, mert én vagyok az ős, aki részegre tülekedi magát
                  a garasokért.
            </p>
				<p>
               Pál nem is tett ellenvetéseket... Elfogadta és a magáévá tette a
                  magyarázatot. A történelmi családokról elég gyönge véleménye volt eddig is, és
                  saját magát is odaszámította sötétebb perceiben azok közé a bizonyos családok
                  gyermekei közé. És ilyen pesszimisztikus percei gyakran voltak, mert a szó szoros
                  értelmében a ködben élt. A kerti szilvafákat néha alig látta az ólomszínű
                  páráktól, és teljes bizonytalanság, tompa tájékozatlanság ült az agyára is. Várta,
                  várta a levelet, amely végre megmondja neki, hogy mi lesz a sorsa, és várta a
                  pillanatot, amelyben elszabadulhat a ragadós sártenger kellős közepéből.
            </p>
				<p>
               Egy szomorú déli elmélkedés alkalmával betoppant a kis doktor.
                  Eldobta a kötések és fáslik java részét, és vidáman dörzsölgette a kezeit:
            </p>
				<p>
               - Nagyasszonyom - így szólította rendesen Kender Kelemennét -, örömet
                  mondok: holnap felkelhet. Nem kell mankó, nem kell bot, hanem majd szépen
                  idehozzuk a nagy fotelbe, ideültetjük az ablakhoz, és majd mulathat, hogyan
                  ragadnak bele a nagy sárba a szegény kis parasztlovak.
            </p>
				<p>
               Délután felült az ágyában Kender Kelemenné: a fiával akart
                  beszélgetni, mert jó kedve volt, és a szívét újból eltöltötte a reménység, a
                  bizalom, hogy majd újra talpra állhat, és felvirágoztatja, megnöveszti,
                  felruházza, valóságos mintagazdasággá teszi a megcsonkított birtokot.
            </p>
				<p>
               - Palikám - mondotta, és magához ölelte a fia fejét -, ne félj
                  semmit, most már megint ketten vagyunk. Mégiscsak szeret engem a jó Isten, hogy
                  meggyógyított, pedig már azt hittem, mikor ott feküdtem azon a komisz lépcsőn,
                  hogy mindennek vége. Most azután talpra állok, nekilátok a tervezgetésnek, új
                  földek után nézek, és ha lehet, ragasztunk egy kicsit a megcsúfolt birtokhoz.
                  Valami hasznomat csak látni fogjuk, ha ugyan meg nem duplázzuk mához egy évre az
                  egészet...
            </p>
				<p>
               Kender Pál először azt hitte, hogy az édesanyja ismét lázasan beszél,
                  és nincs értelem a szavai mögött. Utóbb azonban sokkal okosabb dolgokról is tett
                  említést a matróna.
            </p>
				<p>
               - Nem kívánom, hogy egész télen itt ülj a kemence mellett. Majd
                  bemégy a városba, amíg a színészek játszanak... Aztán elmehetsz Pestre is egy-két
                  hétre. De most már nem ragadunk ott, barátocskám, esztendőkig. Még hónapokig sem,
                  mert én nem akarok remeteéletet folytatni az utolsó éveimben. Elég volt várni
                  rátok annyi időn keresztül. Az apádat is mindig vártam ebéddel, vacsorával. Ha nem
                  késett el, hej, de sokszor elmaradt. Megesett, hogy nem jött haza se ebédre, se
                  vacsorára, de még másnapra se. Isten tudja, hol járt ilyenkor, én nem kérdeztem.
                  Annál mindig büszkébb voltam. Téged se kérdeztelek sohase... Vagy
                  kérdeztelek?
            </p>
				<p>
               - Nem, sohasem kíváncsiskodtál, kedvesem - felelte Pál, és az egész
                  teste remegett az izgalomtól.
            </p>
				<p>
               Hogyne, mikor végre, váratlanul, anélkül hogy remélte volna, itt az
                  alkalom, hogy újra elutazhasson, hogy lássa Pestet, a drága várost, amely a
                  legcsodálatosabb nőt rejtegeti magában.
            </p>
				<p>
               - Mikor mehetnék mégis Pestre? - kérdezte, és igyekezett elpalástolni
                  izgalmát. - Persze, egypár napon belül semmi esetre sem, hiszen még lábadozol,
                  kedvesem. De aztán...
            </p>
				<p>
               - Tőlem akár holnap is utazhatsz, gyermekem - mondta Kender Kelemenné
                  megszokott fölényes modorában -, holnap már felkelek, és végezhetek minden
                  munkát.
            </p>
				<p>
               - De mégis, nem vagy egészen jól.
            </p>
				<p>
               - Az semmi: ne tartóztasson egy pillanatra sem. Én jobban szeretem,
                  ha előbb indulsz, mert annál korábban jössz vissza.
            </p>
				<p>
               - Hát akkor talán három vagy négy nap múlva - mondta Kender Pál, és
                  már az utat tervezgette.
            </p>
				<p>
               - Inkább holnapután - állapította meg a végleges terminust a matróna.
                  - Tudod, szerda lesz, és ez jó nap a mi családunkban. Miért ne indulnál ilyen
                  szerencsés napon?
            </p>
				<p>
               Ezzel el volt intézve az utazás kérdése. Kender Pál nem is mert arra
                  gondolni, hogy mi lesz azután, ha kilép a pályaudvarról, ha odafent végigmehet a
                  régi, kedves utcákon. Azt hitte, hogy azt még most sem lehet előre tudni, hogy mi
                  is fog történni, de annyi bizonyos, hogy nagy-nagy öröm és boldogság vár reája.
                  Most már minden kétségeskedés felesleges - mondta este, mikor lefeküdt -, egyetlen
                  kézfogás, egy őszinte tekintet, egy csók eloszlat minden félreértést. Most már
                  inkább ne is jöjjön az a levél.
            </p>
				<p>
               Így aludt el boldogan, mint a kisgyermek, és talán először érezte
                  magát boldognak, mióta hazajött.
            </p>
				<p>
               Másnap azzal az örvendetes gondolattal kelt fel, hogy őneki most
                  pakolni kell, mert hiszen holnap utazik.
            </p>
				<p>
               - Holnap, holnap - ismételgette magában -, istenem, ha ezt egy-két
                  hónappal ezelőtt mondhatta volna.
            </p>
				<p>
               Délben megjött az orvos pontosan. Sokkal pontosabban, mint a posta,
                  mert a vonat ezúttal késett. Legalábbis úgy volt a dolog, hogy Kender Kelemennét
                  felöltöztették, átvitték a fotelbe, odahúzták az ablakhoz, és a legény mégsem jött
                  vissza a postáról.
            </p>
				<p>
               - Holnap elutazik a fiam - jegyezte meg Kenderné -, azt hiszem,
                  doktor úr, maradhatok egyedül?
            </p>
				<p>
               - Utazik? - fordult Pál felé Weissenberg doktor úr. - Boldog ember:
                  én már két éve nem voltam szabadságon. A nagyasszony különben egészen nyugodtan
                  maradhat egyedül is. Az ápolónő úgyis jobban elvégzi majd a dolgokat... jobban
                  segíthet, ha éppen szükség lesz reá... Hová utazik különben?
            </p>
				<p>
               - Pestre - felelt közönyös hangon a fiatalember, és belsejében
                  valósággal ujjongott -, csak egy kicsit szétnézünk!
            </p>
				<p>
               - Hát akkor jó mulatást, boldog ember. Én sem leszek ezután gyakori
                  vendég: itt már nincs rám szükség. Hanem, ha visszajön, nézzen be hozzám...
            </p>
				<p>
               Azzal elbúcsúzkodott és elment. Ebben a percben megjött a posta is. A
                  lapok és árjegyzékek között ezúttal egy levél húzódott meg szerényen. Szürke
                  papíron az ismerős, hegyes betűk, amelyeket szeretettel rótt valaki messze földön
                  a nagy-nagy városban.
            </p>
				<p>
               A Spángli Kató levele mégis valósággal megriasztotta a
                  fiatalembert.
            </p>
				<p>
               - Minek kellett ennek a levélnek most megérkezni? - kérdezte újabb
                  tépelődések között. - Mit rejthet és mit tartogathat a számomra? Annyi bizonyos,
                  hogy a sorsom, az el van döntve benne.
            </p>
				<p>
               Ebédnél valósággal remegett az izgalomtól, mert nem bontotta fel a
                  levelet. Gyöngéden beszélt az édesanyjával, enni is megpróbált, de nem tudott.
                  Végre ledűlt Kender Kelemenné egy kis pihenőre, és a fiatalember elvonult a
                  levéllel a szobájába. Az írás, amely igen nyugodt volt, így hangzott a maga drámai
                  rövidségében!
            </p>
				<p>
               Kedves Barátom!
            </p>
				<p>
               Közel kéthónapi hallgatás után nagyon elcsodálkoztam a levelén.
                  Különösen a levele hangja, a fogadkozása és az ígéretei leptek meg. Én azt hiszem,
                  hogy ezek már elkéstek egy kicsit. Annál is inkább, mert én már találtam valakit,
                  aki gyengédebb hozzám, jobban szeret, és sohasem fog elmozdulni mellőlem. Különben
                  én nem haragszom magára.
            </p>
				<p>
               Üdvözli Kató
            </p>
				<p>
               Elolvasta egyszer, kétszer és harmadszor is a levelet. Azt hitte,
                  hogy a mondatok között kifelejtett valamit: egy szót, egy vesszőt, amely az egész
                  írásnak más, éppen ellenkező értelmet ad. De ilyen szóra vagy írásjelre nem
                  talált: a levél úgy hangzott tizedszeri olvasásra is, mint amikor felszakította,
                  és először futotta végig.
            </p>
				<p>
               Felállt, leült, újból felemelkedett, járkált egypár lépést. Egypár
                  nippet arrébb tett lélek nélkül, leporolta a kabátja ujjára tapadó pihét, néhány
                  ideges kézmozdulattal megigazította a frizuráját. Most már kívülről is tudta a
                  levelet. Olyan jól megtanulta, hogy még fél esztendő múlva is hiba nélkül elmondta
                  magának.
            </p>
				<p>
               Aztán nagyon, nagyon csodálkozott. Azt hitte, hogy ez nem eshetik meg
                  vele sohasem. Mert ilyen furcsák, ilyen nagyon mulatságosak a szerelmes emberek,
                  azt hiszik, hogy ha tiszta a lelkiismeretük, ha szeretik nagyon és becsületesen a
                  távolban élő nőt, és készpénznek veszik minden szavát, meg ha azt mondja a drága,
                  hogy ő jó, akkor biztosítva vannak minden veszély ellen, és nem érheti viszonyukat
                  baleset. Ilyen mulatságos ember volt ez a Kender Pál is. Eleinte nem is akarta
                  hinni, hogy lehetséges az ilyesmi. Ő legfeljebb egy szigorú, egy panaszkodó, egy
                  nagylelkűen megbocsátó, egy... egy akármilyen más levelet várt, de hiszen ez
                  kiutasítás, ez kidobás. Ezután semmi sem következhetik.
            </p>
				<p>
               Az első komoly és higgadt gondolata az volt, hogy ezt a levelet nem
                  írhatta Spángli Kató a maga esze után. Az ő tolla sokkal melegebben írta volna meg
                  a kiutasítás rideg szavait is. Általában véve az a leány a szívével írt minden
                  levelet. Az a leány szerette őt, és az ember nem szokott ilyen ostoba, üzleti
                  hangon levelezni azokkal, akiket szeretett, akik, vagy mondjuk inkább, aki
                  felnevelte és beleoltotta az érdeklődést minden szép és gyönyörű emberi dolog
                  iránt. Mert ez a levél ostoba, ostoba, alávaló és megalázó. Ezt valaki diktálta,
                  valaki megírta, és a leány, akit elbódítottak, csak lemásolta.
            </p>
				<p>
               Utóbb azonban már nem gondolkozott ilyen rendszeresen. Sőt inkább
                  egészen zavarosan filozofált, és általában véve nagyon szórakozott volt.
                  Uzsonnánál teát töltött a vizespohárba. A vizespohár nem volt ehhez szokva, és
                  hirtelen elrepedt.
            </p>
				<p>
               - Fiacskám - jegyezte meg Kender Kelemenné, aki félreértette ezt az
                  egész kis jelenetet -, borzasztóan érdekelhet téged az a Pest, hogy így elnézed
                  magadat.
            </p>
				<p>
               - Pest? - kérdezte magától a fiatalember. - Ja, igen, Pest. Holnap.
                  Utazni kellene...
            </p>
				<p>
               Aztán hirtelen válaszolt az édesanyjának:
            </p>
				<p>
               - Nem, nem érdekel. Nem is megyek Pestre.
            </p>
				<p>
               - Hát miért nem? Hiszen délelőtt már össze is pakoltál?
            </p>
				<p>
               - Nem érdekel most Pest. Ősz van, eső van odafent is: az utca csupa
                  locspocs. Majd télen... akkor gazdasági gépeket is nézek.
            </p>
				<p>
               Csuklott a megindultságtól, bár külsőleg egészen nyugodt volt.
                  Elvonult, hogy magában lehessen, és szürkületkor zsibbadást érzett az egész
                  testében. Különösen a szája padlásán érezte ezt a bizsergést, amely nem is
                  kellemetlen. Hasonlít ahhoz, amikor az ember gyerekkorában szódavizet vesz a
                  szájába, és ez már azt jelenti, hogy túl vagyunk az első megdöbbenéseken. Utoljára
                  akkor érezte ezt a nem is kellemetlen bizsergést Kender Pál, amikor az édesapja, a
                  kigúnyolt és sokat csúfolt söngájszt, meghalt. Akkor is így volt egypár órai
                  tépelődés után, mert tudta, hogy ezentúl minden csak úgy hat majd, mint a
                  dorongütés. Semmi se szúr, semmi se üti szíven az embert villámcsapásszerűen, csak
                  lógatni kell a fejünket, legfeljebb csak a nagy és felejthetetlen sírás következik
                  még ezután, amely különben, így mondják igen sokan, nagy és erős embereket is meg
                  szokott lepni odahaza, amikor már csak a párnák látják és hallják őket.
            </p>
				<p>
               Egyszer már sírt ilyenformán Kender Pál is. Persze akkor még gyermek
                  volt, és nem menekülhetett a nagy fájdalma elől sehová sem. Most azonban, mint
                  felnőtt férfi és virilista, úgy gondolta, hogy jó lesz megugrani a könnyek elől.
                  Nem fog sírni, hanem inkább csinál valami mást a változatosság kedvéért. Ez a más
                  valami igen furcsa dolog volt: olyan szokatlan, amit Kender Pál nem gyakorolt ez
                  ideig túlságosan sokszor.
            </p>
				<p>
               Időrend szerint hét órakor elment a kaszinóba, elolvasta a lapokat,
                  és közben megivott két pohár bort, amivel megkínálták. Azután nyolc órakor
                  átsétált a házak mellett a Nemzeti Szállodába. Mikárszky úr összecsapta a kezeit,
                  amikor a szokatlan vendég belépett a hideg és szomorúan világított
                  helyiségbe:
            </p>
				<p>
               - Csak talán nem a Kender nagyságos úr? Ekkora szerencse ilyen rossz
                  időkben. Nahát ez nagyszerű...
            </p>
				<p>
               Tehát Kender Pál mulatni akart. Társ nem akadt, mert üres volt az
                  egész vendégfogadó, ennélfogva hát egyedül kellett hozzákezdeni a borozgatáshoz.
                  De hát a bor nem ízlik csak úgy szárazon, ahhoz a legjobb korcsolya a
                  cigánymuzsika. Megjöttek hát nemsokára a cigányok, is. Egész héten vályogot
                  vetettek ezek a derék emberek, és csak külön megrendelésre szegődtek a
                  zeneművészet szolgálatába. Most ilyen külön megrendelésre dolgoztak: a Kender név
                  a legszebb varázsú szavak közé tartozott előttük, hát szívesen jöttek.
            </p>
				<p>
               - Mit parancsol fogyasztani, nagyságos uram? - kérdezte Mikárszky úr
                  mély hajlongások között.
            </p>
				<p>
               - Kocsisbort - mondta Pál -, a cigánynak meg adjon, amit akar.
            </p>
				<p>
               - Családi vonás, családi hagyomány - ismételgette a kocsmáros
                  felderült arccal -, ő maga kocsisbort iszik, de a cigányok pezsgővel élnek.
            </p>
				<p>
               A nóták persze egy kis gondot okoztak, mert a vályogvetés mellett nem
                  lehet néger indulókat és amerikai nótákat begyakorolni. Pedig Kender Pál éppen
                  ilyen zajos és vad zeneszámokra vágyott most. Szerencsére azonban van egypár
                  kedves és primitív magyar nóta is, amely felér egy-egy amerikai kupiéval hangosság
                  és bizarrság tekintetében. Különösen akkor, ha egész zenekar játssza, vagyis három
                  pikulás is van jelen, és a cimbalmos minden második ütést egy felfordított tálcára
                  irányít.
            </p>
				<p>
               Egy negyedórai előgyakorlat után zengett az egész Nemzeti Hotel a
                  Mikárszky úr igaz gyönyörűségére. Volt például egy nóta, amely nem állott
                  egyébből, mint ebből a szóból:
            </p>
				<p>
               Kútágas! Kútágas! Kútágas!
            </p>
				<p>
               Azután jött egy sor, és az megint csak így hangzott:
            </p>
				<p>
               Kútágas! Kútágas! Kútágas!
            </p>
				<p>
               De azért egészen lélekemelő nóta volt, bár a nyolcvanadik strófa után
                  némi morált is énekeltek a cigányok. Olyasfélét, hogy a sokszor emlegetett kútágas
                  tetejébe felszállott egy bivaly, mert az tudvalevőleg igen könnyen röpködő
                  állat.
            </p>
				<p>
               Az éjjeli vonattal megjöttek azok a bizonyos kereskedelmi utazók, és
                  letelepedtek a terem túlsó sarkában. Igen csendesen vacsorálgattak, és a tisztes
                  távolból teljes gyönyörűséggel szemlélték a ritka látványt: hogy miként is mulat a
                  pusztuló dzsentri.
            </p>
				<p>
               Kender Pál pedig nem ivott, nem gondolt semmire, csak igyekezett
                  beletemetkezni a rettenetes hangzavarba. Szüneteket nem engedélyezett, és amikor
                  ivás vagy pihenés szempontjából elhallgatott a muzsika, a bőgőhordozó verte a
                  cimbalomra helyezett tálcát, amely ilyen kezelés mellett pompás indiánus
                  hangszernek bizonyult.
            </p>
				<p>
               Éjfél után magyar románcok következtek. Olyanfélék, amilyeneket Barta
                  Berta szokott zongorázni. Csakhogy ezek most igen szépek voltak mégis, mert a
                  cigányok remekelni akartak, és őszintén megvallva, csak az ilyen harminc évnél is
                  öregebb, tehát kipróbált nótákat tudták a legjobban. A fiatalember hallgatta a
                  tenyerébe hajtott fővel a muzsikát, és közben egy kicsit szégyellte magát:
            </p>
				<p>
               - Olyan vagyok, mint a búsuló juhász. Csak a kampósbot hiányzik a
                  kezemből.
            </p>
				<p>
               Utóbb mégis belátta, hogy kár volt ezeket a nótákat lenézni. Olyanok
                  ezek, mint a háziszerek, amelyeket minden ellen lehet használni, némelyik
                  elálmosítja az embert, némelyik elaltatgatja a szomorúságát, de van olyan is,
                  amelyik úgy hat, mint a jófajtájú flastrom: kihúzza a forróságot a testünkből.
                  Ennek az utolsónak a hatását ugyan nem sokáig érezte Kender Pál, mert az első
                  indulónál, talán éppen a Radetzky-marsnál tintát, tollat és papirost kért. Levelet
                  akart írni. Kemény és kíméletlen hangú levelet. Meg is fogalmazott egypárat,
                  olyanféleképpen, hogy nagyon örül a dolognak, hogy csak tessék: ő nem bánja.
            </p>
				<p>
               Hajnal felé azonban eltépte a leveleket.
            </p>
				<p>
               - Aki engem kidobott - mondta magában -, annak én nem kiabálgatok
                  vissza az ajtóból. Majd csak megleszünk valahogy.
            </p>
				<p>
               Olyan furcsán érezte magát, olyan nagyon keservesen. Valami dacosság
                  ébredezett benne, mert éppen azt a nótát próbálgatták a cigányok, hogy:
            </p>
				<p>
               Hogy eddig is szerettél...
            </p>
				<p>
               - Ez legalább igazi, jó magyar nóta - gondolkozott Pál -, zamatja van
                  neki, kedves, férfias, és talán igaz is.
            </p>
				<p>
               Reggel hat óráig sikerült egy üveg bort elfogyasztania. A cigányok
                  ekkor már majd elaludtak a sok bortól és fáradtságtól, hát elbocsátotta őket. Tíz
                  percig ült még teljes csöndben, és ezalatt azt gondolta, hogy az a bizonyos nagy
                  keserűség, amely délután ült a nyakába, még nehezebb lett. Olyan nagyon nehéz,
                  hogy talán le sem bírja vetni ezután sohasem. És azt is gondolta, hogy tartozik
                  még valamivel a párnáinak, mert azok süketek és vakok, és különben sem igen
                  árultak el még senkit sem.
            </p>
				<p>
               Kiment tehát az utcára. A házak tövében ballagott hazafelé. Egészen
                  világos volt már. És ő nagyon szégyellte magát, nagyon elégületlen volt, mert
                  ezúttal is józan maradt, és nem tudott mámoros lenni egy pillanatig sem.
            </p>
			</div>
			<div type="chapter">
				<head>
               16
            </head>
				<p>
               Hajnali négy óra lehetett. A kálvinista templom legalábbis ilyenforma
                  időt jelzett komótos kongatásokkal. Ennek az órának pedig nem lehetett vakon
                  hinni, mert mindig tévedett egy-két fertály órát. Ezúttal azonban tökéletesen
                  mellékes volt az idő pontossága. Mindenki aludt, mindenki szunnyadt a porvárosban,
                  és a nagy ködök alatt csöndesen, élet és lélek nélkül gubbasztottak az apró házak
                  is. Negyedek és órák is eltűnhettek, elsikkasztódhattak volna. Senki számon nem
                  tartotta és nem is kérte volna az időt, amely alvás közben suhant el a falu
                  fölött. Mindössze a hold fénye járkált a fenékig sáros utcákon, ha ugyan elő
                  tudott törni a tragikus hangulatú ég felhőrongyain. Olyan óra volt ez, amelyben
                  elnyelhette volna az egész várost a nagy-nagy sártenger, és egyetlen ébren levő
                  tanúja sem lett volna a katasztrófának. Távolról, a messzeségben kallódó majorok
                  udvaraiból ideszűrődött néha egy-egy elfojtott kutyaugatás fájdalmasan és
                  elmosódva. Egyébként, aki megállott volna a piactér közepén, az biztosan nem hall
                  mást, mint egyenletes és mély lélegzést.
            </p>
				<p>
               Volt azonban mégis egy ember, aki ebben a furcsa órában felütötte a
                  fejét a párnái közül, és a könyökére támaszkodott. Úgy nézett bele a komor és
                  sötét éjszakába, amely a nagy függönyök között egy négyszögletes nyíláson át
                  bámult reája. A Kender Kelemenné házában mereszgette szemét ez a különös ember.
                  Csöndesen lélegzett, nem lehetett hallani, amint beszívja és kileheli a levegőt.
                  Olyan nagy csöndben volt, hogy még a szíve is alig vert. Azt lehetett volna hinni,
                  hogy ismét elaludt, ha a szemei nem cáfoltak volna rá erre az elhamarkodott
                  feltevésre. A fiatalember, mert hiszen fiatalos volt az arca, a homloka pedig
                  gyermekes és nyílt, egyszóval a fiatalos, furcsa ember, aki a városka minden
                  lakójával ellentétben ébren volt, nem töltötte az időt hasztalanul. Nem
                  lustálkodott és nem henyélt az ágyon, hanem gondolkozott. Illetve nem is
                  gondolkozott, hanem csak jártak a gondolatok az agyán keresztül-kasul, és ő nem
                  igyekezett rendbeszedni a járásukat.
            </p>
				<p>
               Egy leánnyal voltak kapcsolatban ezek a fegyelem hiányában szűkölködő
                  gondolatok. Az talán mellékes, hogyan hívták ezt a leányt, ki volt az édesanyja,
                  hol és kinek a karjai közt alszik most, és hol lakik. Ezek mind olyan mellékes és
                  ostoba kérdések, amelyekhez az élesen látó és józan emberek szoktak túlságosan
                  ragaszkodni. A fiatalember, aki a porvárosban a könyökére támasztotta a fejét, nem
                  is gondolt ezekre a dolgokra. Úgy tett, mintha csak éppen az utcán meglátott volna
                  egy vadidegen hölgyet, és annak az alakját képzelné maga elé. Előbb a hölgy kezeit
                  elemezte magában. Hát igen, azokat a kezeket, amelyek nem voltak egészen aprók, de
                  formásak és hosszú ujjúak. A bőrük finom és egy kicsit kreol színű, az ujjak
                  tövében egy-egy leheletnyi kis gödör, az ujjak végén halványrózsaszín körmök.
                  Egynémelyik köröm rózsaszínjét fehéres foltok zavarják, de az nem baj, mert
                  ilyenkor legalább azt lehet vagy szokás mondani, hogy, nini, ajándékot kapunk. De
                  úgy egészben véve mandulaszagú kéz, ha felénk lebben, mint a lepke szárnya. Ezt a
                  két drága kezet nagyszerű csókolgatni: az ember sohasem telik be velük. Ez a két
                  drága kéz eltéved néha az ember hajában, meghúzza a fülünket, és befogja a
                  szemünket. Néha odasiklik a homlokunkra, és úgy hat, mint két hűsítő ruha, de ez
                  rossz mégis, mert ilyenkor gondjai vannak az embernek, vagy már az aszpirin sem
                  használ, úgy fáj a fejünk.
            </p>
				<p>
               Külön életet él ez a két kéz, és nagyon forró is tud lenni, ha az
                  ember ősszel már válni akar a kiskapuban, és már egy fél órája mégsem tud elválni,
                  mert a kezünk egybefonódott, és ezen a drága vezetéken át beszélünk egymással
                  hangtalanul. De hát a kezek csak kezek. A csuklóról sem szabad megfeledkezni. Az
                  ember félretolja a karperecet, és megolvassa, hogy hányat lüktet az ütőérben a
                  vér, amelyet a leány szíve hajt szerteszét a finom testben. Ezeket a csuklókat
                  néha keményen fogja meg az ember, amikor tréfásan durva, és nevetve is agyon tudná
                  szorítani a leányt. Azután a karok, egyelőre csak az alsó karok, amelyek
                  orsószerűleg vastagodnak a hajlás felé. Finom pihék ülnek rajta, selymes, finom
                  pihék, amelyek megcsiklandoznak bennünket, ha végighúzzuk az arcunkat a csuklótól
                  a hajlásig. És ahol behajlik a kar, ott csodálatosan finom a bőr. Alatta pedig kék
                  erek, furcsa kék erek bújnak meg. A felső kar gömbölyű, és már egy kicsit
                  asszonyosan telt.
            </p>
				<p>
               A váll és a nyak íves vonalban egyesül. A nyakon még apró, fekete
                  pihék üldögélnek, de a váll olyan, mint a sima márvány. És a lábak, amelyek megint
                  csak külön életet folytatnak. Az ember szíve megremeg, amikor félcipőben mozognak
                  a rövid szoknya alatt. Más a lelkük és a poézisük, ha az ember egyszerű fekete
                  harisnyában látja a finom bokát, vagy pedig selyemben, amikor áttetszik a bőr
                  fehérsége. Mert fürdő után néha gyönyörködni kell a harisnya nélküli láb formáiban
                  is. Meg kell simogatni a néhol kikékülő ereket, és meg szabad csókolni a boka
                  hajlását is.
            </p>
				<p>
               És minden más, ami megfogja, százféleképpen foglalkoztatja az embert
                  egy imádott drága nő testén, foglalkoztatta a furcsa fiatalembert is. Formák és
                  vonalak, finomságok és puhaságok, illatok, színek vonultak el előtte, szálltak
                  feléje. Mindezt nyitott szemmel lehetett felidézni télelő havában, egy haragos,
                  kegyetlenül mogorva hajnalon.
            </p>
				<p>
               De voltak más furcsa éjszakák, hajnalok és ólomszürke reggelek,
                  amelyeken nem könyökölt a karjára a fiatalember, nem meredt bele a négyszögletes
                  résen át az éjszakába, hanem befúrta a fejét a párnák közé. És azért mégsem aludt.
                  Egyszerűen becsapta a porváros többi lakóit, akik ezalatt nyugodtan élvezték az
                  igazak álmát. Szegény, ő még ilyenkor is gondolkozott. Nappal nem volt elég idő a
                  gondolkozásra, hát ilyen kiegészítő gondolkozási időket keresett. Ilyenkor nagyon
                  mulatságos dolgok jártak az eszében. Hogy például ő most áll a nemzeti zenede
                  előtt, és vár egy leányt. A leány is jól tudja, hogy valaki lent áll, és őt várja.
                  Pontosan megjelenik: igazán nagyon csinos. Kék bársonyblúzocska van rajta és kék
                  szoknya. És sima fekete harisnya és kivágott lakkcipő. A fején egyszerű kék kalap
                  vagy sapka. Ez a kis kék leány most egészen tökéletes így, ahogy megjelent, és
                  hozzája csatlakozik. Az arca, igen, az arca hasonlatos az őszibarack gyümölcséhez:
                  hamvas, és néhol olyan derűs pirosságok ülnek rajta, mint az apró nyári felhőkön
                  alkonyatkor. És ez a barackgyümölcshöz hasonló arcocska olyan a finom hajlású
                  nyakon, mint a virág a szárán.
            </p>
				<p>
               Néhol be kell térni egy kapu alá, mert nem szabad megcsókolatlanul
                  hagyni ezeket az arcokat. Az ember ebbe biztosan belehalna, bár ilyen betegségről
                  nem tud az orvos urak tudománya. És van egy ház, ahol titokban fel lehet osonni az
                  emeletre. Az emeleten egy kis lámpa mellett ül az ember, és könyvet tart a
                  kezében, de nem tud olvasni, mert vár, nagyon vár valakit. Annyira várakozik, hogy
                  a szíve is hangosabban ver, és nem is hallja, hogy valaki kopogtat az ajtón. A kék
                  ruhás leány bejön, leül velünk szemben, és megiszik egy csésze teát. És úgy ül,
                  úgy néz reánk, mintha nem is akarna sohasem elmenni, mintha ott ült volna velünk
                  szemben mindig, már éppen két esztendő óta. Ezért azután meg kell csókolni, meg
                  kell csókolni az arcát és a kis kék blúzát, és meg kell állapítani, hogy egy
                  parfümöt használ, amelynek olyan nagyszerű francia neve: úgy hívják, hogy Coeur de
                  Jeanette, hogy Jeanette szíve.
            </p>
				<p>
               A fiatalember átölelte a párnáit gyengéden, és tovább nézte, hogy mi
                  történik vele és a kék ruhás leánnyal. Illetve most már hallgatta is, mert hiszen
                  ez is a hatalmában állott. A kék ruhás leány mosolygott, és odafordult
                  feléje:
            </p>
				<p>
               - Palikára, adj egy csöpp likőrt, csak éppen egy gyűszűnyit, tudod,
                  hogy szeretem, ha te is iszol belőle egy keveset.
            </p>
				<p>
               Csillogó és aranyszínű italt töltünk egy vékony pohárkába. Nehezen
                  csordul, és úgy folyik, mint az olvasztott arany. Egy kövér, hízott csöpp a
                  kezünkre hull, azt hirtelen felszörpenti az ember. Aztán csak éppen odaértetjük az
                  ajkunkat a pohár széléhez, és átadjuk a kis kékruhásnak...
            </p>
				<p>
               Az órára nézünk. Istenem, már fél nyolc: jó lenne a mutatót
                  hátráltatni. Most szökni kell újból, és osonni a lépcsőn, a házak mentén. Mert
                  könnyen meglátják az embert, és rosszat gondolnak a kis kékblúzosról, és rettegni
                  kell, hogy vajon otthon nem lesz-e baj...
            </p>
				<p>
               A nappalok nem voltak ilyen mulatságosak. Legalábbis ennyi minden nem
                  történt Kender Pállal. Reggel fásultan, fáradtan öltözött fel, és járkált a
                  szobájában, mint a bezárt vad. Az ajtótól az ablakig és vissza a futószőnyegen.
                  Közben megnézte, de nem látta tulajdonképpen az ajtóra szögezett fogast, az
                  ablakon át a szemközti házakat és az asztalára készített hasas vizesüveget. Néha
                  rakosgatott is apróbb holmikat, de utóbb sejtelme sem volt róla, hogy mit hová
                  tett. Aztán megreggelizett, mert hívták, és a csésze mellett elbámult a szerviz
                  apró, régies virágmintáira. De azért ezek közül sem tudott megjegyezni egyet sem.
                  Még talán azt sem tudta, hogy kékek ezek a virágok vagy pedig rózsaszínűek.
            </p>
				<p>
               Kender Kelemenné vidáman és jókedvűen mozgott a szobában. Valósággal
                  megfiatalodott, és csak a ködös, nedves reggeleken panaszkodott:
            </p>
				<p>
               - Valami idő lesz. Valami változás jön: érzem a karomon. Már ezentúl
                  ez lesz az én legjobb barométerem.
            </p>
				<p>
               Talán sohasem volt ilyen egészséges, és nem ehetett gyerekkorában sem
                  jobb étvággyal, mint mostanában. Ilyen körülmények között sokszor szemet szúrt
                  neki a fia egykedvűsége:
            </p>
				<p>
               - Ne szontyolodj már úgy el - szokta mondani -, ne szomorkodj, mikor
                  semmi bajod sincsen; úgy ülsz, mintha a siralomházban volnál...
            </p>
				<p>
               A fiatalember nem tartotta feltétlenül szükségesnek a feleletet.
                  Elvégre ki tudja, hogy nincsen-e siralomházban. Sőt, ha jól meggondolja, ez a ház,
                  amelynek a köveit bámulja már tavasz óta, csak szomorúságot hozott rája. És hogy
                  mit fog hozni ezután, azt nem lehet tudni.
            </p>
				<p>
               A matróna azonban nem követhette a fia titkos gondolatait, és tovább
                  faggatózott:
            </p>
				<p>
               - Valami bajod van? Valami után vágyakozol? Mondd el nekem, majd
                  segítünk rajta.
            </p>
				<p>
               Nevetni szeretett volna Kender Pál. Nevetni, mégpedig olyan szívből
                  fakadóan és nagy jókedvvel, hogy a szeméből könnyek peregjenek, és a torkát
                  zokogás fojtogassa. De azért kék szeme meg sem rebbent, az ajka is hangtalan
                  maradt.
            </p>
				<p>
               - Valami bajod van neked mégis - mondta a mozgékony öreg hölgy, és az
                  edényeket vizsgálgatta, hogy nem ejtett-e újabb csorbát rajtuk a cselédek
                  keze.
            </p>
				<p>
               - Dehogy - intett kezével a fiatalember -, mi bajom lehetne
                  nekem.
            </p>
				<p>
               Mosolygott is hozzá, mert a legtöbb becsületes ember nem tudja
                  mosolygás vagy sírás nélkül megállani azt, ha nyilvánvalóan hazudik.
            </p>
				<p>
               Ámde Kender Kelemenné nem volt emberismerő. Minek is lett volna,
                  hiszen nem abból élt, hogy az emberek szokásait ismerte, hanem a földeket, a
                  lovakat és a teheneket. Azért hát elhitte a fiának, amit mondott, mert azt
                  gondolta különben is, hogy titkon őrlődő szívek csak a regényekben léteznek, csak
                  ott leledzenek tragédiák és szenvedések. Amikor tehát új törést fedezett föl az
                  egyik porcelánon, áttért a szolgálóleányok megleckéztetésére.
            </p>
				<p>
               - Levonom a béretekből ennek a csészének az árát. Hiszen ti az isten
                  edényét is összetörnétek...
            </p>
				<p>
               - De ez a csorba már megvolt itt a szélén a másikkal együtt -
                  mentegetődzött az egyik becitált cselédlány.
            </p>
				<p>
               - Ne beszélj nekem - folytatta Kenderné az előbbi hangnemben -, az a
                  kisebb csorba még a fiam születésnapján esett rajta húsz évvel ezelőtt. Úgy
                  emlékszem rá, mintha ma történt volna. A kis piros futó volt az asztalon... le is
                  öntötték a gyerekek. Hanem majd csinálok én itten rendet. Vagy megtanultok
                  haptákba állani, vagy kidoblak mindnyájatokat. Most mars kifelé...
            </p>
				<p>
               Sorra vette a férfinépséget is. Kocsisokat, béreseket szedett ráncba,
                  és becitálta Róth urat is egy kis feddésre. Az “ispán úr” komoly képpel hallgatta
                  a korholó szavakat, hogy maholnap az ökörhajcsárok is jobban fognak érteni a
                  gazdasághoz, mint némelyek, és hogy jó lesz vigyázni, mert nagyon sok állás
                  nélküli ember hirdet a lapokban.
            </p>
				<p>
               Azután nyugodt szívvel meghajolt a matróna előtt, és bement a Pál
                  szobájába. Itt felöltötte a szokott mosolyt az arcára:
            </p>
				<p>
               - Nem lehetek valamiben a szolgalatjára?
            </p>
				<p>
               - Köszönöm, most nincs szükségem semmire sem...
            </p>
				<p>
               - Levelek nem lesznek ezután?
            </p>
				<p>
               - Nem.
            </p>
				<p>
               - Hát izé... bocsánat, valami hölgyek iránt nem tetszene
                  érdeklődni?
            </p>
				<p>
               - Milyen hölgyek iránt?
            </p>
				<p>
               Róth mosolygott, és a kezével jelezte, hogy bizonyos könnyebb
                  erkölcsű hölgyekre céloz.
            </p>
				<p>
               Kender Pál se szólt egy szót sem, csak komolyan megrázta a fejét,
                  hogy neki még nehezebb nők sem kellenek.
            </p>
				<p>
               Egy ilyen hódolati látogatás alkalmából ünnepélyes gesztus
                  kíséretében nyúlt be Róth úr a bekecsibe:
            </p>
				<p>
               - Mit tetszik gondolni, mit hoztam? - kérdezte
                  jelentőségteljesen.
            </p>
				<p>
               - Fogalmam sincs róla - felelte Pál a fotelbe temetkezve.
            </p>
				<p>
               Ezután csak az arcával beszélt Róth úr is. Mosolygott egy kicsit
                  fölényesen, és kihúzott a birkabőr bélés mögül egy levelet, a Zala Menyhért
                  levelét. A fiatalember megköszönte az újabb szívességet, és három napig nem is
                  nyúlt a levélhez. Mit törődik ő most már az egész dologgal. Minek tovább
                  magyarázgatni, mikor kimagyarázni úgysem lehet semmit. Negyednapra, egy szerdai
                  napon, mégis felszakította a borítékot. Két levél volt benne. Az egyiket Zala
                  Menyhért doktor, a szerelmi postás írta és a másikat, a másikat egy Kender Pál
                  nevezetű úr. Egypár héttel vagy egy hónappal ezelőtt mindent ettől a levéltől
                  várt, még a legnagyobb jót, a boldogságát is. De még jó, hogy visszakapta,
                  legalább nem olvassa senki más az áradozásait. Mert ahogyan még egyszer átolvasta
                  a halványkék papírra írt sorokat, úgy találta, hogy valahogyan nagyon is
                  lealázkodott, hogy valósággal letérdelt becsületes szívvel, és imádságot gyónt
                  valaki előtt, aki nem is érthette meg a szavait. Ezt a levelet, a maga levelét
                  becsúsztatta az írómappájába, a Zala Menyhértét pedig olvasni kezdte.
            </p>
				<p>
                  Melyen tisztelt kolléga úr
                - kezdődött a levél a szokott megszólítással. De alig olvasta el az
                  első sort a fiatalember, türelmetlenül gyűrte össze a levelet. Ledobta a földre,
                  és eltaposta. Ő már tudni sem akar többé semmiről se.
            </p>
				<p>
               Arra gondolt, hogy ilyenkor ki szokták cserélni a leveleket kölcsönös
                  megsemmisítés céljából. Előbb összepakolta az írásokat a fényképeket és a száraz
                  virágokat, narancshéjakat, hogy talán feladja postára az egész csomót. Félnapi
                  várakozás után azonban lemondott erről a tervről. Inkább úgy határozott, hogy
                  elégeti az emlékeket. Este befűttetett a szobájába, és odaült a kályha elé. A
                  lobogó lángok előtt azonban a fényképeket nézte, és nem tudott megválni
                  tőlük.
            </p>
				<p>
               A leveleket sem dobta a tűzbe.
            </p>
				<p>
               Minek - gondolta magában -, hiszen úgyis tudja mindenki, hogy
                  szerettük egymást. A szerelmesek pedig rendszerint csak ilyen leveleket váltanak
                  egymással. Lehet, hogy hivatalos gavallérok ezt nem tartják comme il faut
                  dolognak, de én azt hiszem, hogy ezek az írások nem kompromittálhatják egyikünket
                  sem.
            </p>
				<p>
               Ezzel el is volt intézve a levelek ügye örökre.
            </p>
				<p>
               Vannak dolgok azonban, amelyekkel nem lehet ilyen egyszerűen végezni.
                  Ezek közé tartozott például az a kérdés is, hogy mit csináljon egész télen át.
                  Mert elvégre is örökké a fotelben ülni vagy a tenyerünkbe hajtott fejjel feküdni
                  nem lehet. Elég, ha az ember a hét öt napján és éjszakáján gyakorolja ezt a
                  mesterséget. Keresni kellett tehát valami újat, valami újat, ami régi is lehetett,
                  de azért mégis más, mert másként látja az ember.
            </p>
				<p>
               Amikor már a nagy sár megszikkad valamennyire az utcákon, és az
                  emberek kezdtek az első hóról elmélkedni, Kender Pál megtalálta ezt az új
                  foglalkozást. Utazott, mégpedig a nagy fotel mélyében üldögélve. Arra gondolt,
                  hogy a nagy orosz pusztaságon már hó van, és a Turgenyev vadászai megindultak a
                  hatalmas, elterpeszkedett falukból szerteszét a pagonyok felé. Az úton és az
                  úttalan sivatagokon szánok siklanak végig. Cseng és bong a sok csengő, és minden
                  szán elé három ló van fogva. Moszkvában furcsa tornyú templomokra hull a hó, és
                  egy kis város kellős közepén, a kapitányék szalonjában, táncmulatságot tartanak.
                  Tisztek és kormányzósági hivatalnokok összeütik a bokájukat, és a hölgyek teát
                  isznak. Istenem, ezek a hölgyek voltak mindig az ideáljai, a fitos orrukkal, a
                  sápadt szláv arcukkal. És Péterváron is járt, a Néva befagyott hátán látta a görög
                  papokat, amint szokatlanul díszes öltözetben szertartásosan mozognak. A házakat
                  mindenfelé hó takarta, az utcákon sok ezer ember járt, és köztük a diákokat mind
                  meg lehetett ismerni. Néha nagyszerű úri fogatok jöttek és pompás automobilok.
                  Megállott a nagyúri paloták előtt, és nézte a csodálatos hölgyek bokáját, amint
                  kivillan a selyemszoknyák alól.
            </p>
				<p>
               Máskor Párizsra gondolt: a színházakra, ahol Sarah Bernhard játssza
                  az
                  Aiglon
               -t, és a világ legkáprázatosabb balettjét lehet látni. A sokkéményű
                  háztetők, az ázott faburkolatok, a régi, kis padlásszobák a hatodik emeleten,
                  ragyogó eleganciájú urak, kis kifestett utcai lányok, piszkos kávéházak, eldugott
                  szállók mind megelevenedtek előtte.
            </p>
				<p>
               Így utazott hosszú utakon, amíg végre kifogyott a városokból, és
                  aztán már vásznakon, rajzokon vágtatott képzelete. Mert mást nemigen ismert, és
                  mert ez fogta meg legjobban. Beardsley tusrajzait idézgette maga elé: az abbét,
                  aki virágok bódító tengerében áll peckesen és précieux gőggel selyemruhában,
                  Messalinát és Salomét, a halott leányt, akit púderosdobozba temetett a nagy
                  grafikus, és kihűlt perverz testére rizsporos puffot helyezett. Sokszor, ha sápadt
                  almákat látott tornyosra rakva a kredencen, a Gauguin banángyümölcseit és maori
                  csendéleteit idézte maga elé. És egy tizenöt éves maori leányt, akinek
                  aranyosbarna a bőre, akinek mandulaszagú a teste, az idomai alig ütközőben, az
                  arca az őszibarack pirulására emlékeztet, és igen, kék bársonyblúz van rajta és
                  kék szoknya, és még csak ezután kell megtanítani mindenre, ami szép és gyönyörű
                  ezen a nyomorult földön...
            </p>
				<p>
               Csak későbben vette észre, hogy egy kicsit eltévesztette az utazást,
                  mert a maori hölgyek nem járnak kék bársonyblúzban, és kék szoknyát és sapkát is
                  inkább Pesten hordanak a fiatal leányok.
            </p>
				<p>
               De hát az ember ki van téve az ilyen tévedéseknek, ha még mámoros a
                  fájdalomtól, és a keserűség íze a szájában van. Ilyenkor sokszor megesik velünk,
                  hogy elfelejtjük a fájdalmat, és azt hisszük egynémelyik ellenőrizetlen
                  pillanatunkban, hogy most nagy öröm ért. Mert a keserűség arra ösztökél, hogy
                  keressük azt, ami édes. Ebből magyarázható például az is, hogy egy téli estén,
                  amikor bál volt a Nemzeti Szállóban, hirtelen jókedve kerekedett Kender Pálnak.
                  Azt hitte, hogy most ő megszabadult minden gondtól, minden önemésztéssel
                  szakított, felrúgta a hamleti maszkot. És nótát is rendelt, sőt táncolt a cigány
                  előtt. A hölgyeket mulattatta, és így tartott ez csaknem egy fél óra hosszáig.
                  Akkor azután ivott egy pohárka bort, vagy talán nem is bor volt, hanem víz, és
                  ettől megérezte, hogy a szája keserű. Ebből megtudta, hogy még nincs rendben
                  minden, és talán nem is lesz.
            </p>
				<p>
               Otthagyta az egész társaságot, ment hazafelé a ködben, és kihevülten
                  arra gondolt, hogy ő most igazán olyan jókedvű, hogy majd kicsordul a könnye.
                  Valahol harangoztak a felsőbb ködrétegben, s a hajnali zengedezés olyan nagyon
                  kijózanító volt és idegen a fülének. Szava volt a harangnak, és a monoton kongások
                  azt mondták neki, hogy máshol alkonyodik az éjszaka, most vidám lumpok járnak az
                  utcákon, végigcseng egész városrészeken a hangjuk. Máshol, boldog és rendes
                  városokban most indul meg a munka. A nagy utcákon már társzekerek robognak,
                  tejeskocsik zörögnek végig, és rolók pattannak fel, hogy kitárják a nagy üzletek
                  kincseit. És itt még minden alszik, és mindenki szunnyad. Csak egy kis csoport
                  mozog bágyadtan egy nehéz levegőjű helyiségben, a táncteremben. Aludni fog reggel,
                  délelőtt és még hónapokon át az egész falu, mint egy ostoba, nagy állat, amely
                  megfeneklett a sárban.
            </p>
				<p>
               Mégis talán jobb lenne innen elmenni. Igen, elmenni, de hova.
                  Szanatóriumba vagy valami idegen helyre, ahol csönd van és karbolillatú nyugalom.
                  De mégsem jó ez az ötlet, mert az ilyen helyeken idegen urak vannak, akik mindig a
                  maguk bajáról beszélnek, és szóhoz sem engedik jutni az embert. És az ilyen
                  helyeken orvos lesz az emberből, rossz orvos, aki számtalan hamis diagnózist
                  állapít meg önmagán.
            </p>
				<p>
               Talán fel kellene utazni Pestre, találkozni azzal, aki egészen
                  ostobán és érthetetlenül kirúgta. Találkozni és kigyógyulni vagy... és nem merte
                  befejezni, amit gondolt: vagy még halálosabban megsebesülni, még tragikusabb
                  erővel beleszeretni.
            </p>
				<p>
               Hátha elutazna egy idegen, nagy városba, el ebből az országból, hátha
                  egy messzi kis városban megszállhatna egy régi hotelben? De itt is ostoba idegenek
                  járnak, megbámulják az embert. És kellemetlen benyomásokat szerez az ember,
                  olyanokat, amilyenekre nincsen szüksége, amelyektől fázik és megundorodik.
                  Emlékezett egy idegen kis német városra, ahol egy éjszakán át tartózkodott. A
                  szálloda csöndes volt, és az árva folyosó végén egy gázláng libegett sárga fényt
                  szórva. Azontúl sötétség és ridegség. A Sue-regények borzalmai jutottak az eszébe,
                  hogy a beton alatt csontvázak vannak, a falak mögül hallgatódznak, kaján és szörny
                  alakok lesnek rá, és bármelyik pillanatban elöntheti a titkos zsilipek árja az
                  egész folyosót. Ha nagy, markos legények támadnak reája, attól bizonyára nem
                  retten meg ennyire, de a vérszegény gázláng, a folyosó leverő ridegsége
                  megborzongatta, megkínozta.
            </p>
				<p>
               Így végigment azokon a helyeken, ahová vonat vagy kocsi viheti el az
                  embert. És nem talált egyetlenegy talpalatnyi területet sem, ahol nyugodtan
                  állhatott volna meg. Legjobb lenne elutazni mégis - gondolta végre -, felülni egy
                  vonatra, azután egy másikra, és elmenni oda, ahova a véletlen visz bennünket.
                  Talán a hegyek közé vagy egy ostoba rónaságra, ahol az ember nem tudja kiismerni
                  magát.
            </p>
				<p>
               Ahol még azt sem tudja az ember, hogy hívják a falut vagy a várost, a
                  végső állomást, ahol kiszáll. Csak kisétál a kis állomásról a kertek felé, leül az
                  árok szélén, vagy az erdőknek tart, és nem visz magával semmi egyebet a hosszú
                  útra, mint egy revolvert. Még fehérneműt sem, csak éppen egy... olyan tárgyat,
                  aminek pompás a fogása, és ami biztosan végez velünk. Az ember belemegy a ködbe,
                  és csak tavasszal tér vissza, addig nem is tudják, hogy hol járt, mikor ment el,
                  mert a kertek alatt ilyenkor legjobb esetben is csak kóbor kutyák járkálnak. És
                  kóbor emberek, hazátlan vándorló legények, akik azonban nyugodtan hagynak
                  bennünket pihenni, mert óraláncot úgysem visz ilyen útra az ember.
            </p>
				<p>
               Miután ezeket így elgondolta, szép lassan hazament, és lefeküdt.
                  Ettől az időtől kezdve azonban sokszor gondolt arra az útra. Éjszaka, ha
                  felébredt, csak ilyen útiterveket szövögetett.
            </p>
				<p>
               Egyszer, kora reggel felriadt az álmából, illetve nem is riadt fel,
                  és nem is álmodott, csak a szemeit meresztgette, csak a könyökére támasztotta a
                  fejét, és véget vetett annak a keserves állapotnak, amelyet akkor érzünk, amikor
                  órák hosszáig tartó fetrengések után sem tudunk elaludni. Kint köd volt és
                  sötétség, bent pedig fáradt homályosság. Nem teljes sötétség, nem is derengés,
                  hanem homály, amelyben elveszti az ember a tájékozó-képességét, és a megszokott
                  bútorok között is félve jár, mint aki tériszonyban szenved.
            </p>
				<p>
               A fiatalember arra gondolt, hogy a nagy folyón most fehér szegélyű
                  jégtáblák úsznak, és ha az ember a távoli vashídról néz a mederbe, nem lát semmit,
                  csak bizonytalan ködöt, amely mélységeket és örvényeket takar. Ködöt, amely alatt
                  bizonyára mélységek vannak, talán két-három méternyi gödrök, a kanyarulatnál, a
                  bal oldalon pedig keskeny, csíkban futó forgatagok.
            </p>
				<p>
               A homályosság beborította az egész várost, a szobát és a bútorokat
                  is. Úgy tűnt fel Kender Pálnak, hogy ez az éjszaka már sohasem fog véget érni, és
                  a porváros fölött átveszi az uralmat az egyiptomi sötétség, amely borzalmasabb,
                  mint a felhőkben szálló és mindent belepő por. Tovább fonta tehát a gondolatokat,
                  amelyek nem számítottak többé gondolatoknak, legfeljebb csak a ködben való
                  tapogatódzásnak. Egyszer így téli időben, jól emlékszik reája - eltűnt az egyik
                  kocsisuk. Derék, jó fiú volt, tehát Kender Kelemen mindent elkövetett, hogy reája
                  akadjanak a nyomára. Keresték, kutatták, hogy milyen szerencsétlenség érhette
                  szegényt, de sehol sem találtak nyomra, még csak egy-két csepp piros vérre sem.
                  Akkor azt mondták az öregebb cselédek, hogy biztosan a folyóba tévedt, aki pedig
                  ilyenkor odavész, azt sohasem lehet többé megtalálni. Elviszi a nagy víz a ködben,
                  a jégtáblák alatt átadja a másik folyónak, az meg a messzi-messzi tengerben temeti
                  el.
            </p>
				<p>
               Oda kellene talán kimenni neki is. Egy este csak kilépne a
                  kaszinóból, kezet fogna mindenkivel, és elválna a társaságtól a kapuban. Hazafelé
                  indulna, de a legelső utcánál befordulna, és futva elébe kerülne a többieknek, a
                  jegyzőnek, a tanítónak, Barta bácsinak... mindenkinek. Azután szép nyugodtan menne
                  a hídig. Eltartana egy óra hosszáig, amíg odaérne, mert messze van nagyon a
                  vashíd, amelyen még a kis vicinális is mennydörögve robog át. De eltévedni úgysem
                  lehet: az ember csak halad a töltésen, és a híd előtt különben is lámpa ég, a
                  vasúti jelzőlámpa. Természetesen a gyalogjárón haladna, és amikor odaérne,
                  köszönne a bakternak. Vidáman és jókedvűen, hogy a szegény ember gyanút ne fogjon.
                  De még valószínűbb, hogy nem is kerülne erre a sor, mert hideg van, és a bakter
                  sem ácsorog kint hiába. Végigmenne a hídon egészen a középső ívig, ahol a
                  legalacsonyabb a korlát. Ott áthajolna egy kicsit, hogy a teste nagyobbik súlya a
                  korláton túl feküdjön: csak a lábaival, csak a sarkával tartaná magát. És aztán
                  elővenné a zsebéből... igen a revolvert, és eszméletlenül feltétlen a folyóba
                  bukna. Vele esne le a fegyver is, és nem maradna utána még egy-két vércsepp sem.
                  Szinte megörült ennek a tervnek; így talán nem lesz fájdalmas, és utána nem marad
                  nyom. Csak elmegy, mintha elutazott volna: egy nagy ugrással itt hagyja ezt a
                  világot, és lemegy egészen a tengerig, igen, a Fekete-tengerig. Mert hiszen a Duna
                  oda szakad be, és oda viszi a többi nagy magyar folyó vizét is. Így minden
                  keserűséget és bajt elhárítana azokról, akik itt maradtak, szegények. Azt hinnék,
                  hogy csak elszökött, elment a rossz fiú, de vissza fog jönni. Vagy ha nem is jön
                  vissza, bizonyára boldogan él Párizsban, Londonban, vagy ahova vágyakozott,
                  mialatt idehaza volt. Nem lenne több por, több köd, és nem vergődne a vérében
                  idehaza, a kis doktor nem hajolna föléje fejcsóválva, és mégis, mégis így a
                  legbiztosabb... így egészen bizonyos lenne.
            </p>
				<p>
               Délben, amikor mégis világos volt, és ridegen, józan élességgel
                  látszottak a tárgyak, a bútorok szögletei és a poharak, kanalak, villák,
                  visszaemlékezett a fiatalember ezekre a gondolatokra. Nem tagadta meg egyiket sem,
                  de mintha az elhatározása gyöngült volna meg. Úgy gondolta ilyenkor, hogy meg kell
                  tenni, de majd később, egy-két héten belül, amíg a ködök és hidegek tartanak.
                  Feltolakodott az eszébe is, hogy vajon miért nem akar ő közösséget vállalni az
                  élettel. Miért akar ő mindenáron elmenni messzi tengeri útra, vagy elutazni
                  ismeretlen állomások felé, hiszen csak egy leány... igen, csak egy leány tagadta
                  meg. Hiszen van még más is, bizonyára kell lenni egy olyannak, aki boldoggá
                  teheti.
            </p>
				<p>
               - Van, biztosan van, csak meg kell keresni - mondta, és belülről
                  mégis kételkedett, úgy érezte magát, mintha hazudott volna.
            </p>
				<p>
               És mikor este elment a kaszinóba, és a kis házak ablakán át apró
                  fiúkat látott játszani a földön, és egy kis fekete hajú leányt, aki az édesanyja
                  ölében aludt, a belső hang csöndesen, de legtisztább meggyőződéssel mondta
                  neki:
            </p>
				<p>
               - Nincs, dehogyis van. Senki sincsen, csak ő.
            </p>
				<p>
               Ahogyan így élt a folytonos önkínzásnak, nem törődött többé egy
                  pillanatig sem a város úgynevezett társadalmával. Voltak egyes alkalmak, amikor
                  közéjük vegyült, elvitte a keserűségét a vidám és korlátolt emberek közé, eljárt a
                  mulatságokra, a nőegylet báljára, részt vett egypár teaestélyen is, mert úgy
                  akarta az édesanyja. De őtőle ugyan felfordíthatták a termet és a szalonok
                  foteleit, mégsem ragadt rá semmiféle jókedv. Különösen nem törődött Bakos Pistával
                  és a leánnyal, aki mindent feláldozott volna érte. Elkerülte őket, és ha a
                  hatalmas paraszt megszólította, nem válaszolt a csipkedésekre.
            </p>
				<p>
               - Na, fiatalúr - mondta neki egyszer becsípve a vetélytársa -, hát
                  mikor megyünk fürödni. Most pompás, hideg a víz. Az ilyen vékonypénzű legények jól
                  állják a fagyot...
            </p>
				<p>
               Kender Pál szótlan maradt.
            </p>
				<p>
               - Talán már nem is beszélsz velem, te dzsentri! Nem akarsz
                  válaszolni? Na, mondom, hogy meg kell tanítani ezt a mindenféle népséget erre
                  mifelénk...
            </p>
				<p>
               Az ökleit rázta, és akik körülöttük ácsorogtak, azt hitték, hogy most
                  valami csúnya verekedés, valami nagy patália lesz. De ez az óhajtásuk vagy inkább
                  reményük nem következett be: a fiatalember szótlanul tűrte a fenyegetést. Már úgy
                  volt, mint amikor érzéketlen az ember a nagy fájdalmak miatt, és doronggal
                  támadhatnak reá.
            </p>
				<p>
               A vasgyúró sem folytatta a dolgot. Valahogyan tartott ettől a vékony,
                  halvány embertől, akinek a fölényét elháríthatatlanul és folytonosan érezte maga
                  fölött. Morogva haladt tovább, és felkért valami egészen jelentéktelen hölgyet. A
                  leány olvadozott a boldogságtól, de a hatalmas erejű ember nem is vette észre,
                  hogy tulajdonképpen táncolni kellene már. Dühösen fújt, mikor a leány megérintette
                  a legyezőjével a vállát:
            </p>
				<p>
               - Pista! Hát nem táncolunk?
            </p>
				<p>
               Akkor azután megragadta a leány befűzött derekát, hogy szinte
                  ropogott a sok halcsont.
            </p>
				<p>
               - Dehogynem, Vilmácska - rikkantotta -, kivilágos-virradatig!
            </p>
				<p>
               A leány sikoltani szeretett volna fájdalmában, és az ájulás
                  környékezte, de azért gépiesen rakta a lábait, elvégre Bakos Pistával táncolni nem
                  mindennapi szerencse.
            </p>
				<p>
               Kender Pál pedig egészen megörült, mikor a kis fekete doktort
                  meglátta. Odasietett hozzája, és leült az asztalhoz.
            </p>
				<p>
               - Hát még mindig itt? - kérdezte a kis doktor. - Berozsdásodunk,
                  kedves földbirtokos uram. Hát miért nem utazott el?
            </p>
				<p>
               - Nem tudok - felelte Pál -, nem tudnék mit csinálni Pesten. Azt
                  hiszem, hogy Párizsban is unatkoznék.
            </p>
				<p>
               Weissenberg doktor nevetett.
            </p>
				<p>
               - És itt? Itt talán jól érzi magát? Itt nem unatkozik, mi? Ez olyan
                  hely, hogy nem is unhatja el az ember magát.
            </p>
				<p>
               - Nem, de itt mégis...
            </p>
				<p>
               - Itt mégis? Hát mi van itt? Színház, orfeum, női zenekar, irodalmi
                  élet, társadalmi élet, zene? Vagy mi a csuda az a mégis?
            </p>
				<p>
               - Nem azt akartam mondani, hanem, hogy itt mégis nyugodtan
                  vagyok...
            </p>
				<p>
               - Hát micsoda maga, öreg ember, vagy drámát ír, hogy nyugalomra van
                  szüksége. Hiszen ön mondta, hogy el akarna menni...
            </p>
				<p>
               - Azóta sok minden megváltozott. Olyan dolgok történtek, amelyek
                  miatt jobbnak láttam itt maradni.
            </p>
				<p>
               - Mégis, mi lehet az, anyagi romlás, szerelem, csalódás, lelki
                  fájdalmak?
            </p>
				<p>
               Gyorsan és tréfásan hadarta el ezeket a szavakat a doktor. Aranyszélű
                  szemüvegénél csak a két eleven szeme csillogott jobban. Pál azonban változatlanul
                  komoly maradt, és csendesen mondta:
            </p>
				<p>
               - Kedves doktor úr, önnek igazán könnyű így beszélni. Elvégzi a
                  dolgát, elolvassa a maga könyveit, újságjait, tanul, munkálkodik, otthon mindig
                  örömmel várják, van családja, és azután minden este nyugodtan fekszik le, jól
                  alszik reggelig...
            </p>
				<p>
               - Igen, ha beteghez nem hívnak - vágott közbe az orvos. - De hát ön
                  miért nem alszik, ha szabad kérdeznem, hiszen semmi dolga sincsen.
            </p>
				<p>
               Kender Pál intett a kezével:
            </p>
				<p>
               - Az igaz, hogy semmi dolgom sincsen. Talán éppen ez a baj. Nincs
                  dolgom, nem lehet hasznomat venni, és mégis tele vagyok gondokkal, tépelődéssel...
                  Azt hiszem, hogy sok keresnivalóm nincs is, se itt a táncteremben, sem az egész
                  faluban. Még talán azon kívül sem.
            </p>
				<p>
               A doktor közelebb hajolt:
            </p>
				<p>
               - Ne sértődjön meg, mondok magának egy egészen egyszerű, de találó
                  diagnózist: világfájdalom. Fiataloknál gyakori, ellenszere a jó táplálkozás, a
                  mozgás, szerelem és így tovább.
            </p>
				<p>
               A fiatalember szomorúan mosolygott:
            </p>
				<p>
               - Kedves doktor úr, én igazán ide menekültem önhöz a többiek elől,
                  akik mindig általánosítanak, akik megkeserítik az életemet a közönségességükkel.
                  És most ön is idevág egy szót, amely az ő szókincsükből való. Gondolja meg, hogy
                  már huszonhét éves vagyok, a világfájdalmas hangulatokon átestem egypárszor. De
                  most, ha ugyan nem untatja, nem arról van szó. Érzem, hogy nem értek semmihez sem,
                  hogy egészen felesleges vagyok a mai világban. Én azt hiszem, hogy annyira vagyok,
                  hogy még gyermekeim sem lennének, bár egészséges vagyok látszólag és közönséges
                  értelemben véve. Semmihez sem értek, nem dolgozom, csak éppen gyönyörködni tudok
                  abban, amit mások csinálnak. A komoly és igazi művészetek, ez lenne az én
                  területem, de nem volt energiám sohasem tollat fogni, vagy mást megpróbálni. Mégis
                  ezeknek szeretnék élni, de ehhez pénz kellene, nagyon sok pénz... és az, sajnos,
                  nagyon kevés van.
            </p>
				<p>
               - Nem az a baj, kedves földbirtokos uram - mondta Weissenberg
                  összevont szemöldökkel -, máshol kell keresni a bajt. Én azt hiszem, hogy önmaga
                  sem hiszi azt, amit mondott, legalábbis úgy, ahogy elmondta. Be kell vallani, elég
                  zavarosan beszélt, és én azt hiszem, hogy valami más bántja. De akármi rágódik is
                  a szívén, annyi bizonyos, hogy nem sokat dolgozik. Ez azonban nem éppen ritka eset
                  a történelmi családokban. Mert az ön családját is ezek közé kell számítani. Nem a
                  vezető családok, hanem sok száz olyan família közé, amely a múltban a
                  középosztályt alkotta, és értékeket produkált. Persze a kor szelleme szerint
                  leginkább verekedőket, katonákat, legjobb esetben pedig prédikátorokat,
                  hitvitázókat és paszkvillusfaragókat. Ez nem az én elméletem, tisztelt uram, hát
                  ne haragudjon meg reám érte, de úgy van a dolog, hogy ezek a nemzetségek most már
                  kifáradtak. Önben pihen a família, vagy talán az ön fiában fog újra felemelkedni.
                  A régi történelmi középosztály mai ivadékai nem mind pezsgőspohár-ropogtató
                  dzsentrik, hanem igen sokan vannak köztük olyanok is, mint ön. Csöndes emberek,
                  akik minden szépben tudnak gyönyörködni, a legintelligensebb és legértékesebb
                  elemei ezek az országnak. Ne vegye bóknak, amit mondtam, ez az általánosságban
                  igaz csak. Ezek az urak leginkább csak az egészen szegény családok gyermekei közül
                  kerülnek ki, tehát a fáradt nemzetségekből, amelyeknek már-már csaknem teljesen
                  leáldozott. Én ismertem újságírókat is, akik régi, kisnemesi családok gyermekei
                  voltak, és felfogásban a legradikálisabbaknak, valóságos proletároknak
                  mutatkoztak. De ha visszamegyünk egy kicsit, Jókai, Deák és Kossuth is ilyen
                  családból származott. Ez az osztály még több jeles embert fog produkálni.
            </p>
				<p>
               Mosolyogva folytatta, miután a szemüvegét megtörülte, és egy kis
                  szünetet tartott:
            </p>
				<p>
               - Ez után a kis hízelgés után térjünk át a maga esetére. Ne
                  haragudjék meg, de én azt hiszem, hogy képzelődés az egész. Vannak ugyan lelki
                  betegségek, amelyek meglephetnek akárkit, de azokat rendszerint külső jelek is
                  kísérik. És ön elvégre is egészséges ember, normálisan gondolkozik, tanult,
                  intelligens. De tegyük fel, hogy ön nem tud dolgozni, nem tud alkotni. Akkor sem
                  kell megijedni és kétségbeesni. Ön nem írhatja meg az új
                  Iliász
               -t, nem faraghatja ki a méloszi Vénuszt, de lehet, hogy a fia új
                  Petőfi lesz. Tisztelt uram, az ember sokszor nemcsak magáért él, nemcsak az okoz
                  gondot, hogy jaj istenem, estére unni fogom magamat, vagy hogy miért nem adott az
                  Isten legalább ötven milliót, mert akkor eredeti perzsaszőnyeget tapodhatnék, és
                  mindennap bankettet adhatnék a barátaim és barátnőim tiszteletére, vagy
                  megvehetném a legszebb Franz Hals-képet is.
            </p>
				<p>
               Kender Pál nagyjában igazat adott a kis doktornak, de a maga esetét
                  még mindig nem látta megvilágítva. A fejtegetések utolsó részével pedig
                  egyáltalában nem értett egyet:
            </p>
				<p>
               - Köszönöm az előadást - mondta a legcsekélyebb gúny és keserűség
                  nélkül -, de én sohase akartam bankettet adni a barátnőimnek.
            </p>
				<p>
               - Hát akkor a barátnőjének - mondta Weissenberg élénken -, az egyre
                  megy körülbelül. De hiszen nem ez a lényeg, és én nem akartam önt megbántani, még
                  azt sem akarom, hogy a véleményemet a magáévá tegye. Mi itt elbeszélgettünk ebben
                  a borgőzös teremben, elmondtuk a magunk gondolatait, és azt hiszem, a többiek
                  táncmozdulataihoz és hejehujázásaihoz viszonyítva ez is elég szép eredmény. Most
                  aztán elválunk, mint jó barátok.
            </p>
				<p>
               Még egyszer visszafordult a doktor:
            </p>
				<p>
               - Aztán kérem, legyen szerencsém: egypár könyvet akarok önnek adni,
                  tudja, nem árt, ha olvas valamit. Az átöröklésről kaptam most egy jó könyvet.
                  Olvasni, fiatalúr, olvasni, mert igazán elmarad, és belevész ebbe a városba,
                  amelyet ön olyan előszeretettel nevez pocsolyának. Tehát viszontlátásra.
            </p>
				<p>
               Az ilyen beszélgetések után mégis összeszedte magát egy kicsit a
                  fiatalember. Egy-két napig érdeklődött a környezete és a nagyvilág eseményei
                  iránt. Egy téli alkonyatkor elsétált Weissenbergékhez. A kis doktor könyvek között
                  ült, és serényen végezett valami írásmunkát.
            </p>
				<p>
               - Ez igazán nagyszerű - köszöntötte a fiatalember -, a doktor úr
                  ilyenkor is dolgozik. Csak talán nem drámát ír?
            </p>
				<p>
               - Nem, kedves földbirtokos uram, még annál is nagyobb dolgot. Egy
                  egészen kis orvosi értekezést.
            </p>
				<p>
               - És mit csinál vele?
            </p>
				<p>
               - Pályázom. Lehet, hogy állást, új egzisztenciát fog teremteni a
                  számomra ez a pár ívnyi telefirkált papiros, de meglehet, hogy kinevetnek...
            </p>
				<p>
               - Engedje meg, hogy most már én hízelegjek - mondta Pál -, de ön
                  igazán nem is idevaló. Aki falusi orvos létére értekezéseken dolgozik, az nem is
                  kell itten... Ide olyan kell, aki jól tud alsózni. A vörös doktor is azért lett
                  járásorvos.
            </p>
				<p>
               Weissenberg szerényen szabadkozott, és egypár könyvet keresett ki a
                  nagy szekrényből. Közben bejött egy apró és finom asszony, és kézen fogva vezetett
                  be egy csöpp fiúcskát.
            </p>
				<p>
               - A feleségem és a fiam - mondta büszkén és boldogan a kis doktor -,
                  lássa, azt szeretném, ha ebből az apróságból egy új Lister vagy egy új Koch
                  válna... Ez az én igazi vágyam.
            </p>
				<p>
               A zöld lámpaernyő behintette szelíd fénnyel az egész kis családot, a
                  kis doktort, az apró asszonyt és a legfiatalabb Weissenberget, akinek a számára
                  olyan fényes pályát szemeltek ki a szülők. Sugárzott az örömtől és megelégedéstől
                  mindnyájuknak az arca, és ahogyan így elnézegette őket a fiatalember egészen
                  elszomorodott:
            </p>
				<p>
               - Sohasem - mondta magában -, sohasem leszek én ilyen boldog, akkor
                  sem, ha ezer évig élek is.
            </p>
				<p>
               Elkeseredve, nehéz szívvel igyekezett hazafelé, hóna alatt a
                  kölcsönkapott könyvekkel. Otthon olvasni próbált, de a mondatokat értelem nélkül
                  betűzgette végig, és csak a kredenc sarkából tudott olvasni ezen az estén. Mereven
                  nézett a márványlap szögletére, és azt olvasta, hogy hiába minden, ő mégis szereti
                  azt a leányt, és bizonyára így lesz ez mindig, ezután is. Hiába minden, mert
                  ügyetlen volt, és kiejtette a kezei közül, mint a drágagyöngyöt, és legjobb lesz
                  elutazni valahová vagy kisétálni egy csöndes este a nagy hídhoz.
            </p>
				<p>
               Így olvasgatott egészen éjfélig, és még talán azután is, mert
                  bizonyára nem aludt, a sóhajtásait meghallhatta az, aki nagyon figyelt. Nagyon
                  keserű, elfojtott sóhajok voltak ezek.
            </p>
				<p>
               Reggel felé ismét felkönyökölt, és korholta önmagát:
            </p>
				<p>
               - Hamlet, falusi Hamlet. Rosszul sikerült Hamlet-imitáció. Halvány
                  másolat, az ostobaságok királyfia. A gyöngeségek bohóca, az energiátlanság
                  díszpéldánya.
            </p>
				<p>
               De ezek a leckéztetések nem sokat használtak. Azt gondolta a
                  fiatalember, hogy most már meg tudja tagadni a leányt, hogy most már igazán
                  elfelejtette. És a következő pillanatban már jöttek gondolatok, amelyek
                  megsimogatták, azt mondták neki, hogy szegény és szomorú ember, és nem érdemelte
                  meg a sok keserűséget. Erre azután be kellett hunyni a szemeit, mert különben
                  könnyezett volna, és az igazán nem férfias cselekedet. Elég, ha bevallja az ember,
                  hogy elérzékenyedett, és most tudna könnyezni. Elég, ha azt mondja az ember
                  ilyenkor, hogy egye meg a fene az egész világot, és következetlen leszek, és mégis
                  szeretem azt a hölgyet, aki könnyű szívvel kidobott. Még akkor is, ha belehalok
                  is.
            </p>
				<p>
               Körülbelül ezeket mondta Kender Pál is. Csak éppen ott hibázta el a
                  dolgot, hogy nem ugrott ki az ágyból, nem kapkodta magára ruháit, és nem rohant az
                  első vonattal a terézvárosi suszter leányához. Erre nem is gondolt, és azt hitte,
                  hogy most örökre vége mindennek. Nem tudta, hogy a következetlenség nem a halálra,
                  hanem az életre kötelez legtöbbször. Nem tudta, hogy visszafelé is lehet menni, és
                  érdemes, bizony érdemes a drága nőt meghódítani csalással, hazugsággal, erőszakkal
                  és ravaszsággal, még akkor is, ha közben mások is szerették.
            </p>
			</div>
			<div type="chapter">
				<head>
               17
            </head>
				<p>
               - Azt a szép új kuplét a fésűvel - csengett egy egészséges leányhang,
                  és nyomban utána felhangzott a kívánt dal, egy divatos, könnyű szerzemény.
            </p>
				<p>
               A refrénnél új közönség tódult a zongora mellé. Egy ötletes
                  fiatalember a fésűjére feszített selyempapiroson fújta a nótát. A leányok, akik
                  csak most sereglettek a régi hangszer köré, kikapták a fésűt a kezéből:
            </p>
				<p>
               - Elég, elég - kiáltozták összevissza -, elég ebből a zsidó nótából.
                  Valcert kérünk. Kedves Béla, azt a szép régit: táncolni akarunk. Csak vigyázzon a
                  taktusra.
            </p>
				<p>
               A zongora előtt egy művésziesen fésült barna fiatalember ült. Intett
                  a fejével, hogy rendben van, ő is jobban szereti a nemesebb zenét, aztán baloldalt
                  hajolt, és széles mozdulattal csapott a hangszer sárgult fogaira. Valami
                  elfelejtett régi keringő hangjai hagyták el a szédítően hosszú zongora gyomrát.
                  Valamelyes mellékzöngék is szálltak ki a sárga hangszekrényből, mintha a nóta
                  patinája lennének.
            </p>
				<p>
               A valcer hangjaira furcsa mozgás keletkezett a nagy szobában: fürge
                  fiatalemberek megragadták és félretolták a fotelokat, ketten a különben is labilis
                  asztalokat lökték arrébb, és egy mozgékony úr, aki az előbb a fésűkíséretet
                  szolgáltatta, lekuporodott a földre, hogy felszedje a szőnyeget.
            </p>
				<p>
               Öt perc múlva már a meztelen, felfestett szobaföldön csosszantak a
                  lábak a valcer ütemére.
            </p>
				<p>
               Oldalt a fotel-, szék-, asztal- és szőnyegbarikádok mögött mamák
                  üldögéltek.
            </p>
				<p>
               - Nagyszerű dolog ez, kedvesem - mondta az egyik Kender Kelemennének
                  -, hogy ezek a mai gyerekek mindjárt mulatságot tudnak csapni. Hát nem boldogok
                  ezek? Bezzeg a mi időnkben...
            </p>
				<p>
               - No, ami azt illeti, amikor én leány voltam, akkor is táncoltunk
                  eleget. Még talán többet, mint ezek. Csakhogy persze háza válogatta. Volt olyan
                  hely, ahol féltették a festést.
            </p>
				<p>
               - Te persze nem félted, lelkem, ugye?
            </p>
				<p>
               - Hát hogy félteném - mondta Kenderné -, három nappal ezelőtt
                  festettem fel a padlót, mikor meghívtalak benneteket. Hátha a fiatalok táncolni
                  akarnak, csak táncoljanak, majd felfestjük holnap újra. Úgyis csak három évvel
                  ezelőtt volt nálunk ilyen cécó utoljára.
            </p>
				<p>
               Egy másik sarokban, szinte megközelíthetetlen hadállásban foglalt
                  helyet Kender Pál. Mikor a nagy felfordulás megkezdődött, itt maradt egy
                  karosszékbe süppedve, és láthatólag jólesett neki, hogy így megfeledkeztek róla. A
                  szobában langyos levegő volt, és jácintok illata szállott. Ez az édes, émelyítően
                  erős illat adta meg az egész mulatság karakterét, ez a szag átjárta a ruhákat, a
                  tüdőket, és még az uzsonnához felszeletelt kalácson is meg lehetett érezni. A
                  mamák édeskésen beszélgettek egymással, a fiatalemberek émelyítően kedvesek és
                  ötletesek voltak, a nagy fehér kályha pedig ontotta a meleget. A nehéz és főleg
                  édességekből álló uzsonna után valósággal csömör volt ezt a levegőt beszívni.
                  Ablaknyitásról szó sem lehetett. Különben is odakünt nedves párák ültek a sáros
                  utak fölött. Február utolsó napjaiban megenyhült az idő a porváros fölött, és a
                  csontkeményre fagyott utak ismét híg ingoványokká váltak. A nyílt kis pocsolyákat
                  éjszakára vékony jéghártyák borították be, a sárréteg felszíne megkeményedett
                  reggelig, szóval még tél volt, de már közelről integettek a gyönyörű márciusi
                  napok, amikor majd végérvényesen a sárba fog fulladni a város.
            </p>
				<p>
               Tulajdonképpen nem volt szép dolog, hogy a házigazda félrevonult a
                  vígság elől, és egy régi kép alatt filozofált, de Kenderné ezúttal nem haragudott
                  a fiára. Ezt a mulatságot az Ágotai Marianne tiszteletére rendezte hálából, és mit
                  lehet tudni, hogy miért. És Ágotai Marianne kisasszony éppen Pálhoz lépett ebben a
                  percben.
            </p>
				<p>
               - Hát maga itt csücsül, kis remete! - kérdezte a leány és mosolygott.
                  - Alig lehet megközelíteni.
            </p>
				<p>
               Valami udvariassággal akarta lerázni a hölgyet Kender Pál, de amíg
                  ezen gondolkozott, a leány újból megszólította:
            </p>
				<p>
               - Mondja kérem, kedves doktor úr, egyáltalában nem akar
                  táncolni?
            </p>
				<p>
               - Azt hiszem, hogy ma nemigen fogok...
            </p>
				<p>
               - Velem sem?
            </p>
				<p>
               - Talán...
            </p>
				<p>
               - Hát a hála? Emlékezzék rá, hogy megszabadítottam az Ágotai
                  nemzetség hölgytagjaitól.
            </p>
				<p>
               - Kedves Marianne, ne mondja, hogy hálátlan vagyok: rendelkezzék
                  velem!
            </p>
				<p>
               - De ha maga nem akar táncolni?
            </p>
				<p>
               - Tudja mit, kössünk egyezséget. Maga nekem szánt az idejéből tíz
                  percet: foglaljon helyet itt, mellettem, sokkal jobban elbeszélgethetünk, mint
                  ugrálva. Tudja, egyelőre lemondtam a táncművészetről.
            </p>
				<p>
               A leány egy percig sem kérette magát, és leült. Egypár pillanatig
                  szótlanul ültek egymás mellett, aztán Kender Pál kezdte:
            </p>
				<p>
               - Ne vegye rossz néven, ha egy kicsit unalmas leszek. Ma igazán nem
                  vagyok túlságosan jó kedvemben: maga meg tudja érteni, hogy vannak az embernek
                  ilyen napjai is.
            </p>
				<p>
               - Lássa, az őszinteséget én is szeretem. Ez komolyan volt mondva,
                  tehát meghajolok előtte. Mondja meg őszintén most, hogy nem kívánja-e, hogy én
                  mulattassam?
            </p>
				<p>
               - Azt hiszem, hogy az egy kicsit mégiscsak sok lenne. Én azt hiszem,
                  hogy fogunk találni hamarosan olyan témát, ami mind a kettőnket érdekel. Mondja,
                  emlékezik még az öreg Ágotai Etele bácsira?
            </p>
				<p>
               - Akivel olyan sokat játszottunk?
            </p>
				<p>
               - Igen, igen, akinél annyit játszottunk.
            </p>
				<p>
               - Meghalt szegény és a nénike is...
            </p>
				<p>
               - Ja igen, emlékszem, egyszer, beszélték, hogy a hálószobájukban, a
                  kis fiókosszekrény előtt esett össze Etele bácsi... milyen szép, fehér szakálla
                  volt.
            </p>
				<p>
               A leány elkomolyodott hirtelen:
            </p>
				<p>
               - Én azt hiszem, Pali, hogy mi ketten öltük meg szegényeket.
            </p>
				<p>
               - Maga tréfálni akar? - kérdezte a fiatalember és mosolygott. -
                  Szegény öreg alig lélegzett az asztmától.
            </p>
				<p>
               - De azért mégis - mondta Ágotai Marianne szomorúan -, én azt hiszem,
                  hogy bűnrészesek vagyunk abban, hogy olyan hirtelen és váratlanul mentek el a kis
                  házukból.
            </p>
				<p>
               Kender Pál most már érdeklődve hajolt előre, és izgatottan
                  kérdezte:
            </p>
				<p>
               - De hát mit beszél, Marianne? Hogy gondolja a dolgot, hiszen ez
                  lehetetlen.
            </p>
				<p>
               Egypár pillanatig gondolkozott a kislány:
            </p>
				<p>
               - Várjon csak egy kicsit - mondta -, mindjárt meg fog érteni
                  mindent.
            </p>
				<p>
               - Képzelheti, hogy milyen kíváncsi vagyok.
            </p>
				<p>
               - Nos hát, emlékszik arra, hogy hol laktak maguk?
            </p>
				<p>
               - Emlékszem: a harmadik házban maguktól, és velünk szemben laktak
                  Etele bácsiék.
            </p>
				<p>
               - Arra is emlékszik, ugye, hogy...
            </p>
				<p>
               - Hogy mindig az ablakban ültek. Az egyik az egyik oldalon, a másik a
                  másikon, de azért egy szobában. A nénike szegény, mindig megmondta, hogy mit lát,
                  és akkor a bácsika is jelezte, hogy a kis sánta szabó megint új nadrágot visz az
                  Ágotai Jób kisfiának, hogy egy kocsi megrekedt a sárban. Egyebet persze nem
                  mondhatott, mert Ágotán nem is történtek nagyobb dolgok.
            </p>
				<p>
               Marianne vette át a szót:
            </p>
				<p>
               - Az Ágotai úrfiak sokat bosszantották szegényeket. Nyáron egyszer
                  kilógatta a bácsi a pipáját az ablakon: a fiúk pedig odalopózkodtak, és
                  megpaprikázták a dohányát. Úgy köhögött szegény, hogy majd megfulladt.
            </p>
				<p>
               - Igen, igen - szólt közbe türelmetlenül Pál -, de hol van itt a mi
                  bűnrészességünk?
            </p>
				<p>
               Ágotai kisasszony az ujjával fenyegette meg Kender Pált tréfás
                  komolysággal.
            </p>
				<p>
               - Ne siessen úgy, barátom - mondta -, ráérünk.
            </p>
				<p>
               - De a tíz perc hamar telik le.
            </p>
				<p>
               - Majd meghosszabbítjuk, csak viselje magát szépen. Üljön egyenesen,
                  a fejét ne lógassa, a kezeit a térdére tegye, vagy a mellén fonja össze, mint a jó
                  iskolás fiúk szokták.
            </p>
				<p>
               Közben megérintette a fiatalember vállát, felegyenesítette a fejét,
                  és a mellén összekulcsolta a kezeit. Kender Pál tűrte, hogy úgy bánjanak vele,
                  mint egy gyerekkel, különben is Marianne kisasszonyt félig-meddig rokonának
                  tekintette. Amikor azonban a puha, meleg kis kezek a csuklóját szorították,
                  hirtelen, mintha tűzfolyam futott volna végig minden porcikáján. Az ősz óta nem
                  volt ilyesmiben része. Valamirevaló nő pedig nem érintette, isten tudja, mióta,
                  talán a múlt tavasz óta. Néha, mikor berándultak a városba, akadt kalandja
                  jelentéktelen és gyenge hölgyekkel, de egyébként nem is akart tudni senkiről sem.
                  És most talán éppen két hónapja, hogy ki sem mozdult a porvárosból, és utoljára
                  volt a megyegyűlésen a másik, nagyobb városban. Valósággal megremegett, mert arra
                  gondolt, hogy szégyen egy fiatalemberre így élni, és vétek önmagával szemben.
                  Mikor itt valósággal nyüzsögnek körülötte leányok és asszonyok, és nem lenne
                  túlságosan nehéz zsákmányul ejteni valamelyiket. A másik pillanatban ugyan már
                  ellenkezőleg gondolkozott, hogy eh, minek, nincs értelme, csak bemocskolnák
                  amannak az emlékét, és különben is, biztosan becsületes és tisztes barhent-alsókat
                  hordanak...
            </p>
				<p>
               Az arcán is meglátszott, hogy valami egészen más dolgon gondolkozik.
                  Marianne egy kicsit ijedten kérdezte:
            </p>
				<p>
               - Csak nem haragszik, hogy így egzecíroztatom? Magát igazán nem lehet
                  kiismerni. Pali, hát szóljon, ha nem tetszik valami.
            </p>
				<p>
               Olyan őszintén és egyszerű kedvességgel mondta ezt Marianne
                  kisasszony, hogy nem lehetett reá megharagudni.
            </p>
				<p>
               - Dehogy haragszom - mondta Pál -, hogy haragudnék, csak egy kicsit
                  elgondolkoztam. Folytassuk csak a dolgot: szóval az öregúr úgy köhögött, hogy majd
                  megfulladt.
            </p>
				<p>
               - Igen, hát azt akartam mondani, hogy ki nem állhatta a többi fiúkat,
                  csak magát szerette. Mert volt neki egy fiacskája, azt hiszem, Bandikának hívták.
                  Ehhez a régen meghalt fiúhoz maga nagyon hasonlított. Az öregek sokszor simogatták
                  a haját, és belenéztek a szemébe is...
            </p>
				<p>
               - Erre nem emlékszem.
            </p>
				<p>
               - Pedig így volt. Közben pedig azt mondták, hogy látod, Matildka,
                  éppen ilyen volt az ő haja is; vagy látod, Etele, ilyen volt éppen a szeme, ilyen
                  búzavirágszínű. A régen elhalt fiúcska pedig harmincéves lehetett volna már akkor.
                  De szegény Etele bácsiék őrizték az emlékét hűségesen, és féltve őriztek mindent,
                  ami valaha a kisfiúé volt. A szekrényekben az ő ruháit tartogatták, emlékszem
                  megsárgult, kis fodros ingekre, egy kis matrózruhára, egy huszárcsákóra, amit
                  féltve őrizgettek.
            </p>
				<p>
               A fiatalember is kezdett emlékezni.
            </p>
				<p>
               - Akkor bizonyára az övé volt az a sok játék is a kis fiókosszekrény
                  előtt a hálószobában?
            </p>
				<p>
               - Igen, igen - mondta Marianne -, hiszen éppen erről akarok
                  beszélni.
            </p>
				<p>
               - Csupa régimódi holmi - látta maga előtt Kender Pál az örömök
                  egykori tárházát -, az alsó fiókban hintalovak, fakatonák, színes golyók, kis
                  kardok és egy posztókutya, amelyiknek asztrakánból volt a nyerge.
            </p>
				<p>
               - És a második fiókban - folytatta a leány - egy egész ezred
                  cinkatona. Ezek voltak az igazi ritkaságok. Olyanfajta játékokat nem lehetett
                  akkoriban kapni sehol sem. Egy nyári délután aztán felnyitottuk a szekrényt.
                  Kiloptuk az első tucat katonát, és elcseréltük a gyerekekkel. Babát kaptunk értük,
                  meg egy önműködő plajbászt. Másnap egy régifajta búgócsigát és egy nagy
                  karácsonyfacsillagot hoztunk el.
            </p>
				<p>
               És aztán szép lassan kilopkodtuk az öregek kincseit mind. Utóbb már
                  egészen rossz árfolyammal keltek el az Ágotai Bandika játékai, már minden
                  gyereknek voltak régimódi cinkatonái, de azért loptunk tovább szorgalmasan, mert
                  ez külön élvezet volt.
            </p>
				<p>
               Marianne kisasszony egészen átadta magát az emlékezésnek:
            </p>
				<p>
               - Amit nem tudtunk eladni, azt elástuk a kertünkbe. Eltemettük a
                  cinvitézeket. A múltkor zöldséget ástak azon a helyen, és ráakadtak egy ilyen
                  katonára. Felhozattam, megtisztítottam szegényt a földi salaktól, és azóta ott áll
                  az asztalomon. Erről a katonáról jutott nekem is eszembe ez a história.
            </p>
				<p>
               - Melyik história?
            </p>
				<p>
               - Hát a mi históriánk. Tudja, abban az évben maguk elköltözködtek, és
                  én már nem mertem többé lopni, az igaz, hogy nem is volt mit, mert még a kis
                  szivárványos üveggolyókat is elcsentük utoljára. Akkor aztán egy őszi délelőtt
                  átszaladt az édesanyám Etele bácsiékhoz, és azzal a hírrel jött vissza, hogy az
                  öregurat ott találták a hálószobában. Mire észrevették, már meghalt.
            </p>
				<p>
               - És hol vagyunk mink, mint bűnösök?
            </p>
				<p>
               - Ott, hogy ez a nap a Bandika halálának az évfordulóján volt. Azon a
                  napon, amikor az öreg egyszer egy évben kiszedte a fiúcska játékait, felállította
                  a katonákat, és játszott, mint egy gyerek. Szóval, akkor is játszani akart, de a
                  fiókokat már kifosztottuk. Nem talált semmit szegény, és bizonyosan akkor esett
                  össze. Azt tudom, hogy a fiókok mind ki voltak húzva, mikor betekintettem később,
                  lopva, a halottas ház hálószobájába.
            </p>
				<p>
               - És aztán?
            </p>
				<p>
               - Aztán meghalt nemsokára a nénike is. Nem bírta egyedül, mert nem
                  volt kinek átkiabálni, hogy a rossz hídon megint lesántult az Ágotai Elemérék pej
                  kancája, és hogy az Ágotai gyerekek rontják a legtöbb nadrágot a világon.
            </p>
				<p>
               A történet komolyan meglepte Kender Pált. Ezen a napon és ezen az
                  estén hajlott arra, hogy elérzékenyedjék. Megsimogatta a haját, és aztán
                  leeresztette a kezét. Nem viselkedett jól, nem fonta össze a mellén a kezét, mint
                  a jó iskolás fiú, hanem a fotel karjára helyezte. Ez a karfa pedig le volt már
                  foglalva: egy apró női kéz pihent rajta.
            </p>
				<p>
               Érezte a finom és puha bőrt, a kis hegyes körmök csiklandozták a
                  tenyerét, de nem húzta arrébb a kezét. Marianne kisasszony sem tartotta ezt
                  szükségesnek, hiszen nincsen abban semmi sem. Pedig ez a kis kéz valósággal
                  ontotta a forróságot, és mindig újabb és újabb villamos áramokat bocsátott a
                  fiatalember testébe.
            </p>
				<p>
               A táncolók a legjobb kedvben voltak: valósággal rengett a föld
                  alattuk, mert lelkesen és kitartóan járták már a csárdást egy negyed óra óta.
                  Kender Pál és Ágotai Marianne pedig csendesen ültek egymás mellett, mintha nem is
                  tudnának egymásról, és nem is lenne közöttük semmiféle kapcsolat.
            </p>
				<p>
               - Íme, itt van egy kedves, egy egészséges és finom leány, egy tiszta
                  és illatos nő - mondta magában Kender Pál -, a keze a kezemben, de ha akarnám, meg
                  is csókolhatnám. Ez egészen bizonyos: nem ellenkezne, mert van mivel védekeznie,
                  hogy rokonok vagyunk. És még sincsen erőm megkísérelni ezt a játékot, mert azt
                  hiszem, semmi közöm ehhez a gyermekhez.
            </p>
				<p>
               A kis kéz megmozdult a keze alatt, és ebben a percben szinte
                  önkéntelenül is utánakapott. Most már nem lehetett visszavonulni: egészen a
                  hatalmába kerítette a kezet, amely gyengéden megszorította.
            </p>
				<p>
               Istenem - gondolta Pál -, idestova már egy esztendeje, hogy utoljára
                  fogtam így a kezét.
            </p>
				<p>
               Megszorította a Marianne kezét, és a kis kéz viszonozta ezt a
                  szorítást:
            </p>
				<p>
               - Egy éve - sóhajtott fel -, hogy utoljára telegrafáltunk így
                  egymásnak...
            </p>
				<p>
               Csendesen ültek, a leány nem mert reánézni, nem mert szólalni. A
                  fiatalember pedig jobban szerette volna már kiszabadítani a kezét, mert arra
                  gondolt, hogy ez is kötelezhet valamire, talán egy melegebb pillantásra, egy újabb
                  kézszorításra vagy éppen egy csókra is. Ismét a homlokára emelte tehát a kezét.
                  Érezte a leány parfümjét a tenyeréből elszállani, de uralkodott magán, ezúttal
                  mint jó fiú összevonta a karjait a mellén.
            </p>
				<p>
               Kender Pál nagyon elszomorodott:
            </p>
				<p>
               - Nem lehet, aki felülemelkedett az ő nívójukon, az nem lehet már
                  boldog. Legalábbis abban az értelemben nem lehet boldog, ahogyan ők azok. Minél
                  többet tanul valaki, minél mélyebb a műveltsége, annál több dolog miatt
                  szomorodhatik el.
            </p>
				<p>
               A leány lefogta a gesztikuláló kezeket:
            </p>
				<p>
               - Kérem, kérem - mondta tréfásan -, ez nincs az iskolai szabályok
                  között. És ne tessék itt előadásokat se tartani: ennyit körülbelül én is tudok.
                  Hanem feleljen arra a kérdésre, hogy mi a baja? Miért olyan megnyúlt mindig az
                  orra?
            </p>
				<p>
               - Jaj, ha én azt tudnám...
            </p>
				<p>
               - Ó, maga tudja nagyon jól, csak szégyelli elmondani, pedig most
                  igazán nem szabadul, most gyónni kell. Na, tegye össze a kezeit szépen, és mondja
                  utánam: Gyónom az én kis rokonomnak, akinek hálával tartozom...
            </p>
				<p>
               Olyan kedves volt ez az apró leány, amint feléje fordult piros
                  arcával, és a kezeit fogta, imára kulcsolta. Valamiféle magyarázatot mégiscsak
                  kell adni neki.
            </p>
				<p>
               - Nem gyónom, csak úgy mondom - folytatta Pál szertartásosan -, hogy
                  fáradt és kedélybeteg vagyok. Nagyon sokat jártam az emberek között, és
                  belefáradtam a sok gonoszságuk látásába, és majd mindegyikben csalódtam.
            </p>
				<p>
               - És a hölgyekben is csalódtam - toldotta hozzá mosolyogva
                  Marianne.
            </p>
				<p>
               Kender Pál intett a fejével:
            </p>
				<p>
               - A hölgyekben is csalódtam, és nem találtam olyat, aki végig
                  kitartott volna mellettem. Voltak olyanok, akiket szerettem, és mégis elhagytam,
                  és voltak olyanok, akik fordítva csinálták. Én általában kedvetlen vagyok, én egy
                  hasznavehetetlen, szomorú ember vagyok, aki elrontja a mások jókedvét, a mások
                  mulatságát...
            </p>
				<p>
               - Az enyémet még nem rontotta el soha.
            </p>
				<p>
               - Szóval azt találja, hogy mulatságos vagyok.
            </p>
				<p>
               - Már megint majom, megint úgy tesz, mintha megsértődött volna. De
                  bocsánat, nem ezt akartam mondani. Nem árulná el, hogy ki az a hölgy, aki ilyen
                  kegyetlenül bánt magával?
            </p>
				<p>
               - Az úgyis mellékes.
            </p>
				<p>
               - Tényleg. A név mellékes, csak azt mondja meg, hogy még mindig
                  miatta szomorú?
            </p>
				<p>
               A fiatalember lehajtotta a fejét. Egy kicsit gondolkozott, azután
                  csendesen mondta:
            </p>
				<p>
               - Azt hiszem, igen...
            </p>
				<p>
               Marianne közel hajolt hozzá:
            </p>
				<p>
               - Tudja, hogy még a legkomolyabb betegek is meggyógyulnak néha?
            </p>
				<p>
               Kender Pál a fejét rázta:
            </p>
				<p>
               - Ezt maga a regényekben olvasta, ne higgye, hogy igaz a
                  Vasgyáros
                históriája. Nincsenek egymáshoz szelídülések és az együttélés után
                  feltámadó szerelmek. Vagy ha van ilyesmi, az inkább hasonlít az istállótársak
                  viszonyához, a jászoltársakéhoz. Ez az a betegség, amiből nem lehet kigyógyulni
                  sohasem.
            </p>
				<p>
               Miért mondta ezt a fiatalember, ő maga sem tudta. Hiszen melléje nem
                  adtak senkit még jászoltársnak, még egyedül szenved és emészti magát.
            </p>
				<p>
               De annyi keserűséggel és bensőséggel beszélt, hogy a leánynak majdnem
                  kibuggyantak a könnyei.
            </p>
				<p>
               - Mégis - mondta, és megsimogatta a fiatalember kezét -, kedves
                  barátom, segíteni kellene ezen a dolgon.
            </p>
				<p>
               - Segíteni - mondta magában keserűen Kender Pál -, ebben a városban
                  mindenki segíteni akar rajtam. Az egyik része a társaságnak utál, kinevet, vagy
                  bolondnak néz, a másik csoport pedig, a jóindulatúak tábora, sajnál. Nincsen itt
                  talán egyetlen ember sem, aki úgy beszélne velem, mint ahogyan egyszerű és egész
                  emberek szoktak egymással beszélgetni.
            </p>
				<p>
               Ennek a keserű gondolatnak megfelelően nem is tartott hosszas
                  előadást arról, hogy miért nem lehet már rajta segíteni, hanem egyetlen
                  kézmozdulattal, egy fanyar és bizonytalan mosollyal igyekezett tudtára adni a
                  leánynak, hogy nincsenek ilyenfajta reményei.
            </p>
				<p>
               De a leány nem abból a fajtából való volt, akit egy ilyen széles
                  kézmozdulattal meg lehetett volna győzni. Az Ágotaiak egyik fő erénye a makacsság
                  volt, az ellenségeik állítása szerint. Maguk az Ágotai nemesurak úgy fogalmazták
                  ezt a tulajdonságot szavakba, hogy “szívós kitartás az elhatározás és az elvek
                  mellett”. Marianne kisasszonyt igazán nem vádolhatta senki sem makacssággal, de
                  mikor valakinek a javára akart cselekedni, akkor nem ismerte a tréfát, és szívósan
                  kitartott az elhatározása mellett, hogy javára lesz a felebarátainak. Ezúttal
                  különösen érthető volt az érdeklődése és igyekezete, mert hiszen a rokona és a
                  gyerekkori játszótársa nyugalmát látta veszélyeztetve.
            </p>
				<p>
               - Magának az a baja, hogy keveset jár társaságba - mondta
                  elgondolkozva -, keveset érintkezik emberekkel. Azt hiszem, hogy vannak olyan
                  családok, amelyeket még nem ismer...
            </p>
				<p>
               - Vagy nem is akar ismerni...
            </p>
				<p>
               - Látja, maga segít a diagnózisban - mosolygott Marianne -, maga
                  gyűlöli ezt a várost, meg a jámbor embereket, akik benne laknak. Pedig azok nem
                  ártottak magának semmit.
            </p>
				<p>
               - Azt éppen nem lehet mondani.
            </p>
				<p>
               - Nahát, ahogy vesszük. Valószínűleg mindössze annyit ártottak, hogy
                  élnek, és alkalmat adnak arra, hogy maga bosszankodjék kis örömeiken és zajos, de
                  jelentéktelen kedvteléseiken. És hogy mondjak még valami kellemetlent, én már
                  hallottam azt is, hogy akadtak emberek, magánál talán kisebb látókörű urak, akik
                  felül tudtak emelkedni minden ilyen kicsinyességen.
            </p>
				<p>
               - Engedje meg - mondta Pál -, hogy figyelmeztessem, hogy az előbb már
                  megmondtam a véleményemet ezekről az urakról.
            </p>
				<p>
               - Ja igaz, ezek azok az okos bolondok...
            </p>
				<p>
               - Nem, azok, akik át tudnak siklani a bosszantó és kellemetlen pontok
                  felett, azok már könnyelmű és léha emberek.
            </p>
				<p>
               - Hiszen éppen ez kell, ez a léhaság hiányzik sok emberből. Egy
                  kicsit magának is könnyelműbbnek, léhábbnak kellene lennie. Lássa, az Ágotaiakat
                  ez a kedves léhaság tartotta felszínen ötszáz vagy tudom is én, hány év óta.
                  Jöjjön át egypárszor hozzánk, és tanulja meg, hogyan lehet könnyen és vidáman élni
                  olyan fiatalembernek, mint maga. Vagy ha nem akar közvetlen tapasztalatokat
                  szerezni, jöjjön csak apához és hozzám: én mindent elmondok, amit róluk
                  tudok.
            </p>
				<p>
               A fiatalember szabadkozott:
            </p>
				<p>
               - A meghívás igazán kedves, de azt hiszem, hogy a lecke aligha
                  használna.
            </p>
				<p>
               Ágotai Marianne kétségbeesetten folytatta a mentési akciót:
            </p>
				<p>
               - És aztán maga még egészen fiatal ember. Hát szabad így átaludni
                  ebben a korban egy telet? Szabad így elveszteni egy esztendőt az életéből? Mondja
                  meg őszintén, hogy volt-e valami, ami emlékezetessé teszi az időt, amit idehaza
                  átélt?
            </p>
				<p>
               Kender Pál megrázta a fejét, hogy nem, belülről pedig megint
                  meghazudtolta magát. Körülbelül azt gondolta, hogy igen, neki nagyon-nagyon
                  emlékezetes ez az esztendő, hogy soha, de komolyan sohasem fogja elfelejteni, még
                  talán egypár hónap múlva sem. Mert hiszen azon túl már nem is kell emlékeznie
                  senkire és semmire, mert ha az ember elutazik, és nem tudja, hol áll meg, akkor...
                  akkor már nem kell emlékezni.
            </p>
				<p>
               - Hány éves maga? - csengett a leány hangja a szomorú gondolatok
                  közé.
            </p>
				<p>
               - Huszonhét! - felelte hirtelen Kender Pál, és ez az egyszerű szám az
                  eszébe juttatta, amit Marianne mondott neki, hogy nem szabad így elveszteni egy
                  esztendőt az életéből, hogy még egészen fiatal ember, és átaludt, átálmodott egy
                  telet.
            </p>
				<p>
               Úgy tűnt fel neki, hogy nagyon-nagyon öreg és fáradt ember, akinek
                  bizony nem szabad így futni engedni a napokat. Nem szabad pocsékolni a drága időt,
                  mert ki tudja, hogy mi történik egy-két hónap vagy egy hét vagy egy nap múlva. Az
                  embernek egyszer csak kedve támad kisétálni a nagy hídhoz, és aztán, igen, aztán
                  mindennek vége. Miért gondol ő mégis a régen elmúlt dolgokra, és miért ragaszkodik
                  ahhoz, ami egy esztendővel ezelőtt történt vele? Miért kell napról napra öregednie
                  a múlt által, amely kísérti és csaknem elemészti a jelenét?
            </p>
				<p>
               Meg kellene fiatalodnia legalább arra a kis időre, amit itt tölt.
                  Egyszer azt hallotta, hogy a fiatalok között minden vén ember sokkal-sokkal
                  közelebb érzi magát a gyermekkorához. Talán neki is meg kellene fürödnie a tiszta
                  és üde patakhoz hasonló fiatalságban, egy leánynak vagy egy viruló asszonynak a
                  harmatos ifjúságában.
            </p>
				<p>
               És ebben a pillanatban ismét a keze alatt érezte a szomszédnője keze
                  fejét. A leány előrehajolt és reája nézett, éppen a szemébe. A sima és finom
                  kézfej újabb forróságokat árasztott magából, az ifjúság szent és fojtón buzgó
                  tüzeit. És a szemek, az egyszerű és szürke szemek kíváncsian csillogtak az ő
                  fáradt szemei felé. Semmi zavar és a szenvedélynek egy cseppnyi fátyola sem, csak
                  csillogás és melegség, az ifjúság üde ragyogása.
            </p>
				<p>
               Még egypár pillantás a leány alakjára. Végigmérte szakértő szemekkel,
                  és megállapította, hogy finom a bokája, az ifjúság kívánatossá teszi egészben. Az
                  arca rózsás és a bőre üde, a haja, igen a haja dús, és talán a legszebb rajta, és
                  az ifjúság sugárzik minden mozdulatából. Az ifjúság, az illatosság, az ápoltság,
                  az érintetlenség, amelyben fürödni lehet és megfiatalodni. Még most ilyen, de
                  aztán, később, ha asszony lesz, bizonyára elformátlanodik. De végeredményben is
                  minek gondol ő erre? Nem akarja megvárni, míg asszony lesz, csak feléje hajlik,
                  csak egy kis üdeséget kölcsönöz tőle, ami három-négy napra elég. Csak olyan
                  futólagos akar lenni ez az egész kis tréfa, mint mikor az ember a másik vonaton
                  lát egy nőt, és köszönti, és int neki, és mosolyog feléje, és aztán örökre elválik
                  tőle, anélkül hogy megismerte volna.
            </p>
				<p>
               - Jó, hát szót fogadok - mondta, és megsimogatta az apró kezet -,
                  amikor parancsolja, ott leszek Ágotán.
            </p>
				<p>
               - És meg fog tanulni jobb kedvűnek lenni? - nevetett a leány.
            </p>
				<p>
               - Azt nem ígérhetem, de ha nem bánta meg, amit felajánlott, ott
                  leszek talán már holnap vagy holnapután.
            </p>
				<p>
               - És kiket hívjak meg?
            </p>
				<p>
               - Azt hiszem - felelte egy kis gondolkozás után a fiatalember -,
                  legjobb lesz, ha senkit sem hív... Illetve mégis, talán a cinkatonákat.
            </p>
				<p>
               A leány tapsolt örömében:
            </p>
				<p>
               - Na, lássa, ez igazán kedves: magától igazán ezt vártam. Milyen
                  finom és bájos ötlet, a régi bűnösök a cinkatonáktól akarnak jókedvet
                  tanulni.
            </p>
				<p>
               A párok ismét valcert jártak. A jókedv zajosan hullámzott a festett
                  deszkákon. A zongora ismét régi és rejtelmes hangokat zokogott a jácintillattól
                  terhes levegőbe.
            </p>
				<p>
               Ágotai Marianne olyan volt, mint egy kedves és finom mosoly, egy
                  rózsaszínű virág, amely szép és illatos, mert hogy tavasz van éppen. Kender Pál
                  azt gondolta, hogy valahogyan nem illik ide, nem lett volna szabad neki ilyen
                  későn születnie. Mert inkább illene az alakjára az empire ruha, és szép volna,
                  bizonyára százszor szebb, ha menüettet táncolna.
            </p>
				<p>
               - Gondoltam valami csacsiságot - mondta a leány, és a hangja olyan
                  lágyan csengett, mint egy régi óra alig hallható muzsikája.
            </p>
				<p>
               - Parancsoljon - felelte Pál, és várta a muzsika folytatását.
            </p>
				<p>
               - Tudja, azt akartam mondani, de nem haragszik meg?
            </p>
				<p>
               A fejével intett, hogy nem.
            </p>
				<p>
               - Tudja, azt akartam mondani, hogy egyszer megpróbálhatna
                  táncolni.
            </p>
				<p>
               A szürke szemek tiszta és aranyos fényben ragyogtak: ennek a kérésnek
                  nem lehetett ellenállani.
            </p>
				<p>
               - De hátha elfelejtettem táncolni? - kérdezte mosolyogva a
                  fiatalember, és a mondatot már csak magában fejezte be. - Mindegy, ha nem is
                  tudok, későbbre nem kötelező. És akad olyan ember is, aki táncol a
                  siralomházban.
            </p>
				<p>
               Megfogta a Marianne kezét, és a leány dereka után nyúlt. Odasimult
                  hozzá, és mégis, mint a pihe repült mellette Ágotai kisasszony, mert - hogy el ne
                  felejtsük mondani - az Ágotai nemzetség leányai mind pompás táncosnők voltak.
                  Akadt köztük egy, igen, Ágotai Vera, aki valamelyik régi lakodalmon három napig
                  táncolt egyfolytában, és azután harmadnap hajnalban összeesett. Egy csepp, piros
                  vércsepp szállott csak az ajkáról a csipkekendőjére, de ő ettől is meghalt, és
                  onnan temették a bálteremből. Így mesélték ezt legalábbis az ágotai öreg
                  kisasszonyok, és készakarva hallgatták el az ifjabb nemzedék előtt, hogy a szép
                  Vera, aki a halálba táncolt, nagyon beteg volt: a szíve fájt neki. Nem valaki
                  után, hanem hétköznapi és komor értelemben gyenge volt a szíve, annyira, hogy még
                  a táncot is megtiltották neki.
            </p>
				<p>
               A fiatalember tudott erről a históriáról, és tudta hogy a táncra
                  könnyedén perdülő lábak örökségképpen szállanak az Ágotai famíliában nemzedékről
                  nemzedékre, mégis megjegyezte:
            </p>
				<p>
               - Marika, maga igazán kellemes táncosnő.
            </p>
				<p>
               - Nem nehéz - mosolygott a leány -, maga sokkal jobban tud táncolni,
                  mint ahogy gondoltam.
            </p>
				<p>
               Többet nem is szóltak egymáshoz. De a leány, akit ebben a pillanatban
                  kereszteltek el Marikának, érezte, hogy ő most olyan nevet kapott, amelyet nem fog
                  hallani más sohasem, és amelyet nincs joga az ajkára venni másnak, csak éppen
                  ennek a fiatalembernek. A szürke szemek most már hálás sugarakat szórtak. Kender
                  Pál pedig belenézett és gyönyörködött a tisztaság és fiatalság két tükrében.
            </p>
				<p>
               - Igen - mondta egy kicsit elérzékenyülve -, ez az. A fiatalság üdítő
                  forrása, amelyben nékem fürödni kell.
            </p>
				<p>
               A foteltábor mélyén ebben a pillanatban döntő fontosságú események
                  játszódtak le. Gyengéd ismerősök a Kender Kelemenné fájó sebére tapintottak:
            </p>
				<p>
               - Bizony, kedvesem, nagy bánat ért tégedet is - mondták fájdalmas
                  arccal -, aki úgy szereti a földjeit, a régi, nagy család birtokait.
            </p>
				<p>
               - Bizony, bizony - bólogatott szomorúan az özvegy, és a szeme a
                  sarokba tévedt, ahol a fiát és Marianne kisasszonyt figyelte az előbb. A sarok
                  üres volt, és most már továbbsiklott fürkésző tekintete.
            </p>
				<p>
               - Helyrehozhatatlan egy ilyen csapás, kedvesem - folytatta az egyik
                  öregasszony a siratást.
            </p>
				<p>
               Ebben a másodpercben váratlanul felfedezte fiát Kender Kelemenné.
                  Majdnem felsikoltott a meglepetéstől, de az öröme más úton, szinte érthetetlen
                  magaviseletben tört ki.
            </p>
				<p>
               - Ó - mondta, és megvetőleg, az önbizalom teljes magasságából
                  kölcsönözve egy gesztust -, már hogy lenne helyrehozhatatlan. Csak ideig-óráig
                  ejti az embert kétségbe az ilyesmi. Azután minden jóra fordul: őszre már
                  kireparáljuk, ami kis baj van. Kireparáljuk, bizony, kedveseim...
            </p>
				<p>
               Még egypárszor elmondta ezt a szót, hogy kireparáljuk, és a körülötte
                  üldögélők legőszintébb csodálkozására szokatlanul vidáman kezdett csevegni. Közben
                  persze a legnagyobb szülői örömmel tekintett a gyermekekre, akik hol eltűntek egy
                  pillanatra a többi párok között, hol pedig éppen előtte suhantak el a szíve
                  legőszintébb gyönyörűségére.
            </p>
				<p>
               A rendkívüli eseményt, hogy a falusi remete táncra perdült, egy
                  csipkeblúzos erős leány vette észre Kender Kelemennén kívül a vidám és bódult
                  társaságban. Majd elszédült a táncosa karjain, és hirtelen rosszullétről
                  panaszkodott. Leült a sarokba, és úgy nézte a furcsa jelenetet, mint akit szíven
                  szúrtak. Nézte, hogy forognak és tűnnek el, és hogyan simulnak egymáshoz, közben
                  pedig, azt gondolta, hogy ő még sohasem érte meg ezt, és talán nem is fogja.
            </p>
				<p>
               Egy-két forduló után megpihent a zongora. És ekkor zajos kavarodás
                  támadt.
            </p>
				<p>
               - Hölgyválasz! Hölgyválasz! -
               ordítozta egypár fiatalember, és a humor kedvéért ezek az urak helyet
                  foglaltak a mamák mellett szemérmesen.
            </p>
				<p>
               - Na - mondta Berta kisasszony, akin vadonatúj csipkeblúz volt -,
                  most megszégyenítem azt a...
            </p>
				<p>
               Azt akarta mondani, hogy nyomorultat vagy jellemtelent, de a szíve, a
                  mindennél lágyabb szíve megindult, mikor Kender Pálra nézett. Minden haragja tehát
                  Marianne kisasszony ellen irányult:
            </p>
				<p>
               - Megcsúfolom azt a kis békát, táncolni fog velem is Pali - mondta,
                  és már odalépett a fiatalemberhez.
            </p>
				<p>
               Kurtán és furcsán meghajtotta magát előtte:
            </p>
				<p>
               - Szabad? - kérdezte, és már a karját nyújtotta.
            </p>
				<p>
               A csipkeblúzon átragyogott a bőre fehérsége, a kövér válla és erős
                  karja. A fűző felszorította a keblét, és látni lehetett a csipkén át a gömbölyű
                  halmok finom vonalát.
            </p>
				<p>
               - Ifjúság, ifjúság - gondolta Pál, és valósággal beleszaladt a leány
                  karjaiba.
            </p>
				<p>
               Engedte magát vinni, beleszédült a parfümökbe, a jácint illatába, és
                  fürödni akart mindenben, ami fiatalság volt körülötte. Megölelte a leányt, magához
                  szorította, és vállai fölé hajolt, hogy beszívja egészséges illatát. Nem akart
                  látni semmit, csak elmerülni és fürödni az illatokban, a fiatal bőr ragyogásában
                  és tapintásában. Inni és szürcsölni akarta az élet eme apró örömeit, mint a
                  halálosan elkeseredett ember a pálinkát. A térdei összeütődtek a leány térdével, a
                  lábszára sokszor egészen odasimult Berta kisasszony telt és kívánatos idomaihoz. A
                  szép, erős leány pedig boldog volt, csaknem felcsuklott az örömtől. Mámoros lett ő
                  is, és képzeletben, már mindenét odadobta az utálatos, a gyűlölt, az imádott
                  fiúnak. Azt hitte, hogy most a legboldogabb az életében, és ezért az óráért
                  érdemes mindent elveszteni.
            </p>
				<p>
               És tényleg olyan boldog is volt, hogy mikor leült, kicsordult a könny
                  a két szeméből. Odatartotta a legyezőt az arca elé: engedte, hogy a könnyek ott
                  száradjanak fel a szeme szögletében, és azt gondolta, hogy meg kell halni, ha nem
                  lehet ezé az emberé.
            </p>
				<p>
               A fiatalember pedig nem kevésbé bódultan és mámorosan tért vissza
                  ahhoz, akitől elvált. Újabb táncok következtek, és most már valósággal magához
                  ölelve röpítette Marianne kisasszonyt. A tiszta szemeibe nézett, és csak egy szót
                  mondott neki:
            </p>
				<p>
               - Marika!
            </p>
				<p>
               A nagy ebédlőben limonádéval telt poharak állottak egymás mellett. A
                  kisleány torka kiszáradt, a tüdeje lázasan dolgozott, és az egész teste
                  tüzelt.
            </p>
				<p>
               - Pali - mondta -, egy csöpp limonádét szeretnék inni.
            </p>
				<p>
               Kifelé igyekeztek hát. A nagy függőlámpa búsan égett a kopár
                  szobában, és alatta szegényesen sorakoztak a hűsítő itallal telt poharak. Teljesen
                  egyedül voltak. A szomszéd szobából behallatszott a vidámság tobzódása, és egy
                  néger induló nehézkes bekezdő ütemei tántorogtak a zongora mélyebb húrjain.
            </p>
				<p>
               - Nem - hajolt a lányhoz Pali -, ma nem szabad ebből az ostoba
                  italból inni.
            </p>
				<p>
               Forró, de tiszta és jó illatú lehelet szállott feléje.
            </p>
				<p>
               - Ma nem szabad citromlevet inni - ismételte, és magához ölelte
                  Marianne kisasszonyt.
            </p>
				<p>
               A száját csókolta, a meleg, tiszta és fiatal ajkait, amelyek az
                  egészség piros színében ragyogtak, mint két gyönyörű és friss kármincsík, amit
                  finom ecsettel vontak.
            </p>
				<p>
               - Marika - mondta, és érezte remegni a vállait. - Marika - gondolta
                  -, milyen gyönyörű és üde és fiatal.
            </p>
				<p>
               Marianne kisasszony nem érezte, hogy most szabadkoznia kellene. Sőt
                  inkább azt gondolta, amennyire gondolkozni tudott ezekben a pillanatokban, hogy
                  így van ez jól. A szép tiszta szemei most sem zavarodtak meg, csak éppenhogy még
                  kristályosabbak lettek egy pillanatra valami könnyfélétől. De, mondom, ez csak egy
                  pillanatig tartott, és csak arra volt jó, hogy Kender Pál megfürödjön a
                  ragyogásukban. Mert ilyen könnyeket csak egyszer láthat az ember, mikor először
                  ölel magához egy leányt.
            </p>
				<p>
               Marika kisasszony arca ragyogott a mosolygástól, mikor búcsúzásra
                  került a sor. A bundák és ódivatú rókaprémek közül kihajolt még egyszer, és
                  odasúgta a fiatalembernek:
            </p>
				<p>
               - Most már igazán bűntársak vagyunk!
            </p>
				<p>
               A felesleges lángokat eloltották, mindenki hazaszéledt. A fiatalember
                  pedig magára maradt a nagy szobában, ahol feldúlva és rettenetes káoszban hevertek
                  a bútorok. Az ebédlőben, a nagy függőlámpa alatt szorgosan villogtak a Kender
                  Kelemenné fényes kötőtűi. Néha megcsillantak a pápaszeme üveglapjai is: ilyenkor
                  elejtett szemeket szedett fel a lámpa felé fordulva, vagy a szemüveg felett
                  átlesett a másik szobába. Buzgó elmerüléssel, tökéletes megelégedettséggel kötött,
                  és a fekete szemsorok gyorsan emelkedtek, szaporodtak a kezei alatt. A
                  legteljesebb megelégedettség hatotta át az egész lényét, és olyan volt fénylő
                  szemeivel, sötét ruhájában, mint egy nagy pók, amely nagy-nagy hálót fon, emberek,
                  hölgyek és urak számára. Ebben a hálóban össze kell akadni azoknak, akiket ő
                  kiszemelt egymásnak.
            </p>
				<p>
               Kender Pál ezalatt az este történt dolgokat gondolta át még egyszer.
                  Valósággal szégyenkezett, annyira nem volt megelégedve magával:
            </p>
				<p>
               - Az éhes ember, a nagyon kiéhezett ember szokott így tenni - mondta
                  magában -, az szokott belekóstolni és belefalni mindenbe, ami ennivaló, és elébe
                  kerül.
            </p>
				<p>
               Úgy gondolta, hogy okvetlenül vissza kell lépnie, amíg bajok nem
                  lesznek, mert ez veszélyes játék. Ebben a városban nem ismerik a tréfát, és csak a
                  feleségét vagy a más feleségét ölelheti az ember, mint ahogyan a kis doktor
                  mondta. Vissza kell vonulni, amíg nincsen késő. Különösen azt sajnálta, hogy Barta
                  Bertát a karjaiba zárta, és körülvonszolta a szobán. Ez a leány képes lesz isten
                  tudja, milyen biztatásnak venni azt a pár önfeledt kézszorítást és elkábult
                  szemvillanást.
            </p>
				<p>
               Másnap mégis elment Ágotára. Azt gondolta útközben, hogy még egypár
                  napig lehet ezt a játékot folytatni, mert hiszen úgysem tart azután sokáig. A
                  korai alkonyatban párák ültek a kopár és kietlen mezőkön, és a nagy folyó környéke
                  ködökbe burkolódzott. Most még nincsen későn - mondogatta -, most még kimehet a
                  hídra, csak a cipője lesz egy kicsit sáros, de hát az már nem baj. Amit tehát
                  addig cselekszik, az mind el fog felejtődni. Addig még beszívhatja egy leány
                  üdeségének a parfümjét.
            </p>
				<p>
               - Hiszen a siralomházban - mondta, és ezzel már halálra gyötörte
                  magát -, igen, a siralomházban sok mindent megenged az ember magának, ami
                  egyébként tilos...
            </p>
				<p>
               Legföljebb egy rossz délutánt szerez egészben véve a leánynak, az
                  apró és kedves leánynak. Azon a délután nem fog tudni kávézni Marika, vagy
                  keserűen fogja inni az uzsonnáját, és talán könnyezik is majd, mint ahogyan az
                  ember a szegény és szeretett regényhősök bukását is megkönnyezi. De hát egyébként
                  semmi sem fog történni. Majd jönnek az ágotai fiúk, a mulatságos, kedves ágotai
                  nemes úrfiak, és összeütik a bokájukat előtte. És mondanak valami furcsa, vidám
                  dolgot olyan szeretetreméltóan, hogy aztán már nem lehet többé szomorkodni, és el
                  kell tenni a csöppnyire összegyúrt zsebkendőt, amelynek az illatát Jeanette
                  szívéről nevezték el.
            </p>
				<p>
               - Vagy ó, istenem - sóhajtott fel -, nem Coeur de Jeanette.
            </p>
				<p>
               Igen, itt nyilvánvalóan tévedett, mert ez az illat valaki másé. A
                  Marika zsebkendője egyszerűen ibolyaillatú. Így vigasztalta magát, és közben azt
                  is elgondolta, hogy hiszen nincsen későn, ha vissza akar vonulni, még akkor
                  sincsen késő, és ez a látogatás éppen alkalmas arra, hogy mindent
                  kimagyarázzon.
            </p>
				<p>
               De a szobában ismét jácintillat lengedezett, és fehér kötőben előtte
                  termett egy leány, egy tetőtől talpig csinos kis hölgy, aki úgy üdvözölte, mintha
                  mindig egymás mellett játszottak volna.
            </p>
				<p>
               - Marika - mondta, mert mást nem is lehetett mondani, és
                  megszorította a leány kezét.
            </p>
				<p>
               Marianne kisasszony pedig mosolygott a rózsaszínű arcával, a fehér
                  fogaival, és a tenyerébe nyomott valamit. Egy kis ólomkatona volt. Egy kis
                  ólomvitéz, amely még meleg volt a leány kezeitől.
            </p>
				<p>
               Maga elé tartotta, és szemügyre vette: bizony viharvert kis vitéz
                  volt. A szuronya letört, a szép kék festék lekopott a blúzáról, csak a sapkája
                  tündöklött gyönyörű, piros színben. Lehetetlen volt megindulás nélkül nézegetni a
                  drága kis ólom- vagy cinvitézt, aki látta őt még boldogan és gondtalanul is.
            </p>
				<p>
               - Most már elhiszi, ugye, hogy bűnrészesek vagyunk? - mondta
                  Marianne, és a szeme tisztábban ragyogott, mint valaha. - Ezt a kis katonát együtt
                  loptuk el.
            </p>
				<p>
               A fiatalember intett a fejével, hogy igen, bűnrészesek, bűntársak. És
                  aztán magához vonta Marianne kisasszonyt: a lehunyt szemeit csókolta meg. Közben
                  úgy érezte, hogy most szentségtörést követ el, hogy aljas és nyomorult csaló.
                  Saját magát csalja, és úgy tesz, mint az, aki olcsó nőket ölel, és a vágyai
                  csodálatos asszonyaira gondol eksztázisában. A csók ugyanaz, a leány is ápolt,
                  illatos, de még sem az, nem az, akire gondol.
            </p>
				<p>
               Riadtan húzódott vissza, mintha már a jeges áram csapását érezte
                  volna. A leány csak mosolyogni tudott, és tréfásan mondta:
            </p>
				<p>
               - A rossz gyerekekre ráférne egy kis felügyelet. Majd ideállítjuk ezt
                  a kis cinkatonát, és ha megint rosszak leszünk...
            </p>
				<p>
               - Akkor majd én beteszem a mellényzsebembe.
            </p>
				<p>
               Ezen ismét kacagni kellett, olyan egészségesen és csilingelve, mint
                  egy ezüstharang.
            </p>
				<p>
               A fiatalember is mosolygott, és a kezét nyújtotta a leánynak, de
                  Marika megfenyegette az apró ujjával:
            </p>
				<p>
               - Bácsika, vigyázzon, mert baj lesz.
            </p>
				<p>
               És mégis odaadta a kezét, és mégis közelebb húzódott hozzá.
            </p>
				<p>
               Így telt el egyik délután a másik után. A következő alkalommal egy
                  régi kis fényképet mutatott Marianne. A sárgult lapocskán egymás mellett állott
                  két apró gyerek: egy bús fiúcska és egy csöpp leány, akinek olyan volt az arca,
                  mint egy virágszirom. És komolyan nézett a leány, és olyan mulatságos volt, mert a
                  csitri haja kontyba volt kötve. Úgy álltak egymás mellett, mint a halálraítéltek,
                  és felfedezték utóbb, hogy a keskeny arcú fiúcska csámpásra görbíti a lábát a
                  képen a nagy meghatottságtól.
            </p>
				<p>
               Ezen persze ismét nevetni kellett. Szívből fakadóan és őszintén, mert
                  olyan mulatságos is egymás mellett két ilyen ostoba kisgyerek.
            </p>
				<p>
               Ágotai Manó bácsi ilyenkor együtt kacagott a gyermekeivel.
            </p>
				<p>
               - Látod - mondta a leánynak -, milyen jó, hogy megtaláltuk ezt a kis
                  csámpás gyereket. A nyáron alig ismert rám, pedig nem tagadhatja el, hogy
                  lovagoltattam a térdemen: itt van a fotográfia.
            </p>
				<p>
               Egy másik fényképen ismét szerepeltek mind a ketten. Ágotai Manó
                  bácsi térdén üldögéltek, és úgy elhúzódtak egymástól, mintha az imént nem is
                  játszottak volna együtt a porban.
            </p>
				<p>
               Az öregúr valósággal boldog volt, ha Kender Pál látogatásával
                  tisztelte meg a házat. És ez a ház nagyon kedves hely volt: ott csak mosolygó
                  arcokat láthatott Kender Pál. E tekintetben különben odahaza is előnyös változások
                  történtek. Az édesanya is kedvesen, vidáman fogadta, valahányszor csak megtért a
                  gazdaságból vagy az Ágotaiék házából.
            </p>
				<p>
               Egypár hétig tartott ez az állapot. A napok zavartalanul múltak, és a
                  fiatalember úgy élt, mintha álomvilágban járt volna; úgy élt, mint aki állandóan
                  narkotikummal táplálkozik, és nincs sejtése sem arról, hogy veszélyes területek
                  fölött jár.
            </p>
				<p>
               Egyszer azután hirtelen felriasztották az álmodozásaiból. A posta
                  előtt szembetalálkozott Berta kisasszonnyal.
            </p>
				<p>
               - Álljon meg egy pillanatra - mondta a leány, és elállotta a sáron
                  keresztülvezető tenyérnyi utat is.
            </p>
				<p>
               - Parancsoljon velem!
            </p>
				<p>
               - Mondja, kedves Pali, igaz az, hogy maga eljegyezte Mariankát?
            </p>
				<p>
               A napsütésben úszó pocsolyák forogni kezdtek a fiatalember körül.
                  Erre nem volt felkészülve.
            </p>
				<p>
               - Rágalom - mondta ezután mégis, és erőt vett magán -, egy szó sem
                  igaz az egészből. Itt találták ki, a pletykafészekben.
            </p>
				<p>
               - Itt még senki sem tud az egészről. Csak én jártam utána a dolognak.
                  És komolyan nem igaz?
            </p>
				<p>
               - Nem.
            </p>
				<p>
               - Adja becsületszavát.
            </p>
				<p>
               - Becsületszavamra.
            </p>
				<p>
               - És nem is fogja eljegyezni?
            </p>
				<p>
               - Egészen nyugodt lehet.
            </p>
				<p>
               - Meri a szavára is mondani?
            </p>
				<p>
               - Becsületszavamra mondom, hogy sohasem fogom eljegyezni. Ez, azt
                  hiszem, elég nyíltan van mondva.
            </p>
				<p>
               Erre megnyílt az út előtte, tovább mehetett. Mégsem mozdult meg,
                  hanem csak állt, és bámult a fényes kis pocsolyákra, mintha azoktól akarna
                  tanácsot kérni. Mert a hirtelen támadás komolyan nagy zavarba hozta: máris itt
                  van, amitől félt, és óvakodott. Ha ennek a leánynak az eszébe jutott az az
                  ostobaság, akkor más is gondolhatott reá. Nincs más hátra tehát, mint
                  visszavonulni, sürgősen és minél rövidebb úton. Azt hitte, hogy ő most cselekvő
                  fél, aki felette áll az eseményeknek, és maga kormányozza a sorsát.
            </p>
				<p>
               Egészen megfeledkezett arról, hogy béna az akaratereje és körülötte
                  ügyes kezek fontak hálót. Nem gondolt az édesanyjára, aki konok és kemény
                  elhatározással ragaszkodott az előre kitervelt szándékhoz, és boldogan reménykedve
                  már maga előtt látta a családok egyesülését, a két régi birtok határainak
                  egybeolvadását. Olyan erős volt a vágyakozás benne az Ágotai Manó földjei után,
                  mint amilyen nagy óhajtással viseltetett az igazi és lelkes keresztes vitéz a
                  Szentföld minden tapodtnyi földje iránt. Hogyne, mikor így jelentéktelen mindenik
                  birtokrész, és ha megtörténne a nász, akkor egyszeriben a leggazdagabb ember válna
                  a fiából. Erdőkben és mezőkön járhatna, amelyek a fia tulajdonát képezik, amelyek
                  a Kenderék nevéhez vannak mindörökre kapcsolva. Szinte belepirult, de már arra is
                  gondolt, hogy ő, talán majd ő is férjhez mehet, talán megkörnyékezheti a
                  keresztkomáját, és mégis egyesül a két birtok. Erről a szándékáról azonban letett
                  utóbb, s már egészen megfeledkezett róla, mert a fiát apró ravaszságokkal sikerült
                  a hálóba beterelni. Egyetlenegy áruló szót sem kellett ejtenie, és minden a
                  legpompásabban ment magától. Valósággal örült, mikor a fiú kocsiba ült, és
                  áthajtatott Ágotára. Nem bánta volna, ha a lovak mind lesántulnak, csak a
                  legutolsó Kender ivadékot vigyék el a jó útra, az üdvözülés útjára.
            </p>
				<p>
               Mikor azután három vagy négy nap is eltelt egymás után, anélkül, hogy
                  a fiú kimozdult volna a karosszékből, a könyvei közül, kezdett ideges lenni. Mégis
                  mosolyogva fordult a fiatalemberhez, aki álmos nyugalommal böngészett egy
                  könyvben.
            </p>
				<p>
               - Hát mi lesz, kedves álomszuszék herceg? Nem mozdulunk ki, nem
                  kocsikázunk. Szeretném, ha ma délután elkísérne Ágotára.
            </p>
				<p>
               - Fáradt vagyok - szabadkozott Kender Pál, rosszat sejtve -, a fejem
                  is fáj. Azt hiszem, nem lenne kellemes a jelenlétem.
            </p>
				<p>
               Az özvegyasszony arca fájdalmas színt öltött.
            </p>
				<p>
               - Nem tudom, mitől lehetsz fáradt, fiacskám, hiszen semmit se
                  csinálsz már hetek óta. De hát én nem vonhatom kétségbe a te kijelentéseidet. Csak
                  fáj mégis, hogy ilyen elhagyatott vagyok, és senki sem gondol velem: az én
                  egyetlen fiamra sem számíthatok, mikor egy kis szórakozásra akarok indulni.
            </p>
				<p>
               Hamuszürke szemeiből, keskeny arcáról annyi szomorúság áradt szét,
                  hogy lehetetlen volt meg nem sajnálni. A fiatalember felemelkedett, és
                  megsimogatta a kezeit.
            </p>
				<p>
               - Nem szabad ilyen hamar elkeseredni - mondta szelíden -, elmegyünk
                  mind a ketten.
            </p>
				<p>
               Arra gondolt, hogy mindegy, legalább nyíltan és őszintén megmondhatja
                  Marikának, hogy tréfa volt az egész, és megmondhatja, amit ilyenkor szokás
                  elhadarni, visszavonulás után is fölajánlani, hogy ezentúl is jó barátok
                  lehetnek.
            </p>
				<p>
               Az öregasszony azonban tovább folytatta a játékot, és megzavarta a
                  gondolataiban.
            </p>
				<p>
               - Csakhogy én nem erőszakollak, fiacskám - mondta -, én nem akarom,
                  hogy mellettem unatkozzál... Nekem nincsenek céljaim Ágotán.
            </p>
				<p>
               Most már a fia kérlelte.
            </p>
				<p>
               - De nem szabad mindjárt megharagudni, ha az embernek egy kicsit
                  rossz kedve van. Nem voltam jól hangolva, hát azt hittem, hogy jobb lesz, ha
                  őszintén megmondom. De én igazán örülni fogok, ha elkísérhetem.
            </p>
				<p>
               - Hát nem bánom - felelte az özvegy -, de aztán ne mondd, hogy
                  erőszakoltalak.
            </p>
				<p>
               - Jó, jó - mosolygott a fiatalember -, nem mondom sohasem. Ezt
                  ünnepélyesen is megígérem.
            </p>
				<p>
               Elhatározta, hogy most igazán rideg és kellemetlen lesz a leányhoz,
                  és megpróbál menekülni előle. Majd az öreg Manó bácsival foglalkozik, és ha van
                  könyörületesség az égben, talán csak átvetődik véletlenül egy öreg kisasszony
                  valahonnan látogatóba. Odaát megint csak mosolyogva fogadták őket.
            </p>
				<p>
               - Nagy megtiszteltetés, hogy végre a komaasszony is eljött -
                  dörzsölgette a kezeit Ágotai Manó bácsi -, igazán nagy megtiszteltetés. És az én
                  kedves keresztfiam is.
            </p>
				<p>
               Melegen megölelte a fiatalembert, és azután rövidesen betessékelte
                  Kendernét a szalonba. A fiatalok ott maradtak az első szobában, ahonnan még az
                  ebédlőn kellett áthaladni, hogy az ember a szalonba juthasson.
            </p>
				<p>
               - Tessék - mondta Kender Pál, és előzékenyen kinyitotta az ajtót a
                  leány előtt.
            </p>
				<p>
               - Köszönöm - mosolygott Marianne -, nem olyan sietős. Hanem mondja
                  csak, hol volt maga olyan sokáig?
            </p>
				<p>
               A fiatalember erőt gyűjtött a ridegséghez, és a lehető legszárazabban
                  mondta:
            </p>
				<p>
               - Dolgaim akadtak, tudja, egypár levél, amit okvetlenül meg kellett
                  írnom. Azután elmaradtam egynéhány könyvvel: azokkal is végeztem. De hát ez igazán
                  semmi a sok lustálkodás után. Most pedig jönnek a gazdasági gondok.
            </p>
				<p>
               - Azokra a levelekre magam is kíváncsi vagyok: azt hallottam, hogy
                  maga nem valami jeles levélíró.
            </p>
				<p>
               - De ha muszáj, az ember mégiscsak erőt vesz a lustaságán. Megvallom
                  őszintén, hogy nem szeretek dolgozni. Azt tartom a kitűnő utópistákkal együtt,
                  hogy sokkal tökéletesebbek lennénk, ha nem kellene dolgozni sohasem. De ha mégis
                  muszáj, hát mondom, az ember mégiscsak erőt vesz a lustaságán. És lemond sok
                  kellemes dologról.
            </p>
				<p>
               - Például?
            </p>
				<p>
               - Például arról, hogy ide olyan gyakran járjon. Akármilyen
                  szeretetreméltó is a házuk.
            </p>
				<p>
               - Kérem, kérem, tilos a hízelgés, és tilos a nagyképűsködés - mondta
                  Marianna kacagva -, maga nem akar ide jönni, hát kitalálja, hogy dolgai vannak. De
                  hát majd ellenőrizni fogjuk....
            </p>
				<p>
               - Szerencsénk lesz talán?
            </p>
				<p>
               - Dehogy, kedves doktor uram: a medvét nem háborgatjuk a
                  barlangjában. Hanem majd megkérdezzük a tanúkat. Először is a koronatanút, vagyis
                  a nénikét.
            </p>
				<p>
               A fiatalember elszánta magát a végső lépésre:
            </p>
				<p>
               - Maga tréfának tekinti az egész dolgot, pedig én komolyan beszélek.
                  Felesleges, hogy máshoz menjünk tréfából vagy akármiért. Itt kettőnk között is
                  elintézhetjük a dolgot. Nézze Marika, én egy teljesen hasznavehetetlen, szomorú és
                  ostoba ember vagyok.
            </p>
				<p>
               - Ez ellen tiltakozom!
            </p>
				<p>
               - Hiába tiltakozik. Én csak ismerem magamat, tudom, hogy olyan ember
                  vagyok, akire semmi szükség, aki már nem fog senkinek a hasznára sem az örömére
                  válni. Tisztában vagyok azzal, hogy nem szabad többé közeledni az emberek felé,
                  mert megmérgezem a jelenlétemmel a jó óráikat, és tudom, hogy különösen nincsen
                  sok közöm a nőkhöz, mert a csókom keserű, és általában nincsen sok közöm nekem
                  ehhez az egész... - azt akarta mondani, hogy világhoz, de maga is megriadt attól a
                  gondolattól, hogy elárulhatja titkos szándékát. Ezért hát csak azt biggyesztette a
                  keserű szavak után -, nincs közöm ehhez az egész városhoz.
            </p>
				<p>
               A Marianne arca elkomorodott.
            </p>
				<p>
               - Nem tudtam - mondta -, hogy ilyen rossz kedvében van. Maga megint
                  elkeseredett, és igazságtalan önmagával szemben. Alig tudom megérteni, hogy lehet
                  egy fiatalember ilyen. Mondja, maga nem tud örülni semminek sem?
            </p>
				<p>
               - Azt hiszem, hogy nem.
            </p>
				<p>
               - Nem szeret senkit sem?
            </p>
				<p>
               - Talán senkit.
            </p>
				<p>
               - Nem érdekli semmi?
            </p>
				<p>
               - Azt hiszem, hogy igazán semmi sem tudna már elfoglalni.
            </p>
				<p>
               Egy kis szünet következett. Fájdalmas és rövidke szünet. A szürke
                  szemek a fiatalember arcára szegeződtek, és fürkészve nézték a furcsa vonásokat, a
                  fáradt szemeket.
            </p>
				<p>
               - Pedig kár, igazán kár - mondta csendesen, és mosolygott, most is
                  szomorúan mosolygott -, most nem fog örülni annak sem, hogy megtaláltam
                  valamit...
            </p>
				<p>
               - Mit?
            </p>
				<p>
               - A második ólomkatonát.
            </p>
				<p>
               - Ó - mondta Pál -, ez egészen más, ez még a régi életemből maradt
                  emlék. Ez azok közé a kedves dolgok közé tartozik, amelyek könnyebbé teszik mégis
                  az ember küszködéseit, és egypár kellemesebb percet szereznek.
            </p>
				<p>
               - Akkor hát jöjjön, és nézze meg a tavaszi ásatások eredményét -
                  mondta Marianne, s kézen fogta a fiatalembert -, itt van az ebédlőben.
            </p>
				<p>
               Bementek tehát az ebédlőbe, és szemügyre vették a második
                  ólomkatonát. A fiatalember mosolygott, és úgy tett, mintha nagyon érdekelné a
                  festett ólomdarab. Közben pedig arra gondolt, hogy milyen unalmas, milyen egyforma
                  tud lenni egy ilyen leány. Mit érdeklik őt most ezek a buta ólomkatonák, mi köze
                  neki ahhoz, hogy Ágotai Marikának még ma is a szívéhez nőttek ezek az ércvitézek?
                  És mennyire gyenge, mennyire primitív ez a kis katonahistória még fogásnak
                  is.
            </p>
				<p>
               Amíg ő a keserűségével akarta a leányt magától elriasztani, addig a
                  szalonban éppen megfordított dolgok történtek.
            </p>
				<p>
               - Kedves komám - kezdte Kenderné -, nem jöttem egészen hiába.
            </p>
				<p>
               - De biztosan valami jó szándék hozta el.
            </p>
				<p>
               Kender Kelemenné mosolygott:
            </p>
				<p>
               - Azt nem tudom biztosan. Azt hiszem, hogy rossz nem is lehet, mert a
                  fiam dolgában jöttem.
            </p>
				<p>
               - A keresztfiam dolgában? - kérdezte mosolyogva az öregúr, és ismét a
                  kezeit dörzsölgette. - És énnálam érdeklődik. Ez aztán igazán érdekes dolog.
            </p>
				<p>
               - Nem olyan nagyon érdekes, csak arra voltam kíváncsi, hogy mivel
                  tartották ezt a gyereket, hogy olyan szívesen jár ide?
            </p>
				<p>
               - Ahá - kurjantott a kis emberke -, hogy mivel tartottuk? Jó szóval,
                  csakis jó szóval.
            </p>
				<p>
               - De maguk főztek vagy sütöttek neki valamit, amit én nem tudok
                  otthon csinálni...
            </p>
				<p>
               Ágotai Manó bácsi ravaszul nevetett, és a szakállát simogatta:
            </p>
				<p>
               - Nincs minálunk semmi olyasmi, ami csalogathatta volna. Jó szívvel
                  fogadtuk, és ő is jól érezte magát.
            </p>
				<p>
               - Márpedig az nem jó dolog, ha egy ilyen nagy léhűtő jól érzi magát
                  lányos háznál.
            </p>
				<p>
               - Miért ne lenne jó dolog? Nem járhat veszedelemmel egyikükre sem.
                  Legrosszabb esetben megtetszenek egymásnak...
            </p>
				<p>
               - Az ám, csakhogy az kettőn múlik.
            </p>
				<p>
               - Hát persze, persze. Magam is csak így gondolom. - Még ravaszabbul
                  nevetett Ágotai Manó bácsi, és intett a fiatalok felé. - Én azt hiszem, hogy máris
                  baj van.
            </p>
				<p>
               Kender Kelemenné csodálkozó arcot vágott:
            </p>
				<p>
               - És a kedves rokon ezt csak így mondja?
            </p>
				<p>
               - Hát hogyan mondjam? - pattant fel a kis emberke, mintha önérzetében
                  sértették volna meg. - Ez csak a legtermészetesebb dolog. Mind a kettő jól nevelt
                  úrigyerek. Én csak tudom, mert ha megengedi, az egyik a tulajdon lányom, a másik
                  meg a keresztfiam. Mit csináljak? Meg kell várni, hogy mit akarnak, egyebet nem
                  tehetünk.
            </p>
				<p>
               Az öregasszony hirtelen száraz és kétkedő lett:
            </p>
				<p>
               - És a komámuram ilyen rövidesen gondolkozik? Nem jutott-e még
                  eszébe, hogy az én fiam egy közönséges léhűtő, nem tudja-e, hogy a földjeit
                  elszedték tőle, csakhogy éppen mutatóba hagytak egypár holdacskát.
            </p>
				<p>
               - Hiába mondja a kedves rokon, hogy léhűtő a fia. Egy dolgot én is
                  tudok róla, azt, hogy úriember és a keresztfiam. Márpedig aki úriember, és módja
                  is van valamelyest, az nem lehet más szolgája. Akinek földje van, az meg pláne
                  elveszett minden más közönséges foglalkozás számára. Hiszen a föld meg is érdemli,
                  mert abból él az ország. A magyar föld termésit zabálja az a hazátlan szocialista
                  is, aki úgy acsarkodik a birtokos osztály ellen...
            </p>
				<p>
               Ezt a szépen kivágott szónoklatot, az Ágotai Manó bácsi hitvallását,
                  hamarosan lerontotta zengzetességében és hatásában a Kender Kelemenné keserű
                  kifakadása.
            </p>
				<p>
               - De hiszen a földet se szereti. Utálja ezt az egész vidéket.
                  Annyira, hogy elnevezte porvárosnak a mi szegény falunkat.
            </p>
				<p>
               - Nem baj, kedves Lottika, majd megszereti, ha hozzácsapjuk az ágotai
                  tagot is. Én is úgy voltam, amíg ilyen fiatalnak éreztem magamat, fütyültem a
                  földekre...
            </p>
				<p>
               Kenderné szíve repesett az örömtől, de még sem fojthatott el egy
                  szigorú megjegyzést:
            </p>
				<p>
               - Hanem az asztal tetején táncolt, ugye? Sok rosszat halottam magáról
                  meg a színésznékről.
            </p>
				<p>
               A mosolygó öregúr nagyszerűen mulatott:
            </p>
				<p>
               - Na, hiszen van valami igaz a dologban. Hát hiszen míg az ember
                  fiatal, bizony nincs sok köze a komolysághoz. De az én keresztfiam az olyan
                  komoly, mint egy meglett ember. Aztán úgy vagyunk azokkal a földekkel is, hogy
                  amíg nem érezzük, hogy ez minden, ez a pár hold hol learatott, hol felszántott
                  rög, minden, ami nekünk jutott az életben, addig bizony csak úgy nézzük a kis
                  birtokot, mint a rossz béres, haraggal, megvetéssel. Aztán kezdi az ember belátni,
                  hogy ebből él. Ebből élt az apja, a nagyapja és a szépapja is. És hát ebből fognak
                  táplálkozni, erőt gyűjteni a gyermekei meg az unokái is.
            </p>
				<p>
               Elérzékenyedve és csaknem könnyezve folytatta a kék szemű, szürke
                  szakállú öregúr. Olyan őszintén és annyi meghatottsággal emlékezett meg a régi
                  birtokról, hogy Kender Kelemen özvegye minden ravaszságával lefegyverezve érezte
                  magát.
            </p>
				<p>
               - Hát én is így vagyok - mondta Ágotai Manó -, ez a föld olyan sík,
                  mint a tenyerem, és úgy is ismerem minden zegét-zugát, mint a saját kezemet.
                  Tudja, kedves komaasszony, sokszor elgondolkozom éjszaka, hogy mit csinálnak vajon
                  az én répafejecskéim. A múltkor olyan furcsa gondolatom támadt, hogy éjszakánként,
                  amikor csendes minden körös-körül, mélyen lélegzenek a répatáblák, és szívják a
                  jó, hűvös földből az erőt magukba. Ettől nőnek és erősödnek, némelyiknek az arca
                  úgy kipirosodik, úgy megnő, hogy olyan lesz, mint egy plébánosé.
            </p>
				<p>
               Kenderné tréfásan meglegyintette a kesztyűjével az öregúr
                  karját:
            </p>
				<p>
               - Milyen majomságokat beszél már megint öreg ember létére.
            </p>
				<p>
               - Nem majomság ez. Én érzem, hogy így van, tudom, hogy össze vagyok
                  nőve a kis földjeimmel. Néha szinte érzem, hogy eső veri a Posta-rétet a folyó
                  mellett, szinte hallom a szél zúgását, amint összedöntögeti a boglyáimat. Különben
                  lehet, hogy csak az öreg emberek ilyen eszelősek. De hát ez is csak azt
                  bizonyítja, hogy öregségire belebolondul minden ember ezekbe a földekbe, ebbe a
                  porba meg a sárba. Már persze csak úgy értem, hogy a magunk fajtája. Mert tudja,
                  kedves rokon, a zsidó is szereti a földet, de csak azért, hogy haszna legyen
                  belőle. Kifeji a jó, tápláló nedveket a magyar földecskéből, aztán továbbáll. Csak
                  azért szeret gazdálkodni, mert lakkcipőhöz vadászkalapot hordhat snefftollal, meg
                  felveheti a szalonruhához a gamásnit.
            </p>
				<p>
               Istenem - fohászkodott magában Kender Kelemenné boldogan -, ez az én
                  emberem. Csupa szív és melegség, csupa nemes lelkesedés. Az én családomban voltak
                  csak ilyen igazi, régifajta urak. Senki, senki se lehetne jobb apósa a
                  fiamnak.
            </p>
				<p>
               - Hát - mondta még mindig tartózkodó hangon -, pedig az én fiamnak
                  vannak ilyen zsidós tempói. Az nem szeret ugyan vadászkalapban járni, de
                  szocialista újságból olvassa a sok maszlagot, meg állandóan a könyveket
                  bújja.
            </p>
				<p>
               Nagyon haragos lett erre a kedves és szelíd Ágotai bácsi.
            </p>
				<p>
               - Mit kívánna tőle a kedves rokon, hogy igyék egész nap, meg az
                  asztal tetején táncoljon? A’ mán nincs divatban: régen kikopott a szokásból.
                  Bizony, még azt szeretné, ha bugris paraszt lenne. Aki úr, az olvas is, meg ír is,
                  amennyit akar.
            </p>
				<p>
               Hiába volt minden támadása a fiú ellen, az öregúr sorra kivédte
                  valamennyit. A végén azután kivágta az utolsó kártyáját a ravaszkodó
                  öregasszony.
            </p>
				<p>
               - De annak a rossz kölyöknek szeretője volt Pesten. Háromról is
                  tudok...
            </p>
				<p>
               - Jó, jó - válaszolta elcsendesedve Ágotai bácsi, mert a másik szoba
                  felől lépések zaja hallatszott -, fiatalság, bolondság. Amíg az ember be nem tölti
                  a harmincat, azt hiszi, hogy minden nőt érte teremtettek. Minden asszonyt
                  megkíván, csak aztán jön meg az esze, hogy egy is sok, hogy azt is nehéz
                  megtartani...
            </p>
				<p>
               Ismét nevetett, mint egy eleven eszű gyerek, aki tudja, hogy most
                  ráhibázott valami mulatságos dologra.
            </p>
				<p>
               - Kérem, kérem - mondta megbotránkozva Kenderné -, ne sértegessen a
                  kedves rokon bennünket, mi is mondhatnánk a férfiakra elég rosszat...
            </p>
				<p>
               De ez is műfelháborodás volt. A szíve mélyén ujjongott, és percről
                  percre nőtt benne a bizonyosság, hogy itt a döntő pillanat. Most nem szabad
                  elszalasztani a nagyszerű alkalmat. Ki kell nyújtani a szikár karjait, az ujjaival
                  görcsösen megszorítani a szép, idegen földeket, és megszerezni a leányt, akinek a
                  szoknyája szegélyéhez van varrva a sok, virághímes, zöld rét, és a barna szántók
                  úgy hozzátartoznak Ágota határában, mint a két gömbölyű karja vagy akár a csöpp és
                  formás lába.
            </p>
				<p>
               - Szólni kell - mondta magában -, mert vétek elszalasztani minden
                  percet.
            </p>
				<p>
               - Hát akkor, kedves rokon - szólalt meg egy kicsit szívszorongva,
                  látszólag meghatva és szándékosan köhécselgetve -, hát, kedves rokon, ha maga nem
                  talál benne makulát, akkor bizonyára jobban ismeri, mint én, talán jobban is
                  szereti. Tudja, hogy én egyszerű asszony vagyok, hát nem cifrázom, a dolgot, ha
                  már így vagyunk, én megkérem a leánya kezét a fiam nevében. Nem bánom, hagyjon
                  magamra, legyek csak én egyedül az öreg házamban. Úgyis nagyon ideszokott már ez a
                  gyerek.
            </p>
				<p>
               Minden második szavánál érezte, hogy mesterkélten beszél, hogy
                  hazudik, de azért ledarálta a mondókáját. Ágotai Manó bácsi ezzel szemben
                  természetes és szeretetre méltó maradt. A térdére csapott, hogy majd kirepedt a
                  megfeszült nadrágja.
            </p>
				<p>
               - Mindjárt rosszat sejtettem én is - rikkantott fel, mint egy
                  egészséges suhanc -, mindjárt gondoltam, amint összekerült az ősszel ez a két
                  gyerek, hogy valamiben törik a fejüket. De hát mibe is törték volna a
                  koponyájukat, ha nem ebbe.
            </p>
				<p>
               - Szóval - folytatta Kenderné -, a választ elhalasztja, kedves
                  rokon?
            </p>
				<p>
               - A választ? - kérdezte Ágotai Manó bácsi. - Azt hittem, hogy már meg
                  is adtam a választ. A magam részéről, izé... persze csak magam felől beszélhetek,
                  mert nem én vagyok a menyasszony, szóval a magam oldaláról én csak örvendeni
                  tudok. Két ilyen szép, régi család egyszer csak így összetalálkozik. Az utolsó
                  sarjak mind a két oldalról.
            </p>
				<p>
               Az öregasszony most már álmodozó lett, mert így kívánta a
                  szerep:
            </p>
				<p>
               - Bizony, a két utolsó gyerek erről is, arról is. Azt tartják, hogy
                  ebből csak jó házasság lehet. Ilyenkor, már a mi családunkban is volt rá példa,
                  egyszerre csak felvirágzik a nemzetség.
            </p>
				<p>
               - Hogyne, hogyne - lelkendezett az öregúr, aki olyan volt a szíve
                  mélyéig, mint egy falat kenyér, és annyira nem tudott a ravaszságokról, mint egy
                  jámbor pap -, érthető is a dolog. A legutolsó zöld hajtás mindig megerősödik a
                  fűzfán is. Meg aztán nem indul egyik se üres kézzel a sok küszködésnek, hála
                  istennek, szegény gyerekeknek lesz mit a tejbe aprítani.
            </p>
				<p>
               - Egypár holdacskánk még nekünk is akad - sóhajtott az özvegy -,
                  persze nagyon kevés, de az özvegyek földjét...
            </p>
				<p>
               - Majd védelmezzük ezentúl. Ketten vagyunk férfiak a családban. Aztán
                  a földdel úgy van az ember, hogy mentül több van, annál könnyebben tarthatja meg.
                  A kis föld kis terület. Ha a jég megered az egyik szegletiben, elveri az egészet.
                  De a nagy föld szélesebb, mint a felhő, kibúvik a nagy pusztítások alól. Könnyebb
                  megvédeni, mert nagy hatalom: a föld az igazi hatalom ebben az országban.
            </p>
				<p>
               - Akkor hát adja ide a kezét, kedves rokon. Ígérjük meg, hogy ezentúl
                  is jó emberei leszünk egymásnak, nem avatkozunk a fiatalok dolgába...
            </p>
				<p>
               - A világért sem...
            </p>
				<p>
               - És aztán, még azt akarom mondani, hogy előadjuk nekik is, amit itt
                  megbeszélünk.
            </p>
				<p>
               - Akár nyomban megtehetjük...
            </p>
				<p>
               - Ne siessünk olyan nagyon - fogta meg az Ágotai Manó karját az
                  öregasszony -, ne siessük el a dolgot, majd külön-külön odahaza.
            </p>
				<p>
               Megrémült még a gondolatától is annak, hogy itt most megtámadják egy
                  befejezett alkuval a fiát. Jól ismerte erről az oldaláról, tudta, hogy a
                  legnagyobb bajok származhatnak belőle. Ez a vadember képes felrúgni az élete
                  legszebb alkotását, és képes kijelenteni, hogy ő nem borjú, hogy a saját akarata
                  ellenére vigyék vágóhídra.
            </p>
				<p>
               - Nem, nem - mondta magában, mikor az öregurat sikerült leültetnie -,
                  most már nem szalasztjuk el a színes pillangót. Most már az én kezemben van minden
                  szál, a bábuk szépen játszani és mosolyogni fognak.
            </p>
				<p>
               Az öröm a torkát fojtogatta, a szemeiben könnyek ragyogtak. Fehér
                  zsebkendőjéről lassan szárítgatta a kristálycsöppeket, amelyek ráncos
                  szemszögletéből bújtak elő.
            </p>
				<p>
               Istenem - gondolta -, hát mégis szereted az özvegyeket és árvákat.
                  Mégis sikerült, őszre megduplázódik a fiam birtoka.
            </p>
				<p>
               Ágotai Manó bácsi nem találta a helyét.
            </p>
				<p>
               - De hát mit is csináljunk? - kérdezte, és ismét felállott, és a nagy
                  foteltől az ablakig meg visszafelé tapogott. - Hiszen ez olyan nagy öröm. Egy
                  életre szól, egyszer esik meg az emberrel, ha csak egy drága leánya van.
            </p>
				<p>
               - Egy napig hallgassunk még. Aztán majd találkozunk, és beszámolunk
                  egymásnak. Jobb így: minek menjünk mi elébük a tervünkkel, hiszen ha szóba hozzuk
                  előttük, majd kirukkolnak ők maguk is. Csak a jó alkalmat várják.
            </p>
				<p>
               - Ebben van valami - okoskodott az öregúr -, adta kölykei, jöjjenek
                  ők, ha akarnak valamit. Végre is mi nem tehetünk vallomást helyettük.
            </p>
				<p>
               Így hát szépen megegyeztek a szalonban, ahonnan az ebédlőbe lehetett
                  átsétálni. Megkötötték az alkut, összeadták a fiatalembert és a leányt, eltörölték
                  a határokat a két birtok között. Mindezt anélkül, hogy a két gyereknek sejtelme is
                  lett volna arról, hogy vásárra viszik a boldogságukat. Mindezt pedig azért tette
                  meg Ágotai Manó bácsi, mert őszintén meg volt győződve, hogy ha valaki, akkor a
                  leánya meg a keresztfia egymásra találtak. Kender Kelemen özvegye pedig azzal a
                  tiszteletre méltó filozófiával győzte le feltámadó lelkiismeretét, hogy amit a
                  szülők csinálnak, az csak szeretetből eredhet, és csak jót hozhat a
                  gyermekekre.
            </p>
				<p>
               Odakint pedig ugyanezen idő alatt mindent elkövetett a fiatalember,
                  hogy megutáltassa magát. Szerette volna dühösen odacsapni a kis, mocskos
                  ólomfigurát, hogy vesszen el a régi boldogsága eme parányi szemtanúja is. De hát
                  mégsem tehette. Ehelyett komor és szótlan lett, végül pedig az időről kezdett
                  beszélni:
            </p>
				<p>
               - Ma sokkal kevesebb a sár, mint tegnapelőtt volt. Ha így haladunk,
                  nyár derekára egészen felszikkad az országút.
            </p>
				<p>
               - Igen - vélte Marianne udvariasan -, ha így haladunk, itt lesz a
                  tavasz nemsokára.
            </p>
				<p>
               Nesze neked - gondolta Pál -, most jönnek az elandalító részletek a
                  tavaszról.
            </p>
				<p>
               - Bizony - folytatta a leány - sok mindenre kell gondolni. A
                  vetemények a kertben, a papa sohasem lesz itthon, a virágok a kiskertben, a szőlő
                  meg a gyümölcsös.
            </p>
				<p>
               No, ez legalább őszinte megnyilatkozás volt - folytatta a gondolatait
                  a fiatalember, és már erősen élt benne a meggyőződés, hogy semmi, de semmi köze
                  ehhez a csöpp leányhoz.
            </p>
				<p>
               - Istenem, mennyi bajom lesz megint a napszámosokkal - sóhajtott a
                  rózsaszínű, fehér fogú leány -, már a jövő héten kell egy kertészt fogadni az
                  oltások miatt.
            </p>
				<p>
               Kender Pál elkomorodott még jobban. Most eszébe jutott, hogy neki is
                  gondolni kell sok mindennel, napszámosokkal és béresekkel, szántással és
                  kapálással. Szóval olyan dolgokkal, amikhez nem ért, és mégis kénytelen
                  foglalkozni.
            </p>
				<p>
               Nyomorult porváros - gondolta magában -, hát mégis itt kell
                  megfenekleni.
            </p>
				<p>
               Aztán hangosan és legőszintébb meggyőződéssel mondta:
            </p>
				<p>
               - Bizony, sok munkánk lesz, azt hiszem, aligha fogjuk egymást
                  látni... egypár hétig.
            </p>
				<p>
               Ez volt utolsó szava. Több kellemetlenséget már nem mondhatott, mert
                  Ágotai bácsi kigurult a szobából, megölelte őket, és nemsokára búcsúzni kellett.
                  Ennek örült igazán Kender Pál. Megnyugodva ült a kocsiba, és arra gondolt, hogy
                  most egy-két hétig nem törődik az atyaistennel se: beül a nagy fotelbe, és olvas,
                  míg meg nem unja. Aztán, ha meglepi az unalom, akkor meg éppen elég ideje lesz
                  valami okos dolgot csinálni. Legalább nem lesz sár, és ha jól emlékszik, április
                  elején is jönnek még jégtáblák a vízen lefelé.
            </p>
			</div>
			<div type="chapter">
				<head>
               18
            </head>
				<p>
               A Kender-majorban sokszor megállott Pál, hogy végignézze a
                  kocsistudomány egyik legnehezebb szakmáját, a csikók betörését. A hátaslovak
                  rendszerint nyereg alá tanítva kerültek be a csöpp ménesből a tanyára, de azokat a
                  lovakat, amelyeket kocsi elé szántak, a csűr előtt a nagy, szabad térségen
                  dresszírozták. Az öreg kocsis értette ennek a módját legjobban. Saját elmélete
                  alapján csikófogatot szerkesztett egy hatalmas fatörzsből, amelyen volt minden,
                  ami egy tisztességes fogathoz tartozik, csak éppen a kerekek hiányoztak. A
                  hámokkal felszerelt paripa a szörnyen nehéz fatuskó elé került. Ott azután
                  rugdalózhatott, rugaszkodhatott veszett erővel, a szántalpakkal ellátott
                  faalkotmány állta a kemény paták csapását; a legszilajabb erőfeszítés után is csak
                  lassan csúszott a tapasztalatlan paripa nyomában. Közben azután volt dolga az
                  ostornak meg a szép szónak is. Az öreg kocsis művészi ökonómiával osztogatta mind
                  a kettőt. Így tartott ez egypár napig. Akkor azután egy jól megrakott igáskocsi
                  elé fogták a szabadság után vágyakozó lovat. Amolyan jó magas kocsi elé,
                  amelyikben különben a pelyvát szokták szállítani. Itt már dolga akadt a gyeplőnek
                  is, amelyet biztos magasságból fogott a kocsis, a felsőbb lóiskola érdemes tanára.
                  Amelyik ló ezek után sem tört be, azt meghagyták igásnak vagy eladták. A
                  megjuhászodott, megkomolyodott paripákat azután megtették parádés lovaknak. Kender
                  Kelemenné különösen szerette e lovakat, és a szelídítési módszerrel is nagyon meg
                  volt elégedve. Minden esztendőben be kellett két lovat tanítani, mert a régebbi
                  osztályból kikerült csikókon túladott tavasszal a nyerészkedő öregasszony.
            </p>
				<p>
               Amint Ágotáról hazafelé kocogtak velük a tavalyi csikók, Kender
                  Kelemenné odaszólt a kocsisnak:
            </p>
				<p>
               - Hány évesek ezek a mangalicák? Úgy kihizlalta kend őket a
                  télen...
            </p>
				<p>
               - Ötesztendősek, parancsolatjára.
            </p>
				<p>
               - Hát akkor vegyen kend munkája alá egypárat, mert ezeket a nyári
                  vásáron eladjuk.
            </p>
				<p>
               - Igenis, kérem alássan.
            </p>
				<p>
               Ezzel el volt intézve az ügy; az öreg kocsis arra a két vasderesre
                  gondolt, amelyet már tavaly kiszemelt, és előre örült a mulatságnak, hogyan fognak
                  kezes bárányokká szelídülni a keze alatt a lovacskák.
            </p>
				<p>
               Kender Kelemenné egy kicsit nagyon is mélyen elgondolkozott. Erről a
                  csikóidomításról valami nyugtalanító dolog jutott az eszébe: neki is bele kell
                  kezdeni egy nyakas csikó megszelídítésébe. De az ő dolga százszorosan nehezebb
                  lesz, mert az a csikó, akivel neki lesz dolga, nem hajlik szép szóra, és az ostor
                  már nemigen jöhet szóba. De hát sokféle módszert tud a kocsismesterség, a
                  csikóstudomány a nyakasság ellen. Ezek között a különféle eszközök között
                  általánosan legtöbbre szokás becsülni a ravaszságot és az erős elhatározást. Túl
                  kell járni a makacs csikó eszén, és a csökönyösségre még nagyobb csökönyösséggel
                  kell felelni.
            </p>
				<p>
               Talán - gondolta magában az öregasszony, és a megszokott mozdulattal
                  magához szorította a fia karját -, talán nem is fog olyan nehezen menni, mint
                  ahogyan gondolom. Talán még ő is a segítségemre lesz. De akármi legyen is, ezt az
                  alkalmat nem szalasztom el.
            </p>
				<p>
               Erős volt a meggyőződése, hogy győzni fog. Gondolá, hogy inkább
                  belehal, de nem enged a szándékából. Egy pillanatig sem fogja elfeledni a nagy
                  célt, amely végre is mindnyájuk érdeke, és nem nyugszik addig, míg a fia nem
                  követi engedelmesen az ő szándékát. Ha ugyan meg nem gondolja, és önként nem
                  határozza el magát a döntő lépésre, a házasságra. Mert hiszen azt ő is belátta,
                  hogy nagy dolog előtt áll, és az egész életre szóló bútorral akarja berendezni a
                  fia lakását. Olyan bútorral, amelyet azután nem lehet kicserélni és kidobni:
                  egyszerűen hűséges hitestársat akar a nyakába varrni minden előzetes kérdezősködés
                  és beleegyezése nélkül.
            </p>
				<p>
               Lehetetlen, hogy be ne lássa ő is a terv teljes mivoltát -
                  vigasztalgatta önmagát -, lehetetlen hogy ne örüljön egy leánynak, aki szép és
                  csinos, az arca rózsaszín, a fogai fehéren ragyognak, mint a gyöngy, aki fiatal,
                  és akinek mégis annyi földje van.
            </p>
				<p>
               Elhatározta, hogy még este megkezdi a szelídítést, a rábeszélést, az
                  ostromot, amelyet semmiképpen sem akar feladni teljes siker nélkül.
            </p>
				<p>
               Erre az alkalomra a lehető legkedvesebb arcot és modorát öltötte fel.
                  Valósággal mulattatta a fiát a vacsora alatt. Egy kis bort is bontatott, és
                  megtalálta az alkalmat hirtelenében, hogy közelebb férkőzhessen a fia
                  szívéhez.
            </p>
				<p>
               - Kedves Palikám - kezdte -, ne csodálkozzál, hogy bort is hozattam
                  fel. Tudod, ma kivételes alkalom van: a te öreg édesanyádnak a névnapja.
            </p>
				<p>
               - Nahát, ez furcsa - riadt fel Pál -, igazán elfelejtettem volna, ha
                  nem szól a mama róla. Nagyon szégyellem, de az utóbbi időben...
            </p>
				<p>
               - Az utóbbi időben - mosolygott Kenderné - nagyon szórakozott vagy,
                  fiacskám. Ha szobaleány lennél, nem bíznám rád a levest, bizonyosan elsóznád.
            </p>
				<p>
               - Dehogy - intett a kezével Kender Pál, és úgy mosolygott, mintha
                  kinint vett volna be közben -, igazán nem tudom, miket gondol rólam.
            </p>
				<p>
               - Nem gondolok semmi rosszat. Csak úgy vélekedem, hogy az egyetlen
                  gyermekem őszinte lehetne hozzám. Különösen ezen a napon, amikor egy esztendővel
                  megint idősebb lett a te szegény, öreg anyád.
            </p>
				<p>
               Sohasem szokott ilyen érzelgősen beszélgetni, de most még a hangja is
                  remegett, mintha belső megindulás fojtogatná.
            </p>
				<p>
               - Szegény apád, ha tanúja lehetne a kettőnk küzdelmének. Ha láthatna
                  téged. Milyen másképpen lenne, és talán a földeket sem veszik el. De hát ő
                  szegény, sietett nagyon, már idestova húsz esztendeje... Bizony nem tudom, hogy
                  mikor következik rám a sor. Majd csak eljön az is, de addig szeretnélek legalább
                  téged biztonságban látni.
            </p>
				<p>
               A fiatalember rosszat sejtett. De most nem menekülhetett az
                  áradozások elől, mert hiszen névnapestét ültek volna igazság szerint. Ilyenkor
                  pedig gyöngédséggel és szeretettel kell körülvenni ezt a fáradt öregasszonyt,
                  akármit forgat is a fejében szegényke. Egyelőre nem is tudta különben, hogy hova
                  fog kilyukadni ez a cifra beszéd, hát csak bámult és hallgatott.
            </p>
				<p>
               - Bizony - folytatta Kenderné -, mert most én nem vagyok egy csöppet
                  sem nyugodt. Aki egyedül van, az csak egy ember. Annak nincsen segítőtársa, az úgy
                  fekszik otthon, ha beteg, mint a kivert kutya, az egyedül élő ember nem oszthatja
                  meg a bánatát sem. Nincsen az olyannál nagyobb árva.
            </p>
				<p>
               - De hiszen itt van édesanyám.
            </p>
				<p>
               - Ki tudja, meddig - sóhajtott az özvegy, és megsimogatta a fia keze
                  fejét -, ki tudja, meddig tart még: már én sokszor gondolok a halálra...
            </p>
				<p>
               - Csacska beszéd: olyan jól néz ki.
            </p>
				<p>
               - Jó, jó, egy darabig még jól nézek ki, azután csak egyszerre
                  összeesem. Jön egy komisz ősz, és mehetek.
            </p>
				<p>
               A fiatalember szorongva ült a helyén: tudta, hogy itt valami súlyos
                  dolog van készülőben. Csak azt várta most már, hogy kirukkoljon az édesanyja a
                  mondanivalójával. Egy bús és nehéz sóhajtás után végre előrerukkolt szándékával az
                  özvegy:
            </p>
				<p>
               - Már én csak akkor látnálak biztosítva, ha nem lennél egyedül. Mert
                  aki egyedül van, az olyan, mint a pelyvaszemecske, a szél megkapja, megmarkolja,
                  és elviszi a hatodik határba. Attól félek, hogy te is így jársz. Akármilyen
                  forgószél felkap majd téged is, és elvisz messzire, ez a kis nyomorult birtok meg
                  itt marad bitangjára. Nem tudsz majd itt maradni, és a gazdátlan földek hamar
                  elszaladnak, széjjelszedik a szomszédok az ilyen birtokot könnyűszerrel. Pedig hát
                  ez minden, ami nekünk jutott... Azért szeretnélek már másodmagaddal látni,
                  szeretném, ha megnősülnél.
            </p>
				<p>
               A legközönségesebb, de legkézenfekvőbb védekezéssel válaszolt a
                  fiatalember:
            </p>
				<p>
               - Ráérek még - mondta, és könnyedén mosolyogni próbált.
            </p>
				<p>
               - Ráérsz? - riadt fel Kenderné. - Huszonnyolc éves vagy. Az én
                  időmben már huszonkét éves korában megnősült minden valamirevaló fiatalember. Vagy
                  így romlik ez a modern ifjúság, hogy még huszonnyolc éves korában sem elég a sok
                  haszontalan lumpolásból, még akkor se nő be a feje lágya?
            </p>
				<p>
               - Ahogy gondolod, kedves anyám...
            </p>
				<p>
               - Könnyű azt mondani, hogy ahogy gondolod - siránkozott most már
                  szemrehányóan és keserűen Kender Kelemenné -, hiszen te így is vagy. Amióta csak
                  élsz, mindig úgy van, ahogy én gondolom. Nem tudom, mi lett volna belőlünk, ha nem
                  gondolok valamit mindennap, minden órában. Tíz esztendeje, hogy felnőtt embernek
                  számítasz, és még te sohasem gondoltál a dolgainkkal, én csináltam mindent, én
                  szaladgáltam le a lábaimat a földeken, a városban a kölcsönök után, a sok adó
                  miatt, csakhogy megtarthassuk az apád földjeit. Hát most azután a végén szeretném,
                  hogy elfogadd és jóváhagyd az utolsó gondolatomat, azt, hogy jó lenne
                  megnősülni.
            </p>
				<p>
               - Ahogy parancsolod - mondta a fiatalember, aki rettegett az ilyen
                  veszekedésektől és panaszoktól -, engedelmesen jóváhagyom, amit gondoltál.
            </p>
				<p>
               - Csúfolj, csak csúfolj. Hiszen megérdemlem, sok keserűséget hoztam a
                  fejedre, mikor megszülettél, majd belehaltam. Még négyéves kisgyerek voltál,
                  elájultam, mert a legnagyobb körtefa tetejében láttalak hegyelni. Úgy féltettelek,
                  hogy három napig beteg voltam utána. Mikor difteritiszed volt, harminc napon át
                  nem feküdtem ágyban, csak úgy a díványon, heverészve szundítottam egypár órát.
                  Mert hát a jeges borogatást nem lehetett abbahagyni...
            </p>
				<p>
               Hirtelen könnyek árja tódult a szemébe. Előbb csak elöntötték,
                  megüvegesítették szürke szemeit a könnyek, azután bőven bugyogtak alá. Fehér
                  zsebkendőjét odakapta hát, és leborult a karjára.
            </p>
				<p>
               - De, kedves mama - simogatta meg a karját Pál -, mi baja
                  tulajdonképpen? Ne sírjon, kedvesem, tudja, hogy ez nekem nagyon rosszul
                  esik.
            </p>
				<p>
               - Nem lehetett abbahagyni - csuklott fel Kender Kelemenné -, a jeges
                  borogatást nem volt szabad abbahagyni...
            </p>
				<p>
               Itt nem lehet egyhamar segíteni - gondolta Kender Pál -, ki kell
                  várni, míg elvonul a vihar. Aztán majd minden rendbe jön magától. Gyöngéden
                  átölelte hát az édesanyja vállát, és türelmesen várt. Megtörülte a szemeit az
                  özvegy is, és megint csak odafordult a fiához:
            </p>
				<p>
               - Te azt gondolod - kezdte -, hogy én rosszat akarok neked? Tudom,
                  biztosan tudom, hogy így van, mert ha nem így gondolkoznál, akkor nem utasítanád
                  vissza a tanácsaimat. Ne is tagadd, hogy eltaláltam most az egyszer a gondolatodat
                  is. Lássad be, hogy nem élhetsz így itt örökké, mint egy remete.
            </p>
				<p>
               - De hiszen te még olyan egészséges vagy.
            </p>
				<p>
               - Hiába akarsz fiatalítani, én érzem a csontjaimat, tudom, hogy nem
                  biztos már a jövő esztendő sem - szinte elhitte maga is, amit mondott, és
                  megdagadt benne a vágy a nagyszerű cél után, szinte lázasan és érthetetlen
                  nyomatékossággal folytatta -, meg kell nősülnöd, okvetlenül muszáj!
            </p>
				<p>
               Most hogy ilyen keményen hallotta hangzani az édesanyja
                  elhatározását, egyszerre magához tért a langyos bágyadtságából a fiatalember is.
                  Azzal a kíméletlen eréllyel szemben, amely a Kenderné szavaiból kicsengett,
                  egyszeriben feltámadt benne az elhatározás, hogy nem enged, nem hajlik, és
                  védekezik minden lehető fegyverrel.
            </p>
				<p>
               - Nősülni? - kérdezte egy kis nyugalmat erőltetve magára. - Milyen
                  könnyű azt mondani, kedves anyám. De hát kit vegyek el? Hiszen nem ismerek senkit
                  sem, nem udvarolok senkinek sem, nem szeretek senkit sem - nagyot nyelt, mert a
                  keserűség fojtogatta a torkát -, hát kit vegyek el? Csak nem fogok apróhirdetni,
                  hogy egy huszonnyolc éves, középmagas virilista tisztességes úrileány ismeretségét
                  keresi. Házasság nincs kizárva...
            </p>
				<p>
               - Mire való az ilyen éretlenség? - támadt most már száraz szemekkel
                  Kender Kelemenné. - Éppen elég leányt ismersz ahhoz, hogy választani is tudj
                  közülük...
            </p>
				<p>
               - Igen - mosolygott a fiatalember -, válasszak Barta Berta és a
                  Porubszky kisasszonyok közül.
            </p>
				<p>
               - Hát említettem én egy szóval is neked valaha Barta Bertát? Pedig
                  láttam, amit láttam: én sem vagyok egészen vak, amiért pápaszemen át nézem a
                  világot. Tudom, hogy bolondul érted, felrúgta a jó partit a Bakos gyerekkel;
                  tudom, hogy akármelyik pillanatban hozzád jönne örömmel. De én egyszer se szóltam
                  róla, ugye? Mert tudtam azt is, hogy nem szívleled. Nem kell, hát nem kell,
                  gondoltam, pedig derék leány, jó emberek a családjabeliek egytől egyig. De hát
                  akarom én a fiamat boldogtalannak látni? Még csak tervbe se vettem, soha el se
                  képzeltem, hogy a menyem lesz az a leány.
            </p>
				<p>
               - De hát kit vett tervbe?
            </p>
				<p>
               - Azt, aki nem volt neked se idegen, se ellenszenves. Egyetlen leány
                  a vidéken, akit az Isten is neked teremtett. Jó, kedves, okos, finom lelkű és
                  szép...
            </p>
				<p>
               - És gazdag - jegyezte meg Kender Pál, aki kezdte sejteni, hogy kiről
                  van szó.
            </p>
				<p>
               - És gazdag - ismételte az anyja -, mi van abban, talán bűn gazdag
                  leányt elvenni? Nem azért veszed el, mert neked nincsen, az csak véletlen, hogy
                  földje, háza és pénze van. Ó, bizony a fiatalok nagyon könnyen végeznek ezzel a
                  gazdagsággal, mert azt hiszik, hogy az felesleges. Csak egy kis szoba legyen, meg
                  nagy-nagy szerelem - így képzelik ők a házasságot, de nem tudják, hogy jönnek
                  évek, amikor pénzre van szükség, sok pénzre, mert anélkül nyomorúság az élet, még
                  a szerelmesek is megeszik a jó ebédet: a ráklevest, a vesepecsenyét meg a friss
                  szőlőt áprilisban vagy februárban...
            </p>
				<p>
               - Jó, jó, de hát kiről van szó? - kérdezte a fiatalember. - Ha, már
                  kiválasztotta, legalább a nevét is szeretném tudni. Azt hiszem, hogy engem érdekel
                  elsősorban a dolog.
            </p>
				<p>
               - Hát én mondjam meg, hogy kicsoda? Hiszen nem én udvaroltam neki,
                  nem én jártam hozzá a legnagyobb sárban...
            </p>
				<p>
               - Én nem udvaroltam senkinek.
            </p>
				<p>
               - Jó, hát nem udvaroltál, de valakit mégis megöleltél a
                  házibálon.
            </p>
				<p>
               - Nem emlékszem - tagadott konokul Kender Pál. Belenézett az
                  édesanyja szemébe, és úgy mondta még egyszer. - Nem emlékszem.
            </p>
				<p>
               - Így tudsz hazudni? Hát nem szakad meg a szíved?
            </p>
				<p>
               - Nekem nincs szívem - mondta dacosan a fiatalember.
            </p>
				<p>
               - Azt már régen tudom - sóhajtott az öregasszony -, de eszed van.
                  Jobb emlékezőtehetsége nem volt senkinek se az egész osztályban, azt a tanárod
                  mondta. Talán arra is fogsz emlékezni, hogy kit nem engedtél limonádét inni?
            </p>
				<p>
               - Szegény Marika - tört ki végre a fiatalember -, nem is tudta, hogy
                  meglesték.
            </p>
				<p>
               - Ó - pattant fel Kenderné sértődötten -, a kis ártatlanok. Éppen
                  arrafelé mentem véletlenül. De aztán szomjas maradtam inkább, mert jobbnak láttam
                  visszavonulni. Ha egy ilyen nagy ember csókolódzik, azt nem szabad már megzavarni.
                  Áldásom reátok, gondoltam. Miért rontsam el az örömötöket: csak tessék, nincs
                  abban semmi veszedelem.
            </p>
				<p>
               Megszégyenülve és kínos zavarban, elkeseredve ült az anyjával
                  szemben. Szeretett volna kifakadni kellemetlenül, mérgesen, aztán elmenni és többé
                  vissza sem térni. De ez csak egy pillanatig tartott: később mégis megemberelte
                  magát. Csak engedni nem szabad - gondolta -, végre is kötélen nem hurcolhatják a
                  lakodalomra. Ha ő nem akar mozogni, akkor nem lesz semmi az egészből.
            </p>
				<p>
               - Kedves anyám - kezdte igen komolyan, de most már nyugodtan -, azt
                  hiszem, tévedés volt az egész. Nem a te, hanem az én részemről. Nagyon jól tudom,
                  hogy ebben a korban nem lehet már diák módra csókolódzni, az ilyesmi kötelezi az
                  embert valamire. De azóta én kimagyaráztam a dolgot, én már elintéztem mindent,
                  úgyhogy nyugodt a lelkiismeretem. Én nem bolondítottam magamba senkit sem, nem is
                  akarok megnősülni. Nincs szándékomban egy szegény, tudatlan és ártatlan leány
                  életét megkeseríteni, akár Ágotai Marikának hívják a szerencsétlent, akár
                  másnak...
            </p>
				<p>
               Tulajdonképpen be sem fejezte a mondatot, mikor az édesanyja
                  felpattant, és szó nélkül otthagyta az asztalnál egyedül. Becsapta az ajtót, és
                  egy perc múlva már hallani lehetett a szigorú hangját, amint veszekedik a
                  cselédekkel:
            </p>
				<p>
               - Mit keres itt ez a kotló a konyhában? Vigyétek a fenébe
                  innen...
            </p>
				<p>
               Mikor kiveszekedte magát kedvére, egészen lecsillapodott ő is. A
                  csikó makrancosabb a legmakrancosabb paripánál is - gondolta -, de majd letörjük.
                  Hadd rúgja a fatuskót, nem árt sem neki, sem a fatuskónak.
            </p>
				<p>
               Nem szólt hozzá egy szót sem egész vacsora alatt, de még azután sem.
                  Fagyos hidegséggel ült a fehér abroszos asztalnál, és nyugodtan, kimért és szigorú
                  modorban szeletelte a borjúhúst. Gondolta, hadd gubbaszkodjon csak a fia: elég
                  nagy ember, hogy egyszer nélküle is határozni tudjon valamiben. Csak hánykolódjék
                  éjszaka is a nehéz gondolatok súlya alatt: ezt is meg kell szoknia az embernek.
                  Nem árt az néhanapján, ha nem ismeretlen előtte ez a szép foglalkozás.
            </p>
				<p>
               Kender Pál meg azon gondolkozott, hogy amíg nőtlen ember, addig
                  mindig van valami köze az elfelejtett, a szívéből kitörölt hűtlen, drága nőhöz.
                  Olyan furcsa, visszás gondolata támad, hogy amíg egyedül áll a nagyvilágban, amíg
                  nem viseli senki más emberfia azt a nevet, addig kapcsolat van közte és Spángli
                  Kató között. Akármennyire egyoldalú és szomorú ez a kapcsolat, mégis megvan, és
                  nem lehet letagadni. De abban a pillanatban, amikor végigszárnyal a kisvárosban a
                  hír, hogy eljegyezte magát valakivel, akkor már mindennek vége örökre. Nem
                  foglalta szavakba, amit gondolt, csak érezte, hogy ennek nem szabad megtörténni,
                  mert ezzel az utolsó fonállal elveszti az élete jobbik felét, az értékeset, a
                  pótolhatatlant, amely nélkül nem tud majd tovább sétálni, felébredni, mosolyogni
                  és aludni. Úgy lesz, mint az az ember, akinek elveszik a fél tüdejét, vagy a gép
                  leszakítja a fél oldalát. Csak vergődne egy darabig, csak szenvedne, és aztán
                  egyszer csakugyan elernyedne benne minden életerő, és akkor már ki kellene menni a
                  folyóhoz a nagy hídra nyáron vagy ősszel. Hiszen az már úgyis mindegy.
            </p>
				<p>
               - Aludni, aludni - sóhajtotta -, aludni, és reggelig mindent
                  elfelejteni.
            </p>
				<p>
               Ez lett volna a vágya, de természetesen nem tudta lehunyni a szemeit
                  egy pillanatra sem. Leszorította a szemhéjait, próbált semmire sem gondolni, de
                  hát ez nem ment olyan egyszerűen, ahogyan ő akarta. Egy-két pillanatig nyomasztó
                  szürkeséget tudott erőltetni magára, aztán egyszer csak kigyúlt nagy messziségben
                  a gondolatok világosságának lámpása. Egy arc, egy fehér kar, egy ruhafodor
                  megvillant a nagy sötétségben. És nyomban utána feltámadt a lelkében a fájdalmas
                  sóhajtás, hogy miért kell neki, éppenséggel neki szenvedni, kétségeskedni, mikor
                  annyi ember él a világon vidáman és könnyelmű örömök között. Éjfél felé azután
                  meggyőződött, hogy úgysem fog aludni, tehát feküdt az ágyában, mint egy darab fa,
                  és állta a kínzó gondolatok ostromát. Akkor zsibbadt bódultság lepte meg, és
                  fáradt agyában nyomasztó, furcsa álmok váltakoztak. Amolyan apró jelenetek, hogy ő
                  megy a templomba, és az ajtóban találkozik egy násznéppel. Elöl ő maga lépked, és
                  fehér fátyolos menyasszonyt vezet a karján. Sáros a cipője, a nadrágalja vizes,
                  mert az imént pocsolyába lépett, mégis ott kell lennie. Az árnyékba áll mindenütt,
                  hogy ne lássa senki a sárosságát, de a kórusról, egy oszlop mögül mégis észreveszi
                  valaki, és nevet rajta. Ismerős arc, egy régi barátja, vagy talán nem ő, hanem egy
                  leány, elkallódott, elveszett leány nézett reá, és ezt a pillantást nem tudta
                  kiállani; le kellett sütni a szemét szégyenkezve, elpirulva. Érezte a sár és a
                  hólé hidegségét a bokájánál, és annyira kínozta ez az állapot, hogy hirtelen
                  felriadt. Akkor azután rájött az álom okára: a lábai kibújtak a takaró alól, és
                  fedetlenek voltak, öt perc múlva azonban már ismét elszunnyadt, és új gyötrelmek
                  rontottak reája újabb álom alakjában.
            </p>
				<p>
               Amint világosodott, felébredt végérvényesen. Kinézett az ablakon, és
                  a galambokon akadt meg a szeme. Kék égen fehér ezüstfelhők, a kék ég alatt egy
                  rozzant istálló, amelynek a tetején galambok csókolódznak, mert tavasz van, és
                  most kezdődik a szerelmi évszak. Ezeknek a fehér tollú, ostoba állatoknak is a
                  szerelem évszaka a tavasz, csak neki nem az. Neki egészen más évszak ez, inkább
                  lehetne ősznek nevezni, mert nemsokára minden el fog múlni úgyis.
            </p>
				<p>
               Arra az okra, amely miatt ez be fog következni, nem is gondolt, a
                  móddal sem törődött, amellyel kitörülné magát ebből a környezetből, csak úgy
                  képzelte, hogy egyszer csak el fog tűnni előle minden. Eltűnik a sok sár, a sok
                  por, az istálló, a város és elrepülnek a galambok is.
            </p>
				<p>
               Ebben a pillanatban felrebbent a galambcsapat, és eltűnt a ház felett
                  olyan magasságban, ahová már nem lehetett látni a függönyök miatt.
            </p>
				<p>
               Kint élesen felcsattant az édesanyja hangja. A cselédekkel perelt,
                  mert a sárba szórták az ocsút.
            </p>
				<p>
               A reggelinél egyedül találta magát.
            </p>
				<p>
               Legalább nyugodtan leszek - gondolta, és kitöltötte a kávéját.
            </p>
				<p>
               Szépen, nyugodtan kente a keményre vált vajat a kenyérre. Igyekezett
                  kimért és higgadt lenni. Belülről azonban nem szűnt meg a nyugtalansága. Nem szűnt
                  meg délre sem, amikorra már visszatért Kender Kelemenné. Sőt annyira volt, hogy
                  elhatározta, hogy most már ő rukkol ki az egésszel. Bár jól tudta, hogy ez
                  stratégiai hiba, mert nem szabad elárulnia, hogy annyira izgatott. Mégis
                  minduntalan a nyelvén volt a tagadó, mindent tagadó, utolsó szócska, a nem.
            </p>
				<p>
               Az özvegy nem kevésbé nyugtalanul tért meg. Csakhogy az ő belső
                  izgatottsága egészen más természetű volt, mert némi örömmel és bizakodással is
                  vegyült.
            </p>
				<p>
               Kora reggel átkocsizott Ágotára, és azzal állított be a
                  keresztkomájához, hogy a fia beteg.
            </p>
				<p>
               - Tudja, kedves rokon, mondom, hogy gyenge a mai fiatalság. Az a kis
                  kocsiút megártott neki. Persze az új divat: mélyen kivágott mellény, kivágott
                  felsőkabát...
            </p>
				<p>
               - Milyen nagy kár, milyen ostoba dolog - sopánkodott Manó bácsi -, és
                  éppen most, amikor már találkozniok kellene...
            </p>
				<p>
               - Hiszen éppen ezt mondja ő is: csak találkozniok kellene, hogy
                  egymás között is elrendezzék a dolgot. De olyan nátha kínozza, meg úgy köhög, hogy
                  holnap, holnaputánnál előbb nem jöhet. Azért jöttem magam, hogy ne
                  nyugtalankodjék, drága keresztkomám.
            </p>
				<p>
               - Ó, én már nyugodt vagyok - mosolygott az öregúr, és széles nyugalom
                  áradt el az arcán -, én már kivallattam a kislányt.
            </p>
				<p>
               - Na és?
            </p>
				<p>
               - Hát nagyon egyszerű volt. Nagyon könnyen ment. Még az este
                  elmondtam neki mindent. Egy kicsit szégyenkezett, de aztán azt mondja: úgy lesz a
                  legjobb, ahogy maguk gondolták, kedves apuskám. Szereted? - kérdeztem aztán tőle.
                  Hát erre csak mosolygott, és sugárzott a szeme. Nem is firtattam tovább a dolgot,
                  minek is, aki így tud mosolyogni az emberre, annak tiszta a szíve, kedves rokon,
                  az nem tud hazudni, az egészen bizonyos, hogy szívesen itt hagy engem, a szegény,
                  öreg apját.
            </p>
				<p>
               Elérzékenyedett Manó bácsi, és könnyek futották át becsületesen,
                  nyíltan csillogó szemeit.
            </p>
				<p>
               - Hát a fiú? - kérdezte. - Hát az a rossz fiú, aki elviszi tőlem
                  Mariankát?
            </p>
				<p>
               - Ó - intett könnyű kézmozdulattal az özvegy -, az boldog. Csak
                  mondom, nem jöhet még, de majd életjelt ad holnapig magáról.
            </p>
				<p>
               Amint el-elakadtak a kerekek a nagy sárban hazafelé, még inkább
                  megerősödött Kenderné lelkében az elhatározás, hogy most már nincs visszalépés,
                  most már egészen bizonyosra vehető a dolog. Nem fogja visszatántorítani a fia
                  makacssága: megtöri a konok ellenállást, akármi történjék is. A fiatal csikó is
                  nehezen törik meg, de fő a kemény akarat és a ravaszság. Egyelőre nem szól hozzá,
                  nem tesz említést neki a házasságról. Inkább a haragosat fogja adni.
            </p>
				<p>
               A levest szótlanul kanalazta, és komor egykedvűséggel nézett maga
                  elé. A húst szigorúan egyforma darabokra szeletelte, és kíméletlenül mélyesztette
                  kését a rétesbe. A fiához egy szava sem volt, csak néha mordult a cselédekre:
            </p>
				<p>
               - Csak egyszer tegye ki az ember a lábát, elsóznak, odaégetnek
                  mindent.
            </p>
				<p>
               A feketekávénál erőt vett magán Kender Pál. A szemeit ráfüggesztette
                  az édesanyja komor arcára és nyíltan, férfiasan akart beszélni:
            </p>
				<p>
               - Kedves anyám - kezdte -, én nem bírom tovább ezt a feszültséget.
                  Nem vagyok kisgyerek, nem óhajtok haragot tartani veled. Nem is szabad haragudni
                  neked sem, mert őszinte vagyok, és kimondom még egyszer, még tízszer, hogy én nem
                  akarok még tudni sem Ágotaiékról.
            </p>
				<p>
               Megvillant az öregasszony szeme haragosan, de aztán mégis egykedvűen
                  húzogatta a vállait, mintha semmi köze se lenne az egészhez.
            </p>
				<p>
               A fiatalember folytatta:
            </p>
				<p>
               - Még egy kis ideig hagyjatok nyugodtan. Tudod, hogy nem jó az
                  ilyesmit erőltetni. Később talán...
            </p>
				<p>
               Később - folytatta ravaszul magában -, később már úgyis hiába jöttök.
                  El fogtok késni mindentől.
            </p>
				<p>
               Kender Kelemenné megrántotta a vállát, mintha azt akarta volna
                  mondani:
            </p>
				<p>
               Hát szóltam én egy szót is?
            </p>
				<p>
               - Most még egypár évig nem akarok családi gondokról tudni - mondta
                  Kender Pál, - Hagyjatok engem magamra. Ha már itt kell lenni ebben a városban,
                  akkor legalább úgy szeretnék élni, ahogyan akarok. Ez minden, amit követelek: azt
                  hiszem, hogy meg lehet tenni a kedvemért. Te sokkal jobban szeretsz
                  engemet...
            </p>
				<p>
               - Sokkal jobban szeretlek - vette át a szót Kenderné egy kicsit
                  felderült arccal -, hogysem a boldogtalanságodat akarnám. Éppen ellenkezőleg van a
                  dolog: megelégedettnek és nyugodtnak szeretnélek látni. Azt pedig így sohasem
                  érheted el. Kár azt mondani is, hogy jobban érzi magát valaki egyedül,
                  legényembernek, mintha nyugodt otthona van.
            </p>
				<p>
               Az indulat valósággal kirobbant a fiatalemberből. Az olyan szelíd
                  rábeszélések, mézesmázos, elkopott frázisok módfelett bosszantották.
            </p>
				<p>
               - Márpedig én jobban érzem magamat így - mondta, és nagyobb nyomaték
                  okáért feldöntötte a kávéscsészét -, és ha nem hagynak nyugodtan, hát elmegyek...
                  Itt hagyom ezt az egész várost.
            </p>
				<p>
               - Most, a tavaszi időben? - riadt meg az öregasszony. - Most, amikor
                  a legtöbb munka van? Az igaz, hogy ez rád vall. Nem mondtam elégszer az ősszel meg
                  a télen, hogy tessék elmenni akárhová. Utazhattál volna Pestre is, bemehettél
                  volna a városba, de nem akartál. Pedig a magunkfajta földtúrók csak télen
                  nyaralhatnak, télen van a gazdaember vakációja. De hát nem mentél. Most meg már
                  késő: egyedül nem bírom ezt a sok munkát. Mindennek van határa: egyszer csak
                  belebolondulok ebbe a sok számolgatásba. Éppen eleget kínlódtam húsz éven át.
            </p>
				<p>
               A fiatalemberben még mindig forrongott a gondolat, hogy itt hagyja a
                  várost, elmegy akárhová írnoknak, de nem engedi magát vágóhídra vinni. Arról is
                  gondolkozott, hogy holnap vagy holnapután elutazik az első jó vonattal, és nem néz
                  haza legalább két-három hétig. Erről a szándékáról azonban hamarosan letett, mert
                  Kender Kelemenné ismét az érzelmi húrokat pengette.
            </p>
				<p>
               - Te persze itt tudnád hagyni az öreg édesanyádat, aki meghalhat
                  akármelyik pillanatban. Hát a szívedre vennéd azt, hogy magamra maradjak, hogy itt
                  álljak a szégyenben.
            </p>
				<p>
               - Miféle szégyenben?
            </p>
				<p>
               - Hát Ágotaiék előtt kisülne a szemem.
            </p>
				<p>
               - Talán ők is tudnak a terveidről?
            </p>
				<p>
               - Hogyne tudnának - mondta Kenderné könnyek között -, hiszen ők is
                  akarják, ők is gondolkoznak, mint én, csak te vagy a rossz fiú.
            </p>
				<p>
               Kender Pál felállott, mert a széken a szédülés környékezte.
            </p>
				<p>
               - Talán meg is egyeztek a hátam mögött?
            </p>
				<p>
               - Nem vagy te portéka, hogy egyezséget kössünk miattad. Aztán ne is
                  csodálkozzál olyan nagyon. Csak úgy jártam el, mint a nagyanyád meg a szépősanyád
                  csinálta, ha ilyen nagy fia volt. Láttam, hogy szeretitek egymást, hát megkértem a
                  kezét...
            </p>
				<p>
               - Kinek? - csodálkozott a fiatalember még jobban kimeredt
                  szemekkel.
            </p>
				<p>
               - Kinek? - ismételte a kérdést a nagyasszony csúfolódzva. - Talán
                  csak nem magamnak. A fiamnak: tenéked kértem meg. Így kell mondani, mert másképpen
                  nem érted meg, pedig magyarul beszélek.
            </p>
				<p>
               - Kedves anyácskám - fogta nevetésre a dolgot Kender Pál -, ne
                  tréfáljon velem: igazán nincsen jókedvem.
            </p>
				<p>
               - Én se vagyok tréfálkozó kedvemben. Olyan igaz, amit mondtam, mint
                  az, hogy belehalok ebbe a szégyenbe, ha kinevettetsz.
            </p>
				<p>
               A szédülés még mindig környékezte Pált, és elkeseredett, dühös
                  indulatok háborogtak a szíve mélyén. Szeretett volna kitörni, reácsapni az öklével
                  az asztalra, és aztán elmenni. De szemben ült vele egy szikár, megtört asszony, az
                  édesanyja, aki könnyezve, reménykedve, a válaszát várva, nézett reá. Nem lehet
                  ilyenkor asztalra csapni; az ember inkább megpróbál hízelegni, okosan
                  beszélni.
            </p>
				<p>
               - Kedvesem - hízelgett a fiatalember -, nem hal meg az ember olyan
                  könnyen. Nem is volna érdemes ezért a dologért. Aztán, aki ilyen okos asszony, az
                  csak beláthatja, hogy nem szégyen egy ilyen erőszakosan kikényszerített kötést
                  felbontani. Annál is inkább, mert semmi sem köt össze még bennünket. Se egyházi
                  áldás, se polgári anyakönyv és legkevésbé a szerelem...
            </p>
				<p>
               A legkeserűbb sóhajtások után az özvegy lelke is áradozni
                  kívánt:
            </p>
				<p>
               - Mit tudtok ti a házasságról. Azt hiszitek, hogy mindenkié
                  rózsakertben való mulatozás. Hát hiszen, aki ilyen fiatal, az mind így
                  gondolkozik. Aztán meg az se igaz, hogy hát nem szereted. Mondtam már egyszer,
                  hogy ilyen idős korában nem csókolódzik az ember hiába. Tudom én nagyon jól, hogy
                  te nem is nézel arra, akit nem szívelsz, és valamit mégiscsak találtál abban, akit
                  megcsókoltál.
            </p>
				<p>
               - Hogy egészen őszinte legyek, csak megszédültem akkor. Sok volt a
                  jácint, a parfüm. Nagyon meleg volt idebent, és hát jött ez a leány. Tiszta volt
                  és fiatal, egyszer csak azt éreztem, hogy karjaim között van. Másnap
                  megbántam.
            </p>
				<p>
               - Nincs mit megbánni - jegyezte meg Kenderné -, aki így gondolkozik,
                  az nem is férfi. Az még nem kötelez semmire, ha az ember megcsókol egy leányt. De
                  te még tovább is jártál hozzájuk...
            </p>
				<p>
               - Csak azért, hogy kimagyarázzam, hogy semmi közünk egymáshoz.
            </p>
				<p>
               - És ez napokig tartott. Ugyan sokáig magyarázgattál.
            </p>
				<p>
               - Tapintatos akartam lenni.
            </p>
				<p>
               Az öregasszony görcsösen ragaszkodott a vezérlő gondolathoz:
            </p>
				<p>
               - És ha nem is szereted, abban sincs semmi. Hogy olyan forrón
                  szerettem volna szegény apádat, én sem mondhatom. Egyszer egymásra találtunk,
                  aztán együtt is maradtunk. Tisztességben, becsületben telt az időnk. Megszerettük
                  egymást, utóbb már nem is éreztük jól magunkat, ha nem lehettünk együtt. Nem
                  őrjöngtünk egymásért sohasem, de mindig vigyáztunk a békességre és sohasem
                  veszekedtünk. Hidd el, hogy jobb így házasodni, csendesen élni, mint egypár évig
                  szeretkezni és aztán kiábrándulni.
            </p>
				<p>
               Kender Pál a fejét rázta:
            </p>
				<p>
               - Nem - mondta határozottan -, nem fog meggyőzni, akármilyen szépen
                  és okosan beszél. Nem megyek a vágóhídra.
            </p>
				<p>
               Erre szépen felkelt megint Kender Kelemen özvegye, és otthagyta a
                  fiát az asztal mellett egyedül, akárcsak tegnap este.
            </p>
				<p>
               Az ajtót is becsapta maga után, és haragosan járt-kelt egy darabig az
                  előszobában. Aztán odaintette magához a hetest:
            </p>
				<p>
               - Gyere ide, fiam - mondta szigorúan -, nyisd ki a füledet. Elmégy a
                  Gelbert kertész úrhoz, és megmondod neki, hogy csináljon egy nagy csokrot. Mondd,
                  hogy szedje össze a tudományát, és ne csak zöld páfrányt rakjon közé. Nem baj, ha
                  öt forintba is kerül. A csokrot megvárod, és elviszed lóháton Ágotára a nagyságos
                  Manó úrékhoz. Mondd csak, hová viszed?
            </p>
				<p>
               - Parancsára elviszem Ágotára a nagyságos Manó úrékhoz.
            </p>
				<p>
               - No hát, most lódulj, fiam, szedd a lábadat. Vagy várj csak, ne
                  felejtsd el ezt a levelet se odaadni. Estére itthon is lehetsz.
            </p>
				<p>
               A hetes zsebre vágta a levélkét, amelybe a Kender Pál névjegyét
                  csempészték, és beugrott az istállóba nyergelni.
            </p>
				<p>
               - Na, mára elhárítottam a veszedelmet - sóhajtott az öregasszony -,
                  de mit csinálok holnap, ha ez a fiú meg nem puhul.
            </p>
				<p>
               A mentő ötlet nemsokára megjött.
            </p>
				<p>
               Elkövetkezett az uzsonna ideje, és Kenderné csak egy csészét tétetett
                  az asztalra. A fiú is ott ült az ablaknál, éppen letette a könyvet, mikor a cseléd
                  megkérdezte:
            </p>
				<p>
               - A nagysága nem teázik?
            </p>
				<p>
               - Nem én, fiam - mondta megtört hangon -, beteg vagyok, a szívem
                  fáj.
            </p>
				<p>
               Pál gyanakodva nézett oldalt az anyjára. Sejtette, hogy ez a betegség
                  nem komoly, de mégsem mert kételkedni. A matróna szemben ült vele, és igyekezett
                  mindent a keze alá adni. Amíg a vajat kente a zsemlére, addig buzgón vizsgálgatta
                  az arcát. Biz az fáradt és szomorú arc volt. A szemek szegletéből ráncok futottak
                  kétoldalt a sápadt orcákon, és mély barázdákat vágtak. A büszke nyak is oldalt
                  hajolt egy kicsit, és az egyenes derék mintha megroppant volna. Ilyen mesterien
                  nem könnyű utánozni a szenvedést, és igazán elhihető, hogy ebben a korban már
                  kisebb bajok is hamar megtörik az embert.
            </p>
				<p>
               - Szenvedsz? - kérdezte a fiatalember részvéttel.
            </p>
				<p>
               - Dehogy - felelte Kenderné, és mosolyogni próbált -, de azért jobb,
                  ha nem eszem.
            </p>
				<p>
               Ez a mosolygás és tagadás zavarba hozta Kender Pált. Eddig olyankor
                  szokott így viselkedni az édesanyja, amikor komolyan beteg volt.
            </p>
				<p>
               - Talán jó lenne lefeküdni. Elmennék Weissenbergért is... úgyis
                  kinézek egy pillanatra a főtérre.
            </p>
				<p>
               - A világért sem. Hiszen mondom, hogy nincs baj.
            </p>
				<p>
               - Nagyon rosszul néz ki, kedvesem.
            </p>
				<p>
               - Hát nem bánom: szólj neki, ha éppen arra jársz. Aztán még azt
                  akarom kérdezni, hogy hol vacsorázol, idehaza vagy a kaszinóban?
            </p>
				<p>
               - A kaszinóban. Ne fáradjanak miattam. Aztán hazajövök idejére, hogy
                  fel ne zavarjam.
            </p>
				<p>
               Elbúcsúzott, és gyengéden megölelte az anyját.
            </p>
				<p>
               Mikor már kint járt az utcán, a matróna felkelt, és kisétált az
                  éléskamrába. Nyugodtan megkent vajjal egy szép darab pirítós kenyeret. Amíg ezt
                  falatozta, egy kicsit szégyellte magát. A büszkesége meg határozottan lázadozott,
                  mert nem tartotta magához méltónak ezt az alattomosságot, ezt a bujkálást meg a
                  szemközt való színészkedést.
            </p>
				<p>
               Gyávaság - gondolta -, piszkos gyávaság tőlem, hogy nem merek
                  szembeszállni vele, gyengeség, hogy nem tudom az akaratomat érvényesíteni vele
                  szemben. De hát mit csináljak? Meg kell tenni, mégis meg kell tenni az egyetlen
                  gyermekem miatt. A család érdeke követeli, és az előtt meg kell hajolni.
            </p>
				<p>
               Most már érezte, hogy bármi áron, de mégis nyélbe kell ütni a
                  házasságot. Ezt követeli a Kender család jövője, és ezt teszi kívánatossá a jelen
                  is. Pali egyszeriben előrukkol a virilisek között, nyomós lesz a szava a
                  vármegyében, megválasztják tiszteletbeli ügyésznek, aztán főügyésznek... még tán
                  képviselő is lehet. A família mindenesetre felvirágzik, és a gyermekek, akik jönni
                  fognak, nagyszerű vérkeveredés szülöttei lesznek. Nekik már könnyű lesz, mert
                  addig szaporítják a földeket. A pénzt, amit a kisajátított földdarabért kapott,
                  beruházásokra fordítják, vesznek kukorica- és répakapálót, benzinmotort a
                  csépléshez, újfajta aratógépet, amely kévét is köt, egynéhány jó igáslovat. Ágotán
                  tehenészetet csinálnak svájci jószágokkal.
            </p>
				<p>
               Felfelé, felfelé - ujjongott a lelke mélyén valami diadalmas hang -,
                  ez a família felfelé megy most a sors utain, és minden áldozatot érdemes meghozni
                  érte.
            </p>
				<p>
               Mintegy nagyobb nyomaték kedvéért megragadott egy hideg kacsacombot,
                  és buzgón falatozni kezdett.
            </p>
				<p>
               Ó, drága földek - bizakodott örömmel -, én megalapítom ennek a
                  családnak a szerencséjét.
            </p>
				<p>
               A fia, akit egyszer majd megfojtott gyerekkorában tiszta szeretetből,
                  ezalatt egyenesen Weissenberg doktorhoz igyekezett. A kis, fekete ember pompás
                  kedvében volt:
            </p>
				<p>
               - Na, kedves földesuraság - kiáltotta -, felcsapott ürgének vagy
                  mormotérnak, hogy ki sem bújik a szobájából? Azt beszélik mindenfelé, hogy
                  szakállat ereszt, és elmegy szerzetesnek.
            </p>
				<p>
               - Nagyon virágos kedvében van, kedves doktor úr. Talán nincsen sok
                  dolog?
            </p>
				<p>
               - Annyi, amennyi volt. Vagy még több, mert most jönnek az úgynevezett
                  idénybetegségek. Tudja, a szamárhurut, himlő...
            </p>
				<p>
               - És a disszertáció?
            </p>
				<p>
               - Az már készen van - lépett közelebb a kis emberke -, éppen az imént
                  pecsételtem le. Elküldtem a postára. Tudja, egy fél évig dolgoztam rajta, de
                  lehet, hogy nem ér egy fabatkát se... üsse kő, ha nem is veszik észre, legalább
                  nem unatkoztam a télen. Hanem magának van valami baja, barátocskám: maga
                  túlságosan sápadt.
            </p>
				<p>
               - Azt hiszem, hogy nincs összefüggésben a bajommal a sápadtság.
            </p>
				<p>
               - Szóval, mégis beteg?
            </p>
				<p>
               - Azt nem mondhatnám. De ha a szavát adja, hogy nem szól egy szót se
                  senkinek, megmondom, mi a bajom.
            </p>
				<p>
               - Szavamat adom - mondta mosolyogva és mégis ünnepélyesen a doktor -,
                  az orvosi titoktartás sokszor erősebb lakat, mint a gyóntatóatya
                  diszkréciója.
            </p>
				<p>
               - Tudja, mit akarnak velem csinálni?
            </p>
				<p>
               - Halljuk, hát mit akarnak?
            </p>
				<p>
               - Meg akarnak házasítani; azt akarják, hogy elvegyek és örökké
                  szeressek egy kis buta leányt.
            </p>
				<p>
               - És maga ettől megijed? Ez igazán jeles dolog: megijed, mert
                  vőlegény lesz. Még ha leány volna, nem mondanám.
            </p>
				<p>
               Mosolygott Weissenberg doktor úr, és szánakozva nézte a fiatalember
                  szomorú arcát.
            </p>
				<p>
               - Ne szomorkodjon, öregem. Nem olyan nagy dolog az a házasság,
                  amilyennek maga gondolja. Bizony nem is olyan szent és nagyszerű valami, mint
                  amilyennek fiatal leányok és zöld fiatalemberek hiszik. Meg lehet szokni, mint a
                  szűk cipőt vagy a furcsa szabású ruhát. Higgye el, kedves uram, hogy nem a
                  szerelem a legfontosabb dolog a világon. Mert azt már látom, hogy a házasság nem
                  lesz szerelmi házasság, legalábbis a maga részéről nem. Higgye el, Kender
                  földbirtokos úr, hogy nekem vannak óráim és fél napjaim is, amikor nem gondolok a
                  családommal, pedig én igazán úgy imádom őket, ahogyan csak egy zsidó ember tud
                  bolondulni a gyerekéért. Az a fő, hogy tudjon gyönyörködni ebben a piszkos
                  világban. Mert nagyon sok szép dolog van ám itt, és amint mondani szokás, az élet
                  sok gyönyörűséget tartogat a számunkra, még a magamfajta szegény embereknek is
                  kijut az örömökből. Akkor érzem ezt, mikor látom, hogy felette állok egy sereg
                  embernek, és felfedezek valami újat vagy akkor, ha valami orvosi dolgot meg tudok
                  fogni. Azt hiszem, hogy önnek is vannak ilyen örömei, ha felfedez valami nagyszerű
                  gondolatot vagy hangulatot egy versben, mondjuk a Rilke versében, vagy akár egy
                  magyar poétáéban.
            </p>
				<p>
               - Régebben - mondta szomorúan a fiatalember -, régebben még így volt.
                  Még most egy éve is. De azóta...
            </p>
				<p>
               A kezével intett, hogy azóta minden elmúlt.
            </p>
				<p>
               - Azóta, mióta itt él?
            </p>
				<p>
               - Igen, azóta megkeserítették minden gondolatomat.
            </p>
				<p>
               - Már megint ez a nagy elkeseredés. Ne vegye rossz néven, de azt kell
                  hinnem, hogy magának valami mániája van: magát valami titkos féreg emészti.
            </p>
				<p>
               Kedvesen mosolygott, és a bajuszát simogatta: nem lehetett rá
                  megharagudni. Nem, különösen azért nem, mert valami igazság volt abban, amit
                  mondott.
            </p>
				<p>
               Kender Pál inkább megdöbbent, és megingott a magában való hitében,
                  amint így nyíltan, kibontva látta a baját.
            </p>
				<p>
               - Hiszen én egy kis vigasztalásért jöttem ide tulajdonképpen - mondta
                  aztán -, és maga még jobban elkedvetlenít.
            </p>
				<p>
               - Hát mit mondjak? Nem vigasztalhatom másképpen és jobban, mint ha
                  azt mondom, hogy ne vegye olyan komolyan a világot. És ne ijedjen meg a
                  házasságtól. Ne higgye, hogy örökre szól: ma már könnyű felbontani. Az asszonyért
                  meg ne fájjon a feje, lehet, hogy jobb férjet fog kapni, mint maga.
            </p>
				<p>
               - De hiszen ez immoralitás, úgy nősülni, hogy az ember az oltárnál
                  már a válásra gondol.
            </p>
				<p>
               - Először is nem megyünk az oltárhoz, öregem, hanem az
                  anyakönyvvezetőhöz. Másodszor pedig sokkal szebb dolog tisztességesen elválni,
                  mint becstelenségben és csalások között együtt maradni.
            </p>
				<p>
               - Jó, jó - legyintett a kezével Kender Pál -, aforizmákat én is tudok
                  faragni. De azért jöttem ide, hogy tanácsot kérjek magától. Mit gondol, ki a
                  jövendőbelim?
            </p>
				<p>
               - Sejtelmem sincs róla. És nem is találgatom: mondja ki
                  őszintén.
            </p>
				<p>
               - Ágotai Marianne.
            </p>
				<p>
               Azt várta, hogy a kis doktor meglepetten fog felkiáltani. De
                  Weissenberg doktor úr egy kis gondolkozás után egészen nyugodtan mondta:
            </p>
				<p>
               - Gratulálok, fiacskám. Ennél jobb választást el se tudok képzelni.
                  Véletlenül ismerem ezt a gyereket. Egészséges, okos, egyszerű, csendes. Jó anya
                  lesz és különösen jó feleség. Majd a maga oldalán meg fog egy kicsit erősödni, de
                  már előre is biztosíthatom, hogy a gyermekei mellé nem kell dajkát fogadnia.
            </p>
				<p>
               Kender Pál azt gondolta, hogy ha már ez az ember is így beszél, akkor
                  neki nincs is mit beszélgetni tovább a nősülésről. Senki sincsen ebben a városban,
                  aki tanácsot adhatna, és így nem marad hátra egyéb, mint hogy maga határozzon a
                  sorsa felett.
            </p>
				<p>
               Felkelt hát, és búcsúzott:
            </p>
				<p>
               - Rossz ember maga, doktor úr - mondta mosolyogva -, nem törődik a
                  más bajával, ha receptet nem írhat ellene.
            </p>
				<p>
               - A maga bajára nincs jobb recept, mint ez a házasság - felelte
                  komolyan a doktor, és karonfogva kísérte ki. - A legegészségesebb, a
                  legkényelmesebb dolog, amit ajánlhatok. Egy kedves és tiszta nő, nyugodt és
                  csendes családi élet. Majd meglátja, hogy így van. Akkor majd hálálkodni fog
                  nekem.
            </p>
				<p>
               - Köszönöm, nagyon köszönöm a jó tanácsot - mondta Pál keserűen -,
                  majd gondolkodni fogok felette... Isten vele, kedves doktor úr. Csak még valamire
                  kérem: nézzen el az édesanyámhoz. Azt hiszem, beteg, szívfájdalmakról
                  panaszkodik.
            </p>
				<p>
               - Még ebben a félórában ott leszek. Remélem, találkozunk.
            </p>
				<p>
               - Azt hiszem, hogy nem. A kaszinóban vacsorázom.
            </p>
				<p>
               - Búcsúzik a legényélettől?
            </p>
				<p>
               - Ahogy gondolja, doktor úr... talán igen.
            </p>
				<p>
               Baktatott a széles járdán, és meg volt győződve, hogy nem értette meg
                  az az ember sem, akit legtöbbre becsült ebben a porfészekben. Senki sem értheti
                  már őt meg, nemcsak itt, de az egész földkerekségen sem. Olyan egyedül levőnek
                  érezte magát, mint a lakatlan szigetre kivetett hajótörött. A nagy emberrengeteg
                  sivárságai között mindig csendes tudott maradni, mindig befelé élt, és befelé
                  szenvedett. Nem is csodálkozott azon, hogy most így szembekerült a többiekkel, ő,
                  az egy, a sok millióval. Gyerekkorában órákig sétált egyedül a ribizli- és
                  pöszmétebokrok között, és elmerülve társalgott önmagával. Néha, amikor egyedül
                  tanult a kertben, és fennhangon szavalta a grammatika szabályait, szinte idegennek
                  tűnt fel a maga hangja is. Ilyenkor hirtelen elhallgatott, és magában mondta a
                  leckét, mert félt a saját hangja színtelen zümmögésétől. Később szenvedései
                  voltak, indulatok támadtak benne, a szerelem első csírái ébredeztek a szívében, és
                  a felfelé törekvés vágya, az érvényesülés utáni sóhajtás is motoszkált már a
                  gondolatai mélyén. És az érzéseknek ezt a nagy tömegét, magát az élet megismerése
                  utáni reménykedő sóhajt is elfojtotta. Nem fecsegett mindezekről a nagy dolgokról
                  a társaival, hanem elmerült a gondolataiban, és végül kétségek, önkínzások között
                  múltak a napjai. Aki ilyen ifjúságot élt, az ne is csodálkozzék, ha a többi
                  emberek nem értik meg. Az arcáról, a ruhájáról nem olvashatják le a lelke mélyén
                  végbement változásokat, hogy nem olyan, mint ők, nem közönséges és sablonéletet
                  daráló ember. Csak azt látják, hogy nem úgy cselekszik, mint ők, és nem tudják
                  megtalálni az összhangot közte és maguk között. Ez azután éppen elegendő arra,
                  hogy különcnek, ostoba fickónak titulálják, és kiröhögjék a háta mögött.
                  Egyetlenegy ember akadt, aki megértette, vagy aki hajlandóságot mutatott a
                  megismerésre. A legközelebb jutott életében egy leányhoz, akit szeretett, és a
                  maga képére igyekezett formálni. De hol van ez a megismerés, és hol van a viszony,
                  amelynek az ápolására esztendők fáradságát pazarolta el? Most érezte először, hogy
                  Spángli Kató nagyon, nagyon hálátlan vele szemben. Ennyire nem lett volna szabad
                  eltávozni tőle, még ha elfelejtette is közben, még ha elbukott is. Mert hiszen már
                  úgy éltek együtt, mint a házastársak: megvolt közöttük a teljes harmónia, már
                  ismerték az egymás legapróbb szokásait, és csak az hiányzott, hogy összekapcsolja
                  őket valamiféle áldás, polgári vagy egyházi frigy. Hiszen már szomjúhoztak a
                  testükből kikelő új élet, a gyermek után is.
            </p>
				<p>
               Tudta, hogy ellenségek közé lép, mégis benyomta maga előtt a kaszinó
                  nehezen járó ajtaját. A benn ülők, az ismerős arcú idegenek megbámulták, fürkészve
                  nézték, hogy tartja a kezét, hogyan mozog, milyen arcot vág; aztán, mert ismét nem
                  tudták megérteni, hogy lehet valaki ilyen különös, újból belefeküdtek a
                  kártyázásba. Kender Pál, a furcsa jövevény sem igen törődött velük. Vacsorát
                  rendelt, és csendesen falatozni kezdett. Étvágy nélkül evett egypár harapást,
                  azután ismét maga elé meredt.
            </p>
				<p>
               És most - folytatta az önkínzást - együvé kellene költöznie egy
                  vadidegen nővel, aki hidegen hagyja, és nem érti meg. Magához kellene láncolni egy
                  leányt, akinek a lelkét nem is igen óhajtja megismerni, felfedezni és az ízlése
                  szerint alakítani. Erkölcstelen és kockázatos játék ez, mert ki tudja, hogy nem
                  fog-e szomorúan végződni. Persze, csak a nőre nézve, mert reája nem lehet sohasem
                  szomorúbb ez az egész dolog, mint most. Nem lehet ebbe belenyugodni. Meg kellene
                  találni a kivezető utat, hegy ne sértsék meg a leányt, ne sirassa az édesanyja a
                  kitűnő alkalmat, amely elszállott. Valami kiutat kellene találni, hogy ő ismét
                  magára maradhasson nyugodtan, csöndben, a könyveivel, a keserűségével, a világot
                  gyűlölő, és megvető gondolataival örökre, vagy ha nem is örökre, akkor addig a pár
                  hétig, amíg itt akar maradni.
            </p>
				<p>
               Mert a gondolathoz, hogy egyszer felkerekedik, és itt hagy mindenkit,
                  görcsösen ragaszkodott. Ha elvették volna ezt az önkínzó, mély sebeket ejtő
                  játékszert, ha megtiltják neki az élet és elmúlás mezsgyéjén való botorkálást,
                  bizonyára belehal. Mert már annyira volt, hogy tulajdonképpen ennek a gondolatnak
                  élt kizárólag, és gyönyörködött abban, hogy önmagában megölheti egyszerre az egész
                  világot, a porvárost, a kozmás táncterem képét, a kellemetlen arcokat, a nagy
                  folyót, a távollevők vonásait és mindent, mindent, ami valaha megfogta az öt
                  érzékén keresztül.
            </p>
				<p>
               Az olvasóban sem közeledett hozzá senki sem. A kártya jobban
                  érdekelte a vendégeket, mint a Kender Pál sápadt arca. Békében hagyták, és ő
                  szórakozottan forgatta az újságok lapjait. Nem tudott sokáig itt maradni, és
                  kilenc óra felé már a főutcán haladt. Szép, holdvilágos este volt, a csillagok is
                  üde fényességgel hunyorogtak feléje. A falak vakító fehérsége az éles árnyékokkal
                  váltakozott az egész falu minden utcáján. A fehér holdfényben úszó udvarokon
                  kutyák üldögéltek, és a teli képű égitestet üdvözölték folytonos ugatásokkal.
            </p>
				<p>
               Milyen sivár, milyen kegyetlenül sivár - gondolta Kender Pál -,
                  milyen jó lenne nyomban itt hagyni a rideg utcákat, a szomorú házakat.
            </p>
				<p>
               Áthaladt a piactéren, és egy kis kerülővel hazatért. A hálószobában,
                  ahol az édesanyja aludt, még világosság volt. Óvatosan benyitott hát, és
                  lábujjhegyen igyekezett az ágy felé. Az éjjeliszekrényen felbontott
                  orvosságosüvegek, dobozok sorakoztak, egy pohár víz és néhány ezüstkanál
                  mellé.
            </p>
				<p>
               Kenderné nyitott szemekkel bámult a mennyezetre, ahol négyszögletes
                  virágminták fonódtak egymásba ravasz változatosságban. Annyira el volt merülve
                  ennek a kétségtelenül érdekes látványnak a szemléletében, hogy észre sem vette,
                  amikor a fia megcsókolta sovány és kék eres kezeit, csak akkor szakadt fel a
                  kebléből egy sokatmondó, mély sóhajtás, amikor az állapota után érdeklődött a
                  fiatalember:
            </p>
				<p>
               - Nem tudom, hogy mi lesz velem - mondta gyenge hangon -, elpusztulok
                  én a sok gond között.
            </p>
				<p>
               A szeméhez emelte a fehér zsebkendőjét, aztán könyörögve és esdve
                  nézett a fiára, mintha mondani akarta volna hogy: térj eszedre, légy okosabb, és
                  ne ellenkezz egy szegény beteggel, az édesanyáddal.
            </p>
				<p>
               Egy szomorú, bágyadtan égő petróleumlámpa még sápadtabbá és
                  szánalmasabbá tette az arcát. Bizony, aki nem tudott a vajas kenyérről és a
                  kacsacombról, az könnyen kétségbeeshetett a Kenderné állapota fölött. Pedig az
                  öregasszony most vívta a legerősebb csatát önmagával, és az energia, amelyet
                  kifejtett a szégyenkezése, a büszkesége legyőzésére, egy férfinak is becsületére
                  vált volna. De reménykedések járták át a szívét, mert sejtette, hogy ő lesz a
                  győztes a fiával folytatott küzdelemben.
            </p>
				<p>
               Estefelé nála járt Weissenberg doktor, és ő esdve fordult a kis,
                  fekete emberhez:
            </p>
				<p>
               - Doktor úr, ha istent ismer, segítsen rajtam. Tudom, hogy magára
                  hallgat a fiam, beszéljen vele, mondja meg neki, hogy a javát akarjuk...
            </p>
				<p>
               - A nősülést tetszik gondolni?
            </p>
				<p>
               - Azt hát, de az istenért, honnan tudja maga ezt, orvos úr? Talán
                  csak nem pletykálják még a faluban?
            </p>
				<p>
               - A legjobb forrásból tudom, drága nagyasszonyom: a fiától. De
                  nyugodt lehet, én igazán nem árulom el.
            </p>
				<p>
               Kender Kelemenné hévvel magyarázgatta:
            </p>
				<p>
               - Tudja, kedvesem, a javát akarjuk. Neki szüksége van a szép családi
                  életre. Hiszen amióta él, mindig idegeneknél hánykolódott. Amint elkerült hazulról
                  a gimnáziumba, aztán az egyetemre, meg amikor csak úgy lebzselt azon a Budapesten,
                  mindig vadidegenekkel élt.
            </p>
				<p>
               - Már én megmondtam a magamét neki - nyugtatta meg Kendernét a doktor
                  -, azt mondtam, hogy nincs egészségesebb dolog a házaséletnél...
            </p>
				<p>
               - És ő mit szólt erre?
            </p>
				<p>
               - Semmit. Elment éppen olyan szomorúan, mint ahogyan jött. Majd
                  kigyógyul később. Be fogja látni ő is, hogy valamikor csak meg kell nősülni minden
                  férfinak, aki nem akar megsavanyodni az agglegénységben.
            </p>
				<p>
               Ilyen biztató előjelek mellett igazán nem lehetett a küzdelmet
                  feladni. Erre nem is gondolt Kenderné, hanem kétszeres buzgalommal óhajtott a fia
                  elszédítéséhez fogni. Most, ahogyan az imádott és egyetlen fiú megdöbbenve és
                  elmerülten állott az ágya előtt, mégis szeretett volna felugrani ugyan és
                  összecsókolni, megölelni ezt a sápadt arcot, a meggörnyedt vállakat. Szerette
                  volna odaszorítani szikár és elapadt kebléhez a fiatalember fejét, és megsúgni
                  neki, hogy hazugság, gyáva hazugság minden körülötte. Mégis erőt vett magán, és
                  inkább újból sóhajtott, és pótlólag megjegyezte még egyszer:
            </p>
				<p>
               - Elpusztulok, fiacskám...
            </p>
				<p>
               Elszomorodva és megilletődve állott Kender Pál a beteg ágya előtt.
                  Most érezte, nem is tudta eddig, hogy mennyire szereti ezt a furcsa, csodálatos
                  öregasszonyt, az édesanyját, született Karinay Lottit, aki lány korában
                  meghódította az apját, a kicsúfolt, soha meg nem értett finom urat.
            </p>
				<p>
               Kétségbeesve vonult a szobájába, és ezen az éjszakán olyan szegény
                  volt gondolatokban, hogy csak egy óhajtást, félő reménykedést forgatott az
                  agyában, hogy holnapra talán megjavul a Kender Kelemenné állapota.
            </p>
				<p>
               De az öregasszony arca még szomorúbb lett másnapra, a szemei fáradtan
                  révedeztek, és mintha valami lázas tűz lobogott volna a mélyükben. Pál egész
                  délelőtt az ágy mellett ült, és hallgatta a beteg nehéz sóhajtásait. Délben már
                  meg volt győződve, hogy az eset nagyon súlyos, és elküldte a hetest a
                  doktorért.
            </p>
				<p>
               - Nem kell orvos, fiacskám - mondta szelíden az özvegy -, nem kell
                  nekem semmi sem.
            </p>
				<p>
               És elutasította tiltó mozdulattal a levesestálat is, amit a fiú
                  nyújtott feléje.
            </p>
				<p>
               - De hiszen éhen hal - mondta izgatottan a fiatalember -, csak egy
                  kanállal egyék...
            </p>
				<p>
               Újabb elutasító mozdulat után le kellett mondani a reményről, hogy
                  Kender Kelemen özvegye valaha is táplálkozni fog. Weissenberg doktor néhány újabb
                  port írt, azután sietve távozott: a betegei, a kis parasztfiúk tucatjával várták a
                  tanyai házakban fájós torokkal, vörös pettyes, himlős testtel. A délután borús és
                  leverő volt. Olyan szomorúságot költöztetett a langyosan fűtött betegszobába, hogy
                  Kender Pál csaknem sírva fakadt. A nagy nyomorúsága jutott eszébe, és mikor az
                  édesanyja nehéz lélegzésének egyhangú ritmusa szállott csak a nagy csendességben
                  feléje, arra gondolt, hogy nem lehet rosszabb ez a frigy a halálnál, és aztán...
                  ahogyan Weissenberg doktor mondta, még mindig megmarad a válás joga. Az ember csak
                  kisétál a nagy hídhoz, és kimondja szépen, ünnepélyesen a válást.
            </p>
				<p>
               Hét óra volt pontban. Még külön megnézte az óráját, amikor az
                  édesanyja fölé hajolt:
            </p>
				<p>
               - Anyácskám...
            </p>
				<p>
               - Na, mi az, gyermekem?
            </p>
				<p>
               - Anyácskám, hát nem bánom. Ha meggyógyul, elmehetünk
                  Ágotaiékhoz.
            </p>
				<p>
               - Gyermekem - mondta az öregasszony, és a könnyei kicsordultak -,
                  drága gyermekem.
            </p>
				<p>
               Többet nem tudott mondani. Pedig szeretett volna kiugrani az ágyból,
                  ujjongani és belekiáltani a csendes estébe, hogy az ő fia a leggazdagabb ember
                  mától kezdve a porvárosban. Ehelyett azonban csak könnyezett, és olyan görcsösen
                  szorította a fiatalember fejét az arcához, hogy majdnem belefájdultak öreg
                  csontjai.
            </p>
				<p>
               - Hát mégis? Mégiscsak szeretsz - mondta azután, amikor kezdte
                  megszokni az örömteli gondolatot.
            </p>
				<p>
               - Igen - mondta alázatosan Kender Pál -, csak arra kérlek, hogy ne
                  tudjon az egészről senki sem az esküvőnkig...
            </p>
				<p>
               Ezt a legutolsó szót alig tudta kimondani, és valósággal megmarkolta
                  a torkát a keserűség, amikor kiejtette.
            </p>
				<p>
               Másnapra már talpra állott Kenderné, és délután kocsiba ültette a
                  fiát is. Ágotai Manó bácsi magához ölelte a fiatalembert:
            </p>
				<p>
               - Na, rossz fiú - mondta, és áradozott a boldogságtól -, hát mégis
                  megjöttél. Éppen most tudtál beteg lenni, te betyár.
            </p>
				<p>
               Bent a nagy ebédlőben úgy állott Marianne komolyan, mint egy vádlott
                  a bírái előtt. Kezet fogott a fiatalemberrel, és azután megállottak egymás mellett
                  sután, egy kicsit ostobán, szégyenkezve.
            </p>
				<p>
               - Ilyet se láttam még - kiáltott Manó bácsi -, gyerekek, csókoljátok
                  meg egymást, mert mindjárt baj lesz. Kukoricára térdepeltetlek mind a
                  kettőtöket.
            </p>
				<p>
               A csók is megtörtént, de minden nagyobb fölindulás nélkül. Közben a
                  nagy üvegvázára esett a Kender Pál csodálkozó tekintete. Mindegyikben egy-egy
                  hatalmas csokor virág pompázott, olyan, amilyet a porváros ifjai szoktak küldeni
                  szívük hölgyének. A következő pillanatban megkapta a magyarázatot:
            </p>
				<p>
               - Köszönöm - fordult feléje hálás szemekkel a leány -, nagyon
                  köszönöm a csokrokat. Igazán kedves, hogy a betegsége alatt se felejtkezett meg
                  rólam.
            </p>
			</div>
			<div type="chapter">
				<head>
               19
            </head>
				<p>
               Huszonnyolcadik évét töltötte be azon a napon, amelyen az esküvője
                  volt. Mindent úgy rendeztek el, ahogyan kívánta. Nem tudta meg előre senki sem a
                  házasság hírét. Az eljegyzést a leánykérés utáni vasárnapon, egy családi uzsonna
                  alkalmával bonyolították le, és alig két-három hét múlva túlestek az esketési
                  szertartásokon is. A szükséges írásokat csendben szerezték meg, és az
                  anyakönyvvezető meg a jegyző csaknem hanyatt esett a meglepetéstől, mikor egy
                  délelőtt beállított hozzájuk Kender Kelemenné és Ágotai Manó, hogy holnap esküdni
                  akarnak a gyermekeik. Tulajdonképpen csak az esküvő napján lett nyilvánvalóvá a
                  porvárosban, ami történt. Úgy fogták fel a jámbor emberek, mint valami igazán nagy
                  eseményt, amilyenhez hasonló csak minden tíz esztendőben adódik elő.
            </p>
				<p>
               - Ez ugyan szépen kijátszotta a mi leányainkat - jegyezte meg az öreg
                  Porubszkyné -, szépen lefőzte az összes kisasszonyokat.
            </p>
				<p>
               - Ja, kérem - felelt valaki epésen -, ahol a föld meg a pénz, oda
                  húzódik az ilyen úrhatnám fiatalember. Pedig hát a vagyon nem minden: fő a lelki
                  gazdagság egy leánynál. Az én kisleányom az nem fog így férjhez menni, azt tudom.
                  A zárdában tanul tizenhat éves koráig, akkor meg...
            </p>
				<p>
               - Persze, persze - adta le véleményét Barta Bertalanné, akit egy
                  kicsit szíven talált a hír -, a fő a műveltség és az őszinte szerelem.
            </p>
				<p>
               A kaszinóban sokáig tárgyalták az esetet: egypár percre a kártyázás
                  is megakadt.
            </p>
				<p>
               - No, ez megcsinálta a maga szerencséjét - mondta a jegyző -, amilyen
                  alattomos ember, nem is lehetett tőle egyebet várni.
            </p>
				<p>
               - A söngájszt megnősül, no hát ez nagyszerű - nevetett Bakos Pista,
                  és boldogan rugdosta a szőnyeg felkunkorodó sarkát -, a kis pubit
                  megházasították.
            </p>
				<p>
               - Megföldesítették - toldotta meg a főbíró finoman, mosolyogva -, de
                  akármit beszélnek az urak, mégiscsak jó egypár hold felett fog rendelkezni. Az
                  első virilisták között fog szerepelni, akármilyen sápadt legény.
            </p>
				<p>
               Közben arra gondolt, hogy egypár száz szavazatot fog tudni
                  mozgósítani ez az újdonsült nagybirtokos, ha netalán képviselőválasztásra kerülne
                  a sor. Nyomban elhatározta tehát, hogy a tekintélye megóvása mellett, lehetőleg jó
                  barátságot tart vele, és nem engedi bántani a társaságban.
            </p>
				<p>
               - Mégis nagy szégyen, uraim - szólt végül a plébános -, hogy így
                  mellőzik az embert. Én híven szolgálom az érdekeiket az oltár előtt, misét mondok
                  a szegény megboldogultért, és aztán, mikor jön egy ilyen örvendetes alkalom,
                  megfeledkeznek rólam. Valami rokonuk végezte az esketést.
            </p>
				<p>
               - Mindenki a maga ízlése szerint, kedves szentatyám - szólt közbe a
                  főbíró -, azt választják, akit akarnak. És aztán úgy hallottam, hogy nem volt
                  túlságosan nagy ebéd, csak villásreggeli szűk családi körben.
            </p>
				<p>
               Az obligát nevetés, a mosolygással való adózás nem maradt el, és a
                  plébános elkeseredve dűlt be egy alsóspártiba.
            </p>
				<p>
               Kender Pálnak, a kéthetes vőlegénynek pedig úgy tűnt fel, mintha
                  temetésre készülődnének körülötte. Olyan nagyon szomorú volt mindenki. Ágotai
                  bácsi mosolyogni próbált, de csaknem könnyezett. Marianne ott állt előtte szürke
                  útiruhában, és olyan nagyon szerény, olyan jelentéktelen volt, mint egy kis egér.
                  Az apja megsimogatta az arcát, és elérzékenyedve mondta:
            </p>
				<p>
               - Kis menyasszony, drága kis menyasszony, hát mégis itt hagysz.
            </p>
				<p>
               Az orrocskája hegye rózsaszínű volt a leánynak, szürke szemei
                  fátyolba borultak. Ügyetlenül állott középen, és tűrte, hogy öleljék és csókolják.
                  Kender Kelemenné járt ebben elöl jó példával. Valósággal hálásan csókolgatta
                  Mariankát. Nehéz, fekete selyemben pompázott különben, és most valósággal úgy
                  nézett ki, mint egy nagyasszony. A szíve, az erős, öreg szíve majd kiugrott a
                  kebléből, annyi büszkeség dagasztotta. A sok bánat után végre őszinte öröme is
                  van, és ezt a sok örömet mind ez a gyerek, ez a szelíd, kedves leány szerezte
                  neki.
            </p>
				<p>
               - Vigyázzatok - suttogta a Marianne fülébe -, drága gyermekeim,
                  vigyázzatok a vonaton, a tengeren. Aztán gyertek haza minél előbb.
            </p>
				<p>
               Mikor kigördült a nehéz hintó a nászutasokkal az ágotai úri lak
                  udvaráról, nagyon elérzékenyedett az öregasszony. A nagy terv, amelyért annyit
                  szenvedett, mégis megvalósult. Ez az ő műve, ez az ő élete legszebb alkotása,
                  leggyönyörűbb napja. És az ilyen napokon a legjobban esik az embernek a boldog,
                  kiengesztelő sírás, amely mindent elfeledtet, minden rossz emléket eltöröl.
            </p>
				<p>
               - Kedvesem, kedves jó rokon - szólította meg az öreg Ágotai bácsi -,
                  még maga sír, hiszen nekem az egyetlen leányomat vitte el az a huncut, mégis
                  milyen jókedvem van...
            </p>
				<p>
               És ő is könnyeket törült ki a szeméből, mert olyan nagyon virágos
                  kedvében volt.
            </p>
				<p>
               Kender Pál pedig utazott Mariankával messze földek felé. Amikor
                  jobbról és balról elfutottak mellettük a tavaszi tájak, és mindig új képek jöttek,
                  egyszerre elfogta szívét a fájdalom. Egy éve, hogy erre járt, csakhogy akkor
                  megfordítva futottak a tájak, akkor hazafelé tartott. Azóta most mozdul ki először
                  a porfészekből, de már többé nem vidáman és könnyedén. Hozzá van kötve ez a szürke
                  kis egér, aki már nem mozdul el többé mellőle. Reátekintett a leányra, Marianka
                  mosolygott a fátyol mögött, amely a szemeire borult. Az apró, kesztyűs kezét
                  nyújtotta feléje:
            </p>
				<p>
               - Ne legyen olyan szomorú - mondta és a szemeivel könyörgött szelíden
                  -, mindig gondolkozik valamin.
            </p>
				<p>
               Az éjszakát vonaton töltötték. Késő este lefektette a szürke egérkét,
                  ágyat készített neki, és betakarta gyöngéden. Meg is csókolta, mert így kívánta a
                  leány, azután behúzódott a fülke szögletébe, és virrasztott egy cigaretta vörös
                  parazsa mellett. Néha kőszénfüst csapódott be a finom réseken, és hirtelen
                  hűvösségek áradtak a kocsiba. Zakatolva futott a vonat, már ismeretlen állomások
                  neveit kiáltották a hajnali csendben, és éles füttyszók, rövid trombitajelek
                  szálltak a kis pályaudvarokon, ahol csak éppen hogy megálltak.
            </p>
				<p>
               Kender Pál még mindig cigarettázott, és fáradt, az idegességtől
                  elkábult agyában újból kínzó gondolatok kergették egymást. Nem így képzelte valaha
                  a nászutazását. Nem merte volna hinni sohasem, hogy így is lehet utazni egy fiatal
                  teremtéssel. Azt hitte valaha, hogy szent és heroikus hevület járja majd át minden
                  porcikáját. Sok csipkét és sok puhaságot, fényességet és ragyogást, ezüstös
                  fényben csillogó karos gyertyatartókat, nehéz selyemfüggönyöket és lezárt,
                  szorosan lecsukott ablakokat képzelt el maga körül, mint egy vágyakozó leány. És
                  most itt fekszik egy kis szürke gombolyagban, plédek és kendők között egy kimerült
                  gyermek, aki boldogan alszik. Körülötte poros fotelek, kőszénfüstszagú levegő,
                  kofferek, skatulyák és barna, koromtól piszkos függönyök.
            </p>
				<p>
               Nem így képzelte még ezt az utat sem. Azt hitte, hogy valaki mással
                  teheti meg, akinek a boglyas, fekete haját majd ő rendezgeti hajnalban, ha
                  felébred. Megsimogatja az arcát, és beszívja a haja illatát, a legdrágább és
                  legfinomabb parfümöt. Mert arra emlékszik, hogy a dús haja, amelyet sohasem kent
                  semmivel, ibolyaillatot árasztott. Olyan lenge és finom volt ez az illat, hogy
                  talán csak ő érezte a legboldogabb és magasztos pillanatokban. Most is ez az illat
                  kísértette. Savanyú kőszénfüstszagon át is érezte feléje lendülni, és most már egy
                  név is motoszkált a fejében.
            </p>
				<p>
               - Spángli Kató - mondta magában, és úgy érezte, mintha szíven szúrták
                  volna. - Istenem, de messze vagy tőlem.
            </p>
				<p>
               Eszébe ötlött, hogy most le lehetne szállani egy kis állomáson. A
                  horvátországi kis állomások mögött sok a sűrű, nagy rengeteg. A nagy hegyek
                  oldalán mély szakadékok vannak. Marianka alszik nyugodtan, és csak messze,
                  Fiuméban fog felébredni.
            </p>
				<p>
               Felállott, és a kalapja után nyúlt. A kis szürke gombolyag megmozdult
                  ebben a pillanatban. Marianka megfordult a fekvőhelyén, és a lábáról lecsúszott a
                  takaró. A bokái fedetlenek maradtak, és a vékony selyemharisnyákon át az ablak
                  felől tóduló hideg levegő megborzongatta. Az ura, a férje, letette a kalapját, és
                  betakarta egy meleg pléddel a finom bokákat.
            </p>
				<p>
               Sohasem tudta, később sem, hogy hívták a szállodát, amelyben a
                  második éjszakát töltötték. Csak arra emlékezett, hogy reggel felé, amikor
                  csendesen aludt mellette az asszony, a felesége, neki bűnös gondolatai támadtak.
                  Odafordította a fejét a Marika rózsaszínű vállai, csipkés inge és fehér nyaka
                  felé, és a keserűségtől vonagló ajakkal mondogatta magának némán és folytonosan,
                  hogy egy szorítással meg lehetne szabadulni tőle. Egyetlen kemény szorítással
                  végezhetne vele, fel sem ébredne, a meztelen válla sem rándulna meg. Mert most már
                  igazán mindennek vége, többé sohasem lesz szabad. Egypár órával ezelőtt örökre
                  elzárta maga előtt a visszatérés útját: sohasem lehet már az övé Spángli Kató. Még
                  kifosztva, feldúlva, megtörve, mindenkitől kirugdalva sem szoríthatja magához
                  többé, mert a világ és mindenki előtt most már ez az asszony tartozik hozzá.
            </p>
				<p>
               Nem tudta, nem is érdekelte, hogy milyen városokon fut át velük a
                  vonat, és nem volt tisztában egy percig sem azzal, hogy merre megy a hajó,
                  keletnek, északnak vagy délnek. Csak azt látta, hogy kék az Adria, és szelíd a
                  háta, mint a tükör. Néha fehéren habzik a mély víz a kerekek csapásai alatt, és
                  ilyenkor rendszerint megáll a hajó. És sirályok jönnek mindig a hajó után, nagy
                  fehér madarak, amelyek konyhahulladékokra várnak. Olyan gyászos napok voltak ezek,
                  hogy sokszor maga is kétségbeesett az asszony miatt. Bizonyára nem így képzelte
                  Marika sem az első utat, amelyet egyedül tesz meg egy fiatalember társaságában.
                  Palástolni igyekezett a keserűséget, de ez nem mindig sikerült. Sokszor nevetés
                  közben komorodott el.
            </p>
				<p>
               - Nézze, Marika, delfinek - mondta és mosolygott -, ezek a vidám
                  fickók.
            </p>
				<p>
               Távolról partok integettek feléjük, és ahol a tenger meg a föld
                  összeért, régi város kőfalai emelkedtek. Fent a hegyeken olajfák és zöld bokrok
                  sötétlettek. Egyszer arra gondolt Kender Pál, hogy messze a porvárosban most
                  kerekednek fel az első homokfelhők a nagy folyó felől, és lecsapódnak az
                  udvarokra, az édesanyja udvarára, ahol valaha az ő gyermekei fognak játszani.
                  Minek is látni ezeket a távoli, gyönyörű partokat, ha úgyis vissza kell menni a
                  poros és sovány akácok hazájába? Régi kövek és régi falak között, ha járt az
                  idegen városokban, csak még jobban elborult, mert az jutott az eszébe, hogy hiába
                  minden gyönyörűség, hiába a finomságok, a reneszánsz minden csodája, odahaza, ahol
                  az élete javát fogja ledarálni, csak kis, piszkos házak vannak, és akik a házakban
                  laknak... ó, azokra jobb nem is gondolni.
            </p>
				<p>
               Az apró asszony úgy tett, mintha nem is vett volna észre semmit sem.
                  Mosolygott és kacagott, ha a delfinek kiugrottak a tengerből, és a hullámok hátán
                  lovagoltak. Örült a régi köveknek, és figyelemmel hallgatta a férje magyarázatait.
                  Ha a nagy tolongásban nagyon érezte a parányiságát, belekarolt a Pál karjába, és
                  odasimult hozzá finoman, sok megkönnyezni való megadással, alázatossággal.
                  Sejtette, hogy titkos keserűségek bántják az urát, de nem merte kérdésekkel
                  ostromolni, mert tudta, hogy ez úgysem segít. Ment a sápadt, szomorú emberrel
                  karonfogva, egybeforrva, és igyekezett elhitetni magával, hogy boldog. Az Ágotai
                  Manó drága vére csörgedezett az ereiben: nem merte hinni, hogy vannak
                  komplikáltabb emberek is, akik esztendők múltán is tudnak szeretni, gyűlölködni és
                  szenvedni. Abban a meggyőződésben élt, hogy mindenki olyan egyszerű és jó, a szíve
                  utolsó csöppjéig is áldott és szelíd, mint ő meg az édesapja.
            </p>
				<p>
               Így csalták egymást már a házasságuk első heteiben a szegény,
                  egymásnak ajándékozott gyermekek. Nappal mosolyogtak, éjjel pedig, mikor nem
                  látták egymás arcát, mert egymásra borultak a távoli város nagy idegenében,
                  elkomorodtak, és belemeredtek a sötétségbe. Maguk előtt sem tagadták, hogy
                  csalnak, hogy becsapják egymást, és szomorúan gondoltak arra, hogy a sors mindig
                  megbünteti a házastársakat, akik kijátsszák és megcsalják egymást. Amikor hazafelé
                  utaztak, az asszony, a kis, rózsaszínű arcú, aranyos szívű asszony még mindig
                  reménykedett:
            </p>
				<p>
               - Talán odahaza - sóhajtotta boldogan -, otthon minden másképpen
                  lesz.
            </p>
				<p>
               Odahaza pedig váratlan és furcsa dolgok történtek, amíg az új
                  házaspár lent járt Olaszországban. Hogy egészen hűséges krónikások legyünk, ott
                  kell kezdeni, hogy volt valaki a porvárosban, aki nem siklott át minden lelki
                  megrázkódtatás nélkül a Kender-Ágotai nász nagy eseménye fölött. Ez a valaki Barta
                  Berta okleveles óvónő volt. Ugyanaz a Barta Berta, aki egyszer, talán éppen egy
                  évvel ezelőtt vidáman és büszkén mondta, hogy ő bizony nem törődik a férfiakkal,
                  tőle ugyan akár minden gavallér elutazhat Piripócsra. Annyiban hű is maradt a
                  kijelentéséhez, hogy nem törődött a férfiak összességével, csak éppen egy emberre
                  gondolt, Kender Pálra. A hűtlen, sápadt, gyáva emberre, aki becsapta, elárulta, és
                  az adott, szent becsületszava ellenére is elvette azt a kis fricskát, azt a
                  gazdag, haszontalan hölgyecskét.
            </p>
				<p>
               Az adott szava, a becsületszava ellenére - ismételgette magában, és
                  az esküvő napján nem evett ebédre egy falatot sem.
            </p>
				<p>
               Uzsonnára még jobban elkeseredett, tehát még kevésbé volt étvágya.
                  Délután elvágtatott az ablaka alatt a Bakos Pista kocsija. Látta, hogy vidáman
                  nevet a nagy paraszt az ablaka felé, mintha csak mondani akarná neki, hogy látod,
                  becsapott a nyápic, városi gavallér. Tudta, hogy most megkezdődik az újabb ostrom
                  a kezéért, és ennek az ostromnak a vége isten tudja, mi lesz... mert most már
                  igazán nincs kire várni.
            </p>
				<p>
               - A becsületszava ellenére - sírt magában, miután elfelejtett
                  vacsorázni -, ezt igazán nem értem, úriember hogy tehet ilyet.
            </p>
				<p>
               Ezt csak úgy lehet magyarázni, hogy őrülten beleszeretett a leányba.
                  Másként úriember nem szegheti meg a szavát. Ez azután végleg elszomorította.
                  Éjszaka az izgalomtól és gyötrelmektől majd kicsattant az arca. Erős testét
                  valósággal dobálta az ágyán, és arra gondolt, hogy azok most a legboldogabb
                  emberek a világon. Sírt, és végigsimogatta az ingén keresztül kemény csípőit, telt
                  és duzzadt mellét, combjait. Arra gondolt, hogy felajánlotta mindenét annak a
                  gyűlöletes gazembernek, és nem fogadta el. Nem kellett neki ingyen, a házasság
                  igája nélkül sem. Beleharapott a párnáiba, és dühösen sírt, rettenetesen
                  szenvedett. Elhatározta, hogy többé soha, de komolyan sohasem néz férfiakra, mert
                  galádok, bitangok, gyalázatosak mind.
            </p>
				<p>
               - Komisz az egész fajtájuk, pokolra valók mind - mondta a párnáknak,
                  és csak egyetlen férfira gondolt az egész idő alatt...
            </p>
				<p>
               - Egy ilyen mafla, egy ilyen pápistaképű tett csúffá - sóhajtotta,
                  bosszúért kapkodva -, mikor én önálló vagyok, okleveles óvónő, és nem szorulok a
                  férfiakra.
            </p>
				<p>
               - Mi lehet még ezek után hátra - kérdezte magától hajnal felé -
                  biztosan csak Bakos Pista következhetik. A nagy markú paraszt, aki reá fogja magát
                  vetni, és összeropogtatja a csontjait, mikor pedig ő csak simogatásokat tud
                  elszenvedni.
            </p>
				<p>
               Hirtelen nagy undor fogta el a szép, erős leányt. Nagyon megutálta
                  Bakos Pistát, a porvárost és az életet, mint ő mondta.
            </p>
				<p>
               - Az életem egy utálat - sírt az ágyban -, így nem tudok én tovább
                  zongorázni és sétálni menni.
            </p>
				<p>
               Másnap azután berontott egy kétségbeesett cseléd a kaszinóba. Éppen
                  estefelé járt az idő, és a kártyakompániák kialakulóban voltak.
            </p>
				<p>
               - A nagyságos doktor urat - fuldokolt a leány, aki a Bartáék házától
                  vágtatott idáig -, doktor úr kérem, meghal a kisasszony.
            </p>
				<p>
               Barta Bertalan bácsi felállott a fotelből, azután megint leült, és
                  ott is maradt aléltan, míg csak ecettel nem dörzsölgették a nyakát, és konyakot
                  nem öntöttek a hirtelen leesett ajkai közé. Weissenberg doktor felugrott az
                  újságja mögül:
            </p>
				<p>
               - Na, mi a baj? - kérdezte szigorúan a leányt.
            </p>
				<p>
               - Nem tudjuk, éppen az a baj - siránkozott a cseléd -, csak fekszik a
                  díványon, oszt csak úgy hánykolódik a teste. A szeme fennakadt, a szája meg fehér
                  tajtékos.
            </p>
				<p>
               - Pisztolyt nem láttak mellette?
            </p>
				<p>
               - Nincs egy csöppnyi vér se, de még karcolás se rajta.
            </p>
				<p>
               A kis doktor versenyt futott az utcán a termetes cseléddel, és már a
                  mentés módozatait forgatta a fejében.
            </p>
				<p>
               Akik ott maradtak a kártyaszobában, azok megdöbbenve álltak egy
                  darabig. Kisvárosban, falucskában éltek, és százszorosan érezték a leverő hatását
                  minden elmúlásnak. A halál, hacsak öreg embert nem ragadott el közülük, mindig
                  elmélkedésre késztette őket. Aki pedig önként dobta el az életét, a csendes,
                  nyugodt életet, az egészen érthetetlen cselekedetet művelt előttük. Ezen el tudtak
                  tépelődni, és ha a fővárosi lapokban nyolc-tíz életuntról olvastak egy rövid,
                  eldugott hírecskében, hitetlenül rázták a fejüket. Ők észrevették azt a nagy
                  igazságtalanságot, amit a világváros tanúsít a halálba ugrókkal szemben, és
                  sokszor felsírt bennük a gondolat, hogy miért halt meg Kirila Mari, tizenhét éves
                  cselédleány, a marólúg által. És habár érzéketlenek voltak sok minden iránt, és
                  műveletlenek voltak, mégis törték a fejüket azon, hogy lehetne segíteni a szegény,
                  beteg embereken, akik itt tudják hagyni az ízletes ebédeket, csendes, fűtött
                  szobákat.
            </p>
				<p>
               Egymás között talán sohasem beszéltek ezekről a dolgokról, de úgy
                  magukban mindannyian ilyenformán éreztek. Éppen ezért történt, hogy most, amikor a
                  közelükből, a harmadik házban a kaszinótól elszánta magát egy szép, egészséges
                  leány a végzetes nagy útra, egyforma magatartást tanúsítottak.
            </p>
				<p>
               - Talán valami múló baj, talán nem is olyan nagy a veszedelem - vélte
                  a szeplős plébános kenetteljesen -, talán csak ez az ostoba leány fújta fel az
                  egészet.
            </p>
				<p>
               A jegyző felelt neki:
            </p>
				<p>
               - Fiatal leányok nem szoktak ilyen véletlenül rosszul lenni. Pláne az
                  ilyen erős, szép teremtések, mint ez a Berta volt. Én úgy vélem, hogy csakis
                  öngyilkosság lehetett.
            </p>
				<p>
               Egyszerre feltámadt mindnyájukban a régi kérdés:
            </p>
				<p>
               - Miért, vajon miért?
            </p>
				<p>
               Nem mondta ki senki a kérdő szócskát, de hiszen felesleges is lett
                  volna, mert ott ült az mindenkinek az arcán. Egy ember húzódott meg a sarokban
                  elnyúlva, és eltorzult arccal, mint a szíven döfött, kormos nyakú bika. Bakos
                  Pista meg tudta volna mondani rögtön, hogy miért. Sőt, hiszen ő még többet is
                  tudott, arra is felelhetett volna, hogy kiért. De nem szólt egy szót sem, csak a
                  fotel karfáját nyomorgatta izzadó marokkal.
            </p>
				<p>
               - Leütöm, leütöm, mint a kutyát - villant át az agyán a sötét
                  gondolat -, egyszer csak végezni kell vele.
            </p>
				<p>
               A társaság az első megdöbbenés varázsa alól kezdett megszabadulni. A
                  felizgatott kedélyek lázasan keresték az okozatot.
            </p>
				<p>
               - Tán csak nem a tegnapi esküvő miatt? - kérdezte valaki óvatosan és
                  halk hangon.
            </p>
				<p>
               A mellette álló továbbadta, és egy perc alatt körülfutott a
                  kérdés.
            </p>
				<p>
               - Talán csak nem a söngájszt miatt?
            </p>
				<p>
               Egypár pillanatig tétováztak az emberek: azt latolgatták, hogy
                  mennyiben hihető el ez a feltevés. A plébános úgy találta, hogy messze van az
                  igazságtól.
            </p>
				<p>
               - Lehetetlen, uraim - magyarázta -, mert hiszen ha ez bírta volna rá
                  a szomorú lépésre, akkor már tegnap elkövette volna tettét, ha ugyan szegény
                  tényleg megtévelyedett, az egyház szellemével szembehelyezkedett, amit én nem
                  tudok hinni sehogy sem. De ha mégis így lenne, akkor már tegnap kellett volna
                  végezni magával, mert az ilyen hírek és események sokkal lesújtóbbak azon
                  frissiben. Kérem, egyszer kispap koromban volt egy káplán ismerősöm. Hát ez a
                  káplán egyszer egy sürgönyt kapott, abban a sürgönyben meg az állott, hogy meghalt
                  a nővére, hirtelen, amiközben új életet hozott a világra. A káplán elolvasta a
                  sürgönyt, és odament az ablakhoz, kihajolt rajta, és leugrott az udvarra. Persze
                  nyomban meghalt, mert kétemeletes volt a líceum.
            </p>
				<p>
               Valami új ember, egy adóhivatalnok ugrott be az ajtón:
            </p>
				<p>
               - Hát az urak tudják, hogy mi történt?
            </p>
				<p>
               Jobbról-balról csendesen bólogattak feléje, hogy tudják, nagyon is
                  jól tudják.
            </p>
				<p>
               - De öngyilkos lett, most már egész bizonyos. A Weissenberg doktor
                  mondta a kapuban. Hazarohant valami orvosságért, akkor hallottam tőle.
            </p>
				<p>
               - Lássa, tisztelendő uram - mondta a jegyző a plébános felé fordulva
                  -, mégis nekem volt igazam.
            </p>
				<p>
               - Sajnos, tényleg igaza volt... Isten irgalmazzon neki, hogy így
                  megfeledkezett vallásáról...
            </p>
				<p>
               - Mindennek vége - zokogott Barta Bertalan bácsi, akit két oldalról
                  támogattak az ajtó felé -, nem szeretett bennünket az a gyerek.
            </p>
				<p>
               Bakos Pista a fogát csikorgatta a sarokban, és lóbálta búsan,
                  elkeseredetten a fejét. Az ökleit a két térde közé eresztette, és elképzelte, hogy
                  előtte áll a vetélytársa, aki megszégyenítette és megölte szerelmét, a legszebb,
                  leggyönyörűbb leányt.
            </p>
				<p>
               Felállott, és képzeletben reásújtott kegyetlenül a sápadt emberre,
                  aki rabolt kincsével, a kis Ágotai leánnyal messze-messze jár. Hogy össze tudta
                  volna törni, hogy agyonzúzta volna egyetlen ökölcsapással, ha véletlenül elébe
                  kerül.
            </p>
				<p>
               A szoba közepén még mindig a szomorú esetről vitatkoztak.
            </p>
				<p>
               - Lehetetlen - mondták egyesek -, hogy abba, éppen abba a véznába
                  lett volna szerelmes.
            </p>
				<p>
               - Uraim, a szerelem nem válogatós - szólt közbe a főbíró -, vannak
                  nők, akiknek a szerecsenek tetszenek.
            </p>
				<p>
               - De mégis - vetette ellene a jegyző, a Bakos Pista legjobb barátja
                  -, miért éppen Kender Paliba, amikor van itt más is, különb legény is!
            </p>
				<p>
               A szeme Bakos Pista felé villant, és ezt a tekintetet önkéntelenül
                  követték egypáran:
            </p>
				<p>
               - Persze, persze - mondta a hegyes bajuszú ispán -, hány különb
                  legény van itt.
            </p>
				<p>
               És ő is reátekintett a paraszt földesúrra. Azután meg belenézett a
                  tükörbe, és megállapította, hogy ő maga is helyre legény, csinos fiú.
            </p>
				<p>
               - Majd megtudjuk, majd meglátjuk - szólt a főbíró -, majd kiderül az
                  igazság egypár nap múlva. Mindenesetre gyanús, hogy a két esemény ilyen
                  egymásutánban következett.
            </p>
				<p>
               Jó fél óráig beszélgettek még, és akadtak olyanok is, akik már az
                  asztalt ütögették, hogy az érveknek nagyobb súlyt és nyomatékot adjanak. Végül is
                  a jegyző okos indítvánnyal állott elő:
            </p>
				<p>
               - Hanem, uraim - mondta -, ebből nem élünk meg. Valamit csak mégis
                  dolgozni kell, ha már idejöttünk.
            </p>
				<p>
               Azzal előkerült a kártya, és a kerek asztaloknál leosztották az első
                  kört. Amikor Weissenberg doktor visszatért, már javában csapkodták a szürke
                  patinás kártyákat. Rétsághy főbíró az ajtóban találkozott az orvossal:
            </p>
				<p>
               - Na, referáljon valamit, doktorkám. Mi a véleménye?
            </p>
				<p>
               - Nem olyan túlságosan szomorú.
            </p>
				<p>
               - Szóval?
            </p>
				<p>
               - Szóval, meg fog gyógyulni.
            </p>
				<p>
               - És mit csinált. Revolver vagy kés?
            </p>
				<p>
               - Nem, marólúg, szódát ivott, mint...
            </p>
				<p>
               - Mint egy szegény, lompos szolgáló - folytatta a főbíró, és
                  összerázkódott az undortól. - Pfuj, de csúnya dolog.
            </p>
				<p>
               - Bizony, nem szép, amikor egy ilyen erős, egészséges leány zsíros
                  szódát iszik. Még jó, hogy korán jöttem. Már letépték róla a ruhákat mind, mégse
                  tudták, hogy mi a baja.
            </p>
				<p>
               - És maga így látta?
            </p>
				<p>
               - Természetes, hogy így. Nem öltözhetett utcai toalettbe.
            </p>
				<p>
               - És milyen volt?
            </p>
				<p>
               - Szép, egészséges, mint a hab, olyan fehér.
            </p>
				<p>
               - Mint a hab - ismételte Rétsághy, és kilépett az ajtón. Arra
                  gondolt, hogy milyen jó az orvosoknak, minden szép leányt, asszonyt láthatnak
                  meztelenül. Bent Bakos Pista állta az útját a doktornak:
            </p>
				<p>
               - Meghalt? - kérdezte sötéten és drámai pózban.
            </p>
				<p>
               - Dehogyis halt meg, fiatal barátom, és ha jól imádkozik érte, két
                  hét múlva táncolhat vele.
            </p>
				<p>
               - Köszönöm, orvos úr - mondta a vasgyúró, és önfeledten kezdte
                  morzsolgatni a kis doktor kezét -, csak azt tessék megmondani, hogy mikor szabad
                  majd elmenni hozzá?
            </p>
				<p>
               - Az attól függ, kérem, hogy ki akar látogatóba menni hozzá. Magát
                  akár holnap is szívesen látják, csak eressze el már a kezemet.
            </p>
				<p>
               A vasgyúró jobb kedvre derült. Most már tudta, hogy az övé a lány, és
                  nem veheti el tőle senki, még a halál sem. Másnap reggel már csokrot küldött
                  Bertának, akkorát, mint egy malomkerék. Délután második csokor követte az elsőt,
                  de ezt már maga vitte el Bartáékhoz. Az asszony kint ült az ebédlőben, és
                  könnyezve fogadta:
            </p>
				<p>
               - Lássa, milyen nagy bánatot tudnak a gyermekek az embernek okozni.
                  Mekkora keserűség, mekkora szégyen... És azért a semmiháziért, azért a
                  ceruzagrófért. Maga az igazi úriember, nagyon köszönjük a virágot. Nem feledkezett
                  meg rólunk ebben a szomorú időben sem. Igazán nagyon örült szegény leányom a
                  csokornak.
            </p>
				<p>
               - És hogy érzi magát?
            </p>
				<p>
               - Most egy kicsit jobban. Bejöhet hozzá, csak beszélni nem tud, mert
                  tudja a nyelve... - itt újból sírásba fogott Bartáné -, a nyelve megégett
                  szegénykének.
            </p>
				<p>
               Bementek a betegszobába. Berta ott feküdt a fehér leányszobája
                  ágyában, és meredt szemekkel nézett a mennyezetre. Amikor a fiatalembert meglátta,
                  felemelte a kezeit a takaróról, és elfedte az arcát. Elfedte egészen a hajáig, és
                  csendesen sírni kezdett.
            </p>
				<p>
               Bakos Pistát végleg elérzékenyítették ezek a könnyek. Búsan,
                  lehorgasztott fővel állott az ágy előtt, mintha már a koporsó feküdne a lábainál.
                  Mozdulatlan volt, mint egy kőszobor, de belülről a fájdalom marcangolta.
            </p>
				<p>
               Bartáné valami jégtörést emlegetett, azután kifordult a szobából. Ott
                  maradt a megalázott, kicsúfolt óriás a marólúgos leánnyal, aki csak a halál
                  kapujából visszatérten lehetett az övé. Közelebb lépett hozzá, és azt mondta
                  neki:
            </p>
				<p>
               - Bertuska, ne sírjon.
            </p>
				<p>
               A leány azonban még jobban sírt, és fájdalmas dadogással
                  zokogta:
            </p>
				<p>
               - De hiszen, amikor becsületszavát adta... hogy nem teszi.
            </p>
				<p>
               - Kicsoda? Az a gazember?
            </p>
				<p>
               A leány igent intett.
            </p>
				<p>
               - Hogy nem veszi el?
            </p>
				<p>
               Barta Berta megint igenlőleg bólogatott.
            </p>
				<p>
               - És bolondította magát, hitegette?
            </p>
				<p>
               A beteg rázta a fejét, hogy nem.
            </p>
				<p>
               - De hát akkor miért? - kérdezte rosszat sejtve, dühösen a
                  vasgyúró.
            </p>
				<p>
               - Mert szerettem - kezdte megint a marólúgos leány - és megígérte,
                  hogy nem, szavára nem teszi.
            </p>
				<p>
               A szomorú kisszobában csendesség volt egypár pillanatig. A vasgyúró
                  szemét könnyek homályosították el. Mindennek az a gazember, városi gavallér az oka
                  - gondolta, és minden gyűlölete Kender Pál ellen fordult újból.
            </p>
				<p>
               - Agyonpofozom - mondta hörögve -, és végzek vele.
            </p>
				<p>
               Egy kicsit felemelkedett fekvőhelyén a leány, és rémülten nézett a
                  fiatalemberre. Rázta a fejét, hogy nem szabad.
            </p>
				<p>
               - Akkor meghalok - mondta fájdalmak között -, azt nem szabad.
            </p>
				<p>
               Az apróra tört jéggel bejött Bartáné.
            </p>
				<p>
               Ezzel körülbelül vége volt a vizitnek is. A vasgyúró legalábbis
                  meghajtotta magát, kezet csókolt a háziasszonynak, és távozott. Odakint
                  megsuhogtatta az ostorát, és kegyetlenül végigvágott a lovakon, őrült iramban
                  vágtattak a paripák, és a harmadik utcánál már kockás volt a faruk az ujjnyi
                  vastag hurkától, amelyek a sűrű ostorcsapások nyomán támadtak a bőrükön.
            </p>
				<p>
               A gazdájuk halántékán is kidagadtak az erek. A rettentő erejű ember
                  hörögve lélegzett.
            </p>
				<p>
               - Nem szabad? - mondta a kegyetlen ostorozás közben. - Hát én azért
                  is elbánok vele.
            </p>
				<p>
               Három hét múlva egy szép napos délelőttön kitekintett Berta
                  kisasszony az ablakán. Már kezdett magához térni, és ilyentájt regényt szokott
                  olvasni a nagy karosszékben. Egy kicsit lejjebb eresztette a könyvet, mert
                  kocsizörgést hallott. De amint meglátta az úri fogatot, hirtelen szédülés fogta
                  el, hogy csaknem lefordult a székről.
            </p>
				<p>
               Kender Pál és neje érkezett meg a tizenegy órás vonattal.
            </p>
				<p>
               Odahaza csak két nap múlva tudta meg a történteket Pál. Az
                  öregasszony csak akkor rukkolt elő a porváros szenzációjával. Az ifjú férj előbb
                  megijedt, de amikor hallotta, hogy egészséges a leány, nem tulajdonított
                  különösebb jelentőséget az egész dolognak.
            </p>
				<p>
               Az asszony se szólt egy szót sem. Csak közelebb húzódott hozzá,
                  megölelte, és forróbban szorította magához, mintha mondani akarta volna, hogy ő
                  tudja, hogy kiért akart meghalni Berta kisasszony.
            </p>
				<p>
               A témáról később sem történt említés: a Barta Berta szerencsésen
                  végződött tragédiáját befejezettnek tekintették mind a hárman. Még Kender
                  Kelemenné se igen törődött vele, pedig ő is jól tudta a szomorú história
                  előzményeit.
            </p>
				<p>
               Szerdán érkezett haza az ifjú pár, és pénteken délután már egyedül
                  ment sétálni Kender Pál.
            </p>
				<p>
               - Egy kicsit bódult a fejem - mondta -, kimegyek a főutcára.
            </p>
				<p>
               A főutcáról egyenest a kis doktor utcájába fordult Kender Pál:
            </p>
				<p>
               - Éljen, éljen - ordított Weissenberg úr, amint belépett hozzá -, no,
                  csakhogy meg tetszett érkezni. Éljenek a regényhősök.
            </p>
				<p>
               Azzal megölelte a vendégét.
            </p>
				<p>
               - Nagyon jól tette, hogy eljött. Maga kezd nagy ember lenni:
                  marólúgot isznak a lányok a szép szeméért, és megölné az egész város aranyifjúsága
                  egy kanál vízben. Kedves uram, ilyen hódítást még nem csinált itt senki sem.
                  Vigyázzon, mert sokan irigykednek magára, és itt sok a harapós kutya.
            </p>
				<p>
               - No, igazán, van mit irigyelni - intett a kezével Pál -, szívesen
                  cserélnék a legnyomorultabbal is.
            </p>
				<p>
               Még egy fél óráig beszélgettek egymással, és aztán felemelkedtek,
                  hogy a kaszinóba menjenek.
            </p>
				<p>
               - Egypár lapot akarok megnézni - mondta Kender Pál -, van legalább
                  egy hónapja, hogy nem láttam újságot.
            </p>
				<p>
               Tulajdonképpen a kaszinóra, a kisvárosi társadalom eme kis tükrére
                  volt kíváncsi: vajon nem zavarodik-e össze a tükörkép, ha ő belenéz.
            </p>
				<p>
               Az első pillanatra minden a régi képet mutatta: ugyanazok a mogorva
                  arcok, rosszindulatú és fürkésző tekintetek meredtek feléje, mint azon a napon,
                  amelyen először tette be a lábát a szivarfüstillatú termekbe. Néhányan a
                  közömbösek közül hozzája siettek, és gratuláltak neki. Ezeket hamarosan lerázta,
                  és bevonult az olvasószobába.
            </p>
				<p>
               Alig futott át azonban egypár oldalt, egyszerre és önkéntelenül a
                  szemközti ajtóra tévedt a tekintete. Ott állott Bakos Pista, lovaglónadrágjában,
                  sáros csizmákban.
            </p>
				<p>
               Durva, nagy alakja csaknem betöltötte az ajtó üreg négyszögét, és
                  kemény, rosszul metszett feje úgy nyugodott vastag nyakán, mint egy
                  küklopszé.
            </p>
				<p>
               Ahogyan állott, és feléje meredt zavaros, savószínű szemeivel,
                  határozottan volt valami félelmetes a magatartásában.
            </p>
				<p>
               Mégis tettetett nyájassággal közeledett:
            </p>
				<p>
               - Jó estét, szép ember - mondta egy kicsit gúnyosan -, meg tetszett
                  térni a nászútról?
            </p>
				<p>
               Kender Pál a kezét nyújtotta: jobbnak látta némán elintézni az
                  üdvözlés formaságait. A hatalmas alak azonban összefonta hátul a kezeit, és az
                  ellenfele kénytelen volt szégyenszemre visszahúzni a kinyújtott karját. A hirtelen
                  düh elöntötte egy pillanatra a Pál agyát. Felállott, és úgy kérdezte, határozott
                  hangon:
            </p>
				<p>
               - Mi akar ez lenni?
            </p>
				<p>
               Szerette volna nyomban arcul ütni a mosolygó óriást, de ebben a
                  szándékában visszatartotta az a hirtelen gondolat, hogy rossz tréfa az egész. Egy
                  perc múlva azonban kénytelen volt elkeseredve konstatálni, hogy ez a feltevése
                  helytelen.
            </p>
				<p>
               - Semmi, öregem - mondta a vasgyúró, aki még mindig mozdulatlanul
                  állott előtte -, semmi, kedvesem, csak nem fogunk kezet olyan emberrel, aki a
                  szavát megszegi.
            </p>
				<p>
               Kender Pálnak sejtelme sem volt arról, hogy mire céloz ez a zavart
                  tekintetű fenevad, aki most már szinte föléje hajolt. Kutatott az emlékezetében,
                  de nem talált semmiféle régebbi fogadkozására.
            </p>
				<p>
               - Nem tudom - dadogta végül -, nem emlékszem, de akárhogyan
                  legyen...
            </p>
				<p>
               - Az ember nem szegi meg a nőknek adott becsületszavát - vágott közbe
                  Bakos Pista.
            </p>
				<p>
               Most már emlékezett Pál a nevezetes becsületszóra. Hát a Berta
                  kisasszonynak tett ígéretét reklamálja ez az otromba lovag, nemhogy örülne a
                  történteknek. Remegett a felindulástól, és határozott hangon, mindenre elszánva
                  mondta a nagy darab ember kihevült, zsíros képébe:
            </p>
				<p>
               - Akárhogyan legyen, az az ember, aki más ügyeit bolygatja szennyes
                  kézzel, aki hívatlan prókátor, aki mindenáron bele akar kötni a másikba, mert
                  bizakodik a bivalyerejében, az gyáva, rongy ember. Azzal én nem állok szóba, az
                  takarodjék előlem.
            </p>
				<p>
               A szelíd, kék szemek villogtak, a sápadt arc megnyúlva meredt előre:
                  tiszteletet parancsolt magának az egész alakja. Az óriás ember öklei meglódultak,
                  de aztán visszahanyatlottak.
            </p>
				<p>
               - Az pedig - ordította Bakos Pista, és még közelebb hajolt -, az
                  pedig, aki bolondítja a szegény lányokat, aki pénzért nősül, az közönséges
                  selyemfiú...
            </p>
				<p>
               Egy pillanatig dermedt csendesség ült a szobára. A szomszéd teremből
                  tódultak az emberek befelé, és lélegzetfojtva várták, mikor sújt le a vasember
                  ökle. Sápadt ellenfele arca fölé hajolva, az csak várt, és mikor a félkaréjban
                  gyülekező közönséget megpillantotta, diadalmasan és könyörtelenül felordított még
                  egyszer:
            </p>
				<p>
               - Selyemfiú-ú-ú...
            </p>
				<p>
               Ebben a rettenetes és fenyegető pillanatban hátrahajolt egy kicsit
                  Kender Pál. Azután kiegyenesedett, és mint egy acélrugó, nekiugrott az
                  ellenfelének. Szikár öklét előrefeszítette, és egyetlen hatalmas ütést mért a
                  bikaerejű ember arcába, a régi ellenség pofájába, az orr és száj közötti
                  területre.
            </p>
				<p>
               Általános elszörnyülködés futott végig a jelenlevőkön. A kövér
                  plébános keresztet vetett, és kifordult a szobából. Szörnyű bűnöket nem akart a
                  szemeivel látni. Bakos Pista felhördült, csuklott és tajtékzott: a szája
                  szögletében fehér hab ült. Meglódította a karját, de ebben a pillanatban ismét
                  hátradőlt Kender Pál, és a szeme előtt egy fényes szerszám villant meg.
            </p>
				<p>
               - Lelőlek! - kiáltotta éles, metsző hangon Kender Pál a tömeg újabb
                  rémületére.
            </p>
				<p>
               - Revolveres haramia - ordította torkaszakadtából Bakos Pista -,
                  gyáva, gyáva.
            </p>
				<p>
               Az orrából ebben a pillanatban patakzani kezdett a sötét vér. A keze
                  egy széket ragadott meg, és kegyetlen erővel csapott a halálos ellenség felé, aki
                  örökre megszégyenítette. Oldalt ugrott Pál a csapás elöl, és csak a vállát találta
                  a szék egyik lába.
            </p>
				<p>
               A hatalmas ember újból megcsavarta a félelmetes ütőszerszámot, de
                  mire lesújthatott volna, ott termett előtte egy szikár, magas úr:
            </p>
				<p>
               - Megállj, kérlek - kiáltotta Rétsághy főbíró, és az izgalomban
                  elfelejtett raccsolni -, megállj, nem vagyunk a kocsmában.
            </p>
				<p>
               Weissenberg doktor úr tolta az ellenfelek közé a legválságosabb
                  pillanatban.
            </p>
				<p>
               - A kaszinó becsülete - súgta neki, és a főbíró nyomban
                  előrelépett.
            </p>
				<p>
               A paraszt földesúr lassanként leeresztette a széket. Ekkor már egész
                  tucat ember sereglett köréje. Hiába akarta a harcot egy perc múlva újra kezdeni,
                  lefogták, illetve nem tudott kibontakozni a körülötte zajongók gyűrűjéből.
            </p>
				<p>
               - Nem úriemberekhez való dolog ez - csitítgatták jobbról-balról.
            </p>
				<p>
               - Te gavallér voltál - jegyezte meg a jegyző -, majd elintézitek
                  másképpen. Bízd csak rám az ügyet.
            </p>
				<p>
               - Meglátjuk, hogy a kard előtt is ilyen nagy legény lesz-e.
            </p>
				<p>
               Így vigasztalták a szerencsétlenül járt vasgyúrót, aki valóban
                  szánalmas látvány volt. Patakzó vére elrútította az arcát, és rettenetessé tette a
                  ruháját. Fújt és hörgött, néha felcsuklott a fájdalomtól, és a kezében egy
                  nyakkendőt szorított, amelyet dulakodás közben tépett le az ártatlan adóellenőr
                  nyakáról.
            </p>
				<p>
               Végül törülközőket hoztak, lemosták a csúffá tett ember arcát, és
                  leültették egy fotelbe. Ugyanabba, amelyen Kender Pál nyugodtan és békésen
                  olvasott még egy negyed órával előbb. A hideg verejték gyöngyözött az arcán, az
                  alacsony homlokán, és minden két-három percben bömbölve ismételte meg a
                  fenyegetéseit:
            </p>
				<p>
               - Megölöm - mondta egypárszor, azután újabb formát talált ki -,
                  letaposom a fejét - ordította, és majd belehalt szégyenébe.
            </p>
				<p>
               A kártyaszobában az előzményekről tárgyaltak. A Berta kisasszony
                  öngyilkossága körül most bontakoztak szét a titkok és találgatások kárpitjai. Mert
                  tisztán és pucéron tárult elébük a viszony, amely összefűzte a leányt és a két
                  fiatalembert, és drámai fordulatokkal gyönyörködteti az eseménytelen életű
                  kisvárosiakat.
            </p>
				<p>
               - Hát ezt mégsem gondoltam volna erről a máléról - mondta valaki a
                  társalgók középső csoportjában.
            </p>
				<p>
               Elismerőleg jegyezték meg egypáran:
            </p>
				<p>
               - Meg kell adni, hogy remek pofon volt. Nagyszerűen irányította a
                  söngájszt, akárcsak egy bokszoló.
            </p>
				<p>
               - Nem is pofon volt, hanem ökölcsapás. Éppen az orrát érte. Be is
                  törte alaposan.
            </p>
				<p>
               - De hát mi a fenét is verekednek úriemberek? - vélekedett a
                  plébános.
            </p>
				<p>
               - Minek - felelt sértődötten a jegyző -, hát csak nem hagyhatja az
                  ember, hogy az ilyen tacskók felforgassák a társadalmat. Mióta itt van ez a sápadt
                  kölyök, egyebet se hallani, mint azt, hogy Kender Pál így, meg Kender Pali amúgy.
                  Majd megtanítják most móresre. Az ilyen revolveres úrfiak nagyon meg szoktak
                  ijedni, ha komolyra fordul a dolog. Annyi bizonyos, hogy Pista gyönyörűen
                  viselkedett. Igazi úriember volt...
            </p>
				<p>
               Odabent Rétsághy szembeült az önkívületben fetrengő emberrel.
            </p>
				<p>
               - Barátom - mondta neki szigorú hangon -, semmi az egész. Úgy kell
                  venni, mint egy balesetet, mintha tégla esett volna a fejedre, vagy darázs szúrt
                  volna meg.
            </p>
				<p>
               - Ó, főbíró úr - hördült fel Bakos Pista, akinek eszébe jutott az
                  emlékezetes fürdés, a Kender Pál beszéde -, főbíró úr, én lelövöm azt a
                  kutyát.
            </p>
				<p>
               - Nem fogod lelőni - felelte a főbíró, és a monokli ridegen csillant
                  meg a szemén -, egy ujjal sem bántod: Nem veszel rajta elégtételt sem az utcán,
                  sem itt a kaszinóban. Azért mégis úriember maradsz...
            </p>
				<p>
               - De hát rajtam száradjon a pofon? - csuklott keserűen a bikaerejű
                  ember.
            </p>
				<p>
               - A pofon nem száradhat úriembernek az arcán. Azt le lehet törölni,
                  csak a sikkasztás, a fogház, a becstelenség hagy örökre foltot az ember képén.
                  Holnap délelőtt elküldöd hozzá az embereidet, holnapután megverekedtek. Ennyi az
                  egész. Egy hét múlva mindenki elfelejti az ügyet.
            </p>
				<p>
               - De ilyen rettenetes szégyen...
            </p>
				<p>
               - Amíg én kezet fogok veled, addig ne szégyelld magad. Mikor majd nem
                  nyújtom, így a jobbomat, akkor kétségbeeshetsz...
            </p>
				<p>
               Keskeny, eres kezét nyújtotta a vasgyúró felé. A középső ujján
                  címeres gyűrű csillogott. A lesújtott ember valósággal mohón kapott az előkelően
                  hűvös kéz után.
            </p>
				<p>
               - Főbíró úr - mondta hálásan -, nagyon köszönöm.
            </p>
				<p>
               - Semmi hála - intett Rétsághy -, csak azt ígérd meg, hogy nem
                  csinálsz bolondságot. Tehát holnap délelőtt... Kik lesznek az embereid?
            </p>
				<p>
               - A jegyzőre gondoltam, az jó barátom, meg Gérőczre, az érti a
                  párbajszabályokat.
            </p>
				<p>
               - Helyes, ahogy gondolod... szóval csak okosan, nyugodtan, csak
                  elegánsan. - A győztes ellenfelet karon fogta Weissenberg doktor úr, mikor a
                  főbíró közbelépett.
            </p>
				<p>
               - Jöjjön, tisztelt barátom - mondta neki -, magának már nincs itt
                  semmi dolga. Én legalább azt gondolom, hogy elvégezte a kötelességét.
            </p>
				<p>
               Még mosolygott is hozzá. Nagyon nyugodtnak akart látszani, pedig
                  egypár perccel előbb majd megfagyott a vér az ereiben, mikor a vékony fiatalembert
                  látta szemben állani a felingerelt, bikaerejű paraszttal.
            </p>
				<p>
               Kender Pál remegett belülről. Ez volt az első eset az életében, hogy
                  idegen embert megütött, hogy valakinek ököllel vágott az arcába. Eddig mindig el
                  tudta kerülni az összeütközéseket, de most lehetetlen volt kitérni. Nem örült a
                  diadalnak, pedig örülhetett volna, mert az önuralma, a fölénye, a maga igaza
                  segítette győzelemhez. Az elszántsága és a bátor fellépése mentette meg a
                  szégyentől, amelyet az arcul ütött atléta ütlegei hoztak volna reá. Mégis inkább
                  szégyenkezett, és szerette volna kitörölni az emlékezetéből az egész utálatos
                  jelenetet.
            </p>
				<p>
               A kis doktor a kapuig kísérte.
            </p>
				<p>
               - Barátom - mondta Kender Pálnak -, engedje meg, hogy gratuláljak.
                  Mondhatom, ragyogó pofon volt. Ha bonctant tanult volna, akkor sem találhatta
                  volna el jobban a könnyen elpattanó ereket. Ezt férfiasan csinálta...
            </p>
				<p>
               - Kedves doktor úr - felelte a sápadt ember -, nagyon szégyellem
                  magamat, hogy így történt. Borzasztó az, mikor két úriember ökölre megy. Nem
                  vagyunk mi emberek, Weissenberg doktor úr, csak a kabátunk emberi: belülről
                  feltámadt az ősállat, amint az ökleink ütésre szorulnak...
            </p>
				<p>
               - Megint ez a túlságosan becsületes filozófia. Örüljön annak a
                  pofonnak, mert ha az a fiatal barátunk el tudott helyezni egypár ilyen ütést
                  gyengébb legények képén, hát magának joga volt visszafizetni egyszerre a sok
                  igazságtalan pofont. Annyi bizonyos, hogy semmivel sem volt a jelenet utálatosabb,
                  mint egy párbaj, amelyet szintén urak vívnak egymással, tudomásom szerint...
            </p>
				<p>
               - Én is azt tartom, hogy a párbaj még utálatosabb. És éppen azért,
                  nem is fogok kardot a kezembe...
            </p>
				<p>
               Weissenberg doktor közbevágott:
            </p>
				<p>
               - Hát ez egy kicsit túlzás már, de különben ráér még ezen
                  gondolkodni. Egyet mindenesetre ajánlok, hogy amíg ezek a hercehurcák tartanak, ne
                  menjen a kaszinóba, és ne felejtse otthon sohasem azt a csinos kis browningot. Ha
                  pedig beszélni akar velem, akkor délben küldje át a szolgálót, mert nem leszek
                  minden délután idehaza. A tanyai iskolákban végzek himlőoltást.
            </p>
				<p>
               Kezet szorítottak: elváltak. Kender Pál csendesen belépett a
                  szobájába, letette a kalapját, kabátját, és bement az ebédlőbe, ahol a hölgyek már
                  várták a vacsorával. Ágotai Manó bácsi is jelen volt, és egész este a földekről
                  tartott előadást.
            </p>
				<p>
               A veje még akkor sem juthatott volna szóhoz, ha egyáltalában akart
                  volna valamit mondani.
            </p>
			</div>
			<div type="chapter">
				<head>
               20
            </head>
				<p>
               Másnap délben beköszöntött Weissenberg doktor Kenderékhez.
            </p>
				<p>
               - No, mi újság? Itt voltak?
            </p>
				<p>
               Kender Pál intett a fejével, hogy igen.
            </p>
				<p>
               - És ön mit mondott?
            </p>
				<p>
               - Azt, hogy ha kedvem tartja, rendelkezésére állok...
            </p>
				<p>
               - Miért ilyen feltételesen? Hagyja a csudába az elveit. Itt nem lehet
                  okosan és férfiasan viselkedni. Kedves földbirtokos uram, itt sablon szerint élnek
                  az emberek. Ha maga nem párbajozik, azzal nem lesz itt becsültebb ember...
            </p>
				<p>
               Kender Pál mosolygott:
            </p>
				<p>
               - Na jó, hát lemondok az elveimről, de még segédeket se kapok ebben a
                  nyomorult fészekben.
            </p>
				<p>
               Éppen az előbb gondolt arra, hogy könnyen visszautasíthatják, akikhez
                  fordul, mert valószínű, hogy senki sem akar szembekerülni Bakos Pistával és a
                  táborával. Ebben a faluban neki nincsen két jó embere, barátja sem.
            </p>
				<p>
               - Hát amennyire én értek a párbajügyekhez - mondta Weissenberg -,
                  szívesen rendelkezésére állok.
            </p>
				<p>
               - De hiszen ön az orvosom lesz - nevetett a tegnapi affér győzedelmes
                  hőse.
            </p>
				<p>
               - Ah, bocsánat, pardon kedves földbirtokos uram, ezt elfelejtettem.
                  Szóval, már orvosa volna. Hát most még két segéd kell. Az egyiknek jó lesz a
                  tanító...
            </p>
				<p>
               - A Révai?
            </p>
				<p>
               - Igen, a Révai. De miért kérdezi ezt ilyen különösen? Mert zsidó?
                  Nohát az igazán nem tesz semmit: magát csak a zsidók szeretik ebben a faluban. De
                  ki legyen a második segéd?
            </p>
				<p>
               - Majd átmegyek Ágotára; ott akár hatot is kaphatok.
            </p>
				<p>
               - Ez igazán jó ötlet, hát szóval Révai meg egy Ágotai fiú.
            </p>
				<p>
               Amíg így tárgyaltak az ebédlőben, a szalon egyik ablakánál csendesen
                  varrogatott Marianka. Valami hímzés volt előtte, de a munka nagyon lassan haladt.
                  A fehér vászonra minduntalan meleg cseppek gördültek: az asszony, aki ezen a
                  helyen szerezte meg magának az urát, sírt. Mikor azután megzörrent a háta mögött a
                  rozoga üvegajtó, felitatta a könnyeit, és mosolyogva fordult meg. A férje jött be,
                  és jókedvűnek mutatkozott:
            </p>
				<p>
               - Marika - mondta -, délután megyünk Ágotára.
            </p>
				<p>
               Leült a feleségével szemben, és megsimogatta az asszony kezét:
            </p>
				<p>
               - Kedvesem, így nem leszünk ám jó barátok, ha maga a hátam mögött
                  sír.
            </p>
				<p>
               - Istenem - mondta Marianne és ismét könnyezett -, de mikor olyan
                  rettenetesek itt az emberek. Hiszen nincs biztonságban az élete.
            </p>
				<p>
               - Dehogy nincs. Annyira még nem vagyunk. De magának még akkor sem
                  szabad sírni.
            </p>
				<p>
               - Hiszen nem sírtam...
            </p>
				<p>
               - Esküdjék meg - nevetett Pál.
            </p>
				<p>
               - Hát töredelmesen bevallom, hogy sírtam - mosolygott a könnyein át
                  Marianne -, de csak magáért tettem.
            </p>
				<p>
               - És többet nem fog soha...
            </p>
				<p>
               - Nem fogok...
            </p>
				<p>
               - Akármi történjék.
            </p>
				<p>
               - Akármi történjék.
            </p>
				<p>
               Megölelte Marikát, és amint így a karjai között tartotta, az jutott
                  az eszébe, hogy ez az asszony sohasem fog nagy hevülések között lángolni. Sohasem
                  perzsel, sohasem marja véresre a csókja, de mindig ontani fogja a szeretet szelíd
                  melegét. Beragyogja a finomsága, nőiessége az egész házat, és ez a fényesség olyan
                  lesz, mint az örökmécses, nem fog megszűnni. Ismerte az ilyen nőket a mások
                  életéből. A Marika szája puha és vigasztaló csókokat tud adni csak, és sohasem
                  nyugtalanít, mert tele van jósággal, ő maga a jóság és az aranyos szíve nem fog
                  tudni sohasem nagy ravaszságokról, gyűlölködésekről és emberi gazságokról.
                  Bűnösnek és nyomorultnak érezte magát vele szemben, mert tudta, hogy csak annyira
                  tartoznak egymáshoz, mint két falevél, amelyet a szél egyazon sarokba sodort. Nem
                  ilyen nőre vágyódott ő, mikor még gondolt arra, hogy valakivel boldog lehet. Ez a
                  szőkeség, a rózsaszín arc, a csöndes és ellágyuló temperamentum, a túláradó jóság
                  nem neki való. Egyszerű és szigorú nyárspolgárnak kell mindez, olyannak, aki anyát
                  akar a házában látni. Jaj, de ő messze van már a csöndes örömöktől, és minden,
                  minden hiábavaló. Hiába a nevetséges torzsalkodások, a viadalok és az élet úgy,
                  amint van a maga kicsinyes, rövidke és unalmas folyásával.
            </p>
				<p>
               Az első tárgyalás a következő napon, délelőtt tizenegy órakor volt a
                  Mikárszky úr kocsmájában. Teljes másfél óra hosszáig vitatkoztak a megbízottak, a
                  jegyző, Gérőcz úr, Révai tanító úr és Ágotai Menyhért, akit eleven párbajkódexnek
                  tartottak odahaza.
            </p>
				<p>
               - Egész közönséges népség - állított be Kenderékhez Menyhért úr zajos
                  csizmacsoszogtatások közben. - Szavamra mondom, nehéz emberek, nehezebbek, mint a
                  katonák. Ezek akarnak becsületbeli ügyeket intézni? Marhapasszust, azt tudnak
                  szerkeszteni, de jegyzőkönyv, az egészen más...
            </p>
				<p>
               - Na, mi a baj? - kérdezte Pál.
            </p>
				<p>
               - Baj nincs - felelt a csöndesebb Révai -, de becsületbíróságot
                  akarnak...
            </p>
				<p>
               - Igen - magyarázta Ágotai Menyhért -, valami ostoba becsületszót
                  emlegetnek... Hogy egy hölgynek adtad... Hát hiszen az ember sokszor esküszik a
                  hölgyeknek, de ha ez mind becsületbíróság elé kerülne... akkor az önkénteseket
                  mind diszkvalifikálnák, de még a huszártiszteket is. Magam is kint volnék a
                  hadseregből.
            </p>
				<p>
               Révai úr a vastag, fekete bajuszát simogatta.
            </p>
				<p>
               - A tényállás az - kezdett bele egy hosszabb magyarázatba -, hogy ők
                  azt állítják, hogy a Barta Berta kisasszonynak adott becsületszó elegendő ok a
                  diszkvalifikálásra. Ágotai úr kifejtette, hogy ezt már tárgyalni is
                  lovagiatlanság, mert nőről van szó benne...
            </p>
				<p>
               - Persze, hogy az - vágott közbe Ágotai Menyhért -, de ha önök olyan
                  rettenetesen ragaszkodnak a bogarukhoz, hát akkor rendben van, mondtam nekik,
                  minekünk nincs mit szégyenleni. A mi felünk született úriember: kamarás lehetne
                  akármelyik pillanatban. Hát szóval, becsületbíróság lesz. Elnök Rétsághy, az
                  legalább úrifiú. A tagok mellékesek, majd én gondoskodom. Remélem, belemész?
                  Egyebet úgyse tehetünk.
            </p>
				<p>
               - De hiszen nekem igazán nem érdekem az egész ügy - mondta
                  indulatosan Pál -, bánom is én, ha nem akar velem párbajozni az az ember, akit
                  nyakon vágtam.
            </p>
				<p>
               - Ezt mondtam én is - magyarázta Ágotai Menyhért -, de azért mégsem
                  helyezkedhetünk erre az álláspontra. Lássák, hogy urakkal van dolguk: mi pofozunk,
                  de elégtételt is adunk.
            </p>
				<p>
               Olyan kedves és rokonszenves volt ebben a pózban, hogy Pál szerette
                  volna megölelni.
            </p>
				<p>
               Íme, a pusztuló dzsentri egyik aranyos hajtása - gondolta magában -,
                  nyílt, becsületes, egyszerű és bájosan korlátolt, de azért esze is van. Csak nem
                  él vele, mert ez már a zsidók dolga. Ez a legegyszerűbb emberanyaga ennek az
                  országnak. Ha egyszer jönne valaki, aki könyv mellé ültetné valamennyiüket...
            </p>
				<p>
               Rétsághy elvállalta az elnökséget, és nagy nehezen összehozták a
                  becsületbírákat is. A Bakos Pista bírája volt egy öreg szolgabíró, egy igazgató
                  tanító Kaproncáról, Kender Pálék pedig a járásbírót meg a falu egyetlen ügyvédjét
                  választották. A kaszinóban nagyon csodálkoztak, hogy ez a két utóbbi úr vállalta a
                  feladatot. De aztán okosabb hangok is emelkedtek szólásra.
            </p>
				<p>
               - Hát ez igazán nagyszerű - jegyezte meg egy öregúr, ugyanaz, aki
                  Kender Pálnak a söngájszt jelzőt akasztotta a nyakába -, én nem vagyok egyiknek se
                  a pártján, de az a véleményem, hogy valakinek csak kell becsületbírónak lenni, ha
                  már erőszakolják az ügyet.
            </p>
				<p>
               - Ami megint tisztára ostobaság - vélekedett egy másik úr, talán
                  éppen a patikus -, mert éppen Pistáék érdeke, hogy minél előbb összeeresszék
                  őket.
            </p>
				<p>
               - De kérem - vágta közbe a jegyző -, mikor a becsületszavát...
            </p>
				<p>
               - Ugyan, ugyan - szólt ismét a patikus, aki Pesten végezett, és még
                  aránylag fiatalember volt -, az ember akárkivel verekszik, ha már inzultálták.
                  Csak éppen akkor nem, ha az illető rablógyilkos vagy hamiskártyás, ami végre is
                  egyre megy.
            </p>
				<p>
               A vitatkozók nevettek, azután fogadásokat ajánlottak egymásnak, hogy
                  Kender Pált diszkvalifikálni fogják.
            </p>
				<p>
               - Öt koronát teszek egy hatos ellenében - mondta kemény
                  elhatározással a takarékos adóellenőr, aki még mindig a nyakkendőjét siratta -, öt
                  koronát, hogy nem párbajozhat.
            </p>
				<p>
               - Tízet - ajánlotta a patikus -, hogy nem lesz semmi baja.
            </p>
				<p>
               - Ötvenet a tíz ellenében - felelte a jegyző, aki ezzel a bátor
                  lépéssel ismét kiérdemelte az intelligencia teljes tiszteletét.
            </p>
				<p>
               A becsületbíróság feltűnően sokáig tanácskozott. A déli verőfényben
                  sütkéreztek az emberek a kaszinó előtt, és várták az eredményt. Egy kisebb csoport
                  a Nemzeti Hotel kocsmájában sörözött a patikus vezetésével.
            </p>
				<p>
               Bent a kaszinó kártyaszobájában zöld asztalnál középen ült Rétsághy,
                  és szigorúan hallgatta a két fél előadóit. Néha lapozgatott az előtte heverő
                  vaskos kötetben, jegyezgetett a papírja szélére, mint az ügyvédek szokták
                  tárgyalás közben. A Kender Pál ügyét Ágotai Menyhért terjesztette elő, és
                  boszorkányos tájékozottsággal idézte a paragrafusok szövegét. A főbíró levette a
                  monokliját, mikor bevégezte a szónoklatot, és mosolygott felé. Nagyon megtetszett
                  neki ez a fiú, és elhatározta, hogy most már egy pillanatig sem tétovázik afölött,
                  hogy kinek a javára döntsön. Egy óra felé kiléptek nagy komolyan az urak a kaszinó
                  kapuján. A kérdezősködések nyomban körülfogták őket, de a hivatalos személyek
                  mindannyian némák maradtak. A Nemzeti Hotel előtt mégis kitudódott a döntés. A
                  jegyző ott haladt el a kocsma üvegablaka előtt, a patikus meg nyomban kiugrott
                  utána:
            </p>
				<p>
               - Ihatok még egy pohár sört vagy már megkezdhetem a spórolást?
            </p>
				<p>
               - Ihatik, barátom - mondta a jegyző -, akár egy hordóval is. Magának
                  disznó szerencséje van.
            </p>
				<p>
               A patikus mindjárt a legszenzációsabb híradással lépett a
                  társasághoz:
            </p>
				<p>
               - Hát meglesz a párbaj - mondta felsőbbséges nyugalommal -, kétszeri
                  golyóváltás, öt-öt lépés avansz, utána lovassági kardokkal végkimerülésig.
            </p>
				<p>
               - Rettenetes - sóhajtott az adóellenőr, és az öt koronájára
                  gondolt.
            </p>
				<p>
               - Biz ez szomorú - mondta a plébános -, ezt meg kell
                  akadályozni.
            </p>
				<p>
               Ágotai Menyhért sugárzó arccal köszöntötte Kender Pált:
            </p>
				<p>
               - Öregem - mondta jókedvűen -, amibe belefogok, az sikerül is. Minden
                  úgy van, amint jeleztem. Rétsághy úriember, a mi fajtánk, a mi javunkra döntött.
                  Most már aztán a velejére térünk a dolognak. Remélem, minden intézkedésemet
                  magadévá teszed...
            </p>
				<p>
               - Azt hiszem - folytatta Révai, akinek az arca ragyogott az örömtől
                  -, hogy hamar megegyezünk. Úgy láttam, hogy egy kicsit megijedt a jegyző úr...
                  Elég lesz a pisztoly is, kardra nem kerül a sor. Ma délután megint
                  tárgyalunk...
            </p>
				<p>
               Kender Pál nagyon szelíden kezdett beszélni, de aki emberismerő, az
                  kiérezhette a hangjából, hogy furcsa gondolatok bujkálnak az agyában.
            </p>
				<p>
               - Köszönöm, gyerekek, köszönöm, kedves tanító úr, hogy szívesek
                  voltak. De én azt hiszem, hogy jobb lesz felfüggeszteni a tárgyalásokat...
            </p>
				<p>
               - Semmi az egész - felelte Menyhért úr -, azért nem kell, hogy
                  felfüggesszék az ügyet. Tudom mire gondolsz: a pisztolyokra. Még ma este bemegyek
                  a városba, onnan akár három párt is hozhatok. Ágotai Tivadarnak van kettő,
                  Zuárdnak megint kettő...
            </p>
				<p>
               Az ujjain számlálgatta az öldöklő szerszámokat, amelyekkel szabadon
                  rendelkezhetik a famíliája jóvoltából. Kender Pál nem állhatta meg a szíves
                  szolgálatkészség ilyen megnyilatkozását mosolygás nélkül:
            </p>
				<p>
               - Ne fáradj, kedves rokon - mondta Menyhért úrnak -, nem a pisztolyok
                  miatt kell a tárgyalást elhalasztani.
            </p>
				<p>
               - Hanem? - riadt fel az Ágotaiak párbajkódexe.
            </p>
				<p>
               - Hanem, mert én most már nem verekszem.
            </p>
				<p>
               - No ne bolondozz, öregem - nevetett Ágotai Menyhért -, ne ugrass,
                  legalább tekintsd a rokonságunkat. Ne tréfálj meg, mert ezt igazán nem
                  érdemlem...
            </p>
				<p>
               - Nem tréfa, kedves Menyhért, igazán nincs kedvem nekem sem a
                  tréfálkozásra...
            </p>
				<p>
               - Hát csak nem komoly?
            </p>
				<p>
               - De a legkomolyabb. Visszalépek a párbaj elől.
            </p>
				<p>
               - De hiszen ez őrültség, következetlenség, éppen most, mikor ilyen
                  szép eredmények... Kedves Palikám, ne bolondozz, hiszen örökre blamálod magad.
                  Rajtunk is csak nevetni fognak.
            </p>
				<p>
               Teljes odaadással igyekezett rábeszélni a rokonát, hogy álljon el a
                  szándékától. Révai is közbeszólt:
            </p>
				<p>
               - Hiszen csak pisztoly...
            </p>
				<p>
               Kender Pál mosolygott, keserűen és fájdalmas lenézéssel. Ágotai
                  Menyhért mindent megértett ebből:
            </p>
				<p>
               - Bocsánat, tanító úr - kezdte izgatottan -, bocsásson meg, hogy egy
                  súlyos tévedésére reámutatok. Kender Pál barátom és tisztelt rokonom nem fél a
                  pisztolytól. Ne tessék őt vigasztalni és bátorítani. Ha ő azt mondja, hogy nem
                  párbajozik, annak más oka lehet. De akármi az oka, mégis következetlenség. Ezért
                  te bocsáss meg, öregem, de én igazán nem értelek. Neked valami bajod van, tebenned
                  motoszkál valami...
            </p>
				<p>
               - Én azt hiszem - mondta komolyan Kender Pál -, hogy ez az ügy be van
                  fejezve. Engem megsértettek, hát elégtételt vettem. Már most ezt az
                  elégtételadást-vevést nem lehet tovább folytatni, mert a végén komikus lesz.
            </p>
				<p>
               - Ojjé - csapta össze kezeit Menyhért úr -, mondtam, hogy ezek a
                  híres pesti elvek. Azokból az istenverte könyvekből tanultad tán, vagy az a sok
                  szociológia rontott meg. Így ne beszélj te nekünk, mert hiábavaló minden papolás.
                  Sértés volt, pofon volt, ergo verekedés jön utána. Az a pápaszemes zsidó
                  szociológus mondhatja Budapesten, hogy, kérem, én nem verekszem, de te úriember
                  vagy, neked nincs magyarosított neved. Neked verekedni kell, érted, ve-re-ked-ni
                  kell!
            </p>
				<p>
               Szinte ordított, és tagolta az utolsó szókat. A halántékán kidagadtak
                  az erek, amint magyarázott, és nagy erőfeszítéssel koncentrálta az érveit.
            </p>
				<p>
               Az izgalom átragadt a szelíd Révaira is.
            </p>
				<p>
               - Kedves uram - mondta tompított hangon -, nem szabad így
                  cselekednie. Én nem vagyok egy párbajhős, de azt gondolom, hogy a viszonyai, a
                  társadalmi állása...
            </p>
				<p>
               - Éppen az - felelte változatlanul szelíd hangon Pál -, éppen a
                  viszonyaim engedik meg ezt a luxust. Nem függök senkitől, sőt fütyülök erre az
                  egész falura, tisztelet egy-két kivételnek. Én lemondhatok arról, hogy lovagnak
                  nevezzenek, aztán a társadalmi állásom... hát milyen az én társadalmi állásom itt?
                  Mulatságos, az emberek nem mernek mégsem leröhögni, mert földem és pénzem van, és
                  az egész nemzetségem idevaló, de a hátam mögött irigykednek, megmosolyognak, mert
                  nem ismernek. Nem is fognak megismerni sohasem. Én most hátat fordítok nekik, és
                  ha nem tetszik nekik az illetlenség, dobjanak rám követ...
            </p>
				<p>
               - Egészen helytelen a beszéd, tisztelt barátom - magyarázott most már
                  komoly arccal Menyhért úr -, mert az ember megfizeti először, amivel tartozik, és
                  csak azután fordít hátat. Ha te nem akarsz tudni se erről a faluról, akkor költözz
                  át hozzánk, fordíts hátat nekik, mit bánom én, de előbb intézd el ezt az ügyet.
                  Mert mi történik, ha ez a vasgyúró mégis elégtételt akar magának. Lesni fog rád,
                  leüt, agyonvág az első utcasarkon. De ha ő nem is bántana, lehet bajod másokkal
                  is. Lehet, hogy téged bántanak meg, és akkor te is kénytelen leszel az öklödhöz
                  folyamodni, mert a társadalom szabályai nem védenek meg.
            </p>
				<p>
               A szíve mélyén nagy várakozása támadt Kender Pálnak. Itthagyni
                  mindent - gondolta magában, és újra felébredt benne a végső szabadulás utáni
                  sóvárgás -, itthagyni a poros várost, a viszonyt, amelyet kegyes csalások és
                  kényszerűségek hoztak létre, és itthagyni ezt a piszkos ügyet, a rút
                  civakodásokat, a verekedéseket és párbajkomédiákat. Nagy undort érzett önmaga
                  iránt, és csodálkozással, szinte zavartan állott azzal a ténnyel szemben, hogy ő,
                  a megadások és visszavonulások embere, arcul ütött valakit. Nagy szégyennek
                  tartotta ezt, és úgy érezte, hogy belekeveredett a gyűlöletes hínárba, már ellepi
                  a sok piszok, hogy torkig lakott a keserűségekkel. Hirtelen, mintha a kert felől
                  szálló szél hozta volna magával, úgy hatotta át egyszerre egész gondolatvilágát ez
                  a szomorú érzés, és mikor a jövőre hivatkoztak előtte, ismét mosolygott:
            </p>
				<p>
               - Már énnekem mindegy - sóhajtotta magában -, a jövő nem árthat, mert
                  távol leszek mindentől, ami most a torkom fojtogatja.
            </p>
				<p>
               - Köszönöm - mondta aztán csöndesen -, kedves barátaim, nagyon
                  köszönöm, amit eddig tettetek értem. Azt hiszem, hogy nem fogtok eltéríteni
                  szándékomtól, akármennyire fáradtok is. Én meggondoltam ezt a dolgot, és...
            </p>
				<p>
               - Csak azt mondd meg - vágott közbe idegesen Ágotai Menyhért -, hogy
                  miféle különös okból gondoltad meg magadat két nap múlva.
            </p>
				<p>
               - Nincs különös okom. Akkor meg voltam zavarodva egy kicsit: még nem
                  bántottam soha senkit sem, aztán meg az asszony is nagyon meg volt rémülve, hát
                  belementem. De azóta megérett bennem a dolog...
            </p>
				<p>
               - Nem, nem - makacskodott Menyhért úr -, neked valami különleges okod
                  lehet. Tudsz valamit Bakos ellen? Nyomban összehívjuk a bíróságot, és bízd rám az
                  egészet.
            </p>
				<p>
               - Köszönöm a szívességedet - felelte Pál -, de nem akarom senkinek se
                  a vesztét. Az én lelkiismeretem nyugodt, és biztos vagyok abban, hogy helyesen
                  cselekedem.
            </p>
				<p>
               A megbízottak távoztak, de ez még nem jelentette azt, hogy Kender Pál
                  magára maradhatott a sötét gondolataival. Délután berontott hozzá a kis
                  doktor:
            </p>
				<p>
               - Öregem - kezdte izgatottan -, kedves földbirtokos uram, ne tegye
                  tönkre magát. Maga nem tudja, hogy mit jelent itt visszalépni, elégtételt nem
                  adni. Én úgy elméletben leköpök minden párbajszabályt, én demokrata és polgárember
                  vagyok, de azért mégis azt ajánlom, hogy csak álljon ki. Egye meg a fene azt a pár
                  golyót, úgy sem talál abból egy se. Ha egy zsidó boltos teszi magáévá az ön
                  álláspontját, az rendben van, de egy Kender nem tehet ilyesmit.
            </p>
				<p>
               - Én még nagyobb demokrata vagyok, mint ön, kedves doktor úr.
                  Megmondom önnek azt is, hogy jöttem erre a gondolatra. Tudja, a múltkor kocsin
                  mentem, és egy keskeny, zöld tábla mellett hajtattam el. Nem tudtam, hogy mi lehet
                  ott elvetve, hát megkérdeztem a kocsist. Tudja, ő az én tanítómesterem a földeken.
                  Mikor ezt kérdeztem tőle, megemeli a kalapját, hátrafordul, és azt mondja mély
                  tisztelettel: Ez, kérem alássan, kender. Leszállottam, hogy megnézzem azt a
                  növényt, amelynek a nevét viselem. Nem tudom, ismeri-e, de én akkor azt
                  állapítottam meg, hogy ennél szerényebb és tisztesebb növény kevés van. Azt
                  gondoltam, hogy ilyen egyszerű és szerény az én életem is, csakhogy a végén
                  semmiféle haszon sem származik belőle az emberekre. Míg a kender a törőszékbe,
                  tilolóba kerül, és aztán...
            </p>
				<p>
               - Ébredjen fel, barátom - kiáltotta türelmetlenül a doktor -, ne
                  filozofáljon, mikor itt a legkomolyabb dolgokról van szó. Magának párbajozni kell,
                  mert különben kimarják innen... nem lesz nyugvása egy pillanatig sem.
            </p>
				<p>
               - Hát eddig volt? - kérdezte keserűen Pál. - Hát eddig közéjük
                  keveredtem valaha? Hiszen eddig se akartak maguk közé fogadni.
            </p>
				<p>
               - De most már üldözni fogják, megalázzák, megszégyenítik.
            </p>
				<p>
               - Nem fogok velük törődni.
            </p>
				<p>
               A kis doktor az asztalt csapkodta izgatottságában. Teljesen
                  elveszítette hidegvérét és az oktatás fölényét:
            </p>
				<p>
               - De miért teszi, az isten áldja meg, hát ne vigye az embert a
                  tébolyba, ön következetes, okos ember, és most egyszerre fölrúg minden
                  rációt...
            </p>
				<p>
               - Nem mondhatom el, doktor úr - felelt nyugodtan Kender Pál, és a
                  torkát fojtogatta a nagy keserűség -, de megnyugtathatom, hogy minden rendben
                  lesz.
            </p>
				<p>
               Az ostrom még mindig nem ért véget. Estefelé Kender Kelemenné
                  telepedett melléje. Az öregasszony érezte, hogy mennyi bánatot fog okozni ez a
                  lépés reája, és fátyolként borul majd a Kender névre.
            </p>
				<p>
               - Fiacskám - kezdte szelíden -, valami pletykát hallottam, hogy nem
                  akarsz kiállani. Nekem nincs sok közöm az egész dologhoz: az asszonyok ne
                  avatkozzanak a férfiak dolgába, mert a férfiak tudják a kötelességüket.
            </p>
				<p>
               - Igen - felelte a fia -, és tudod, mi a férfiak kötelessége?
            </p>
				<p>
               - Azt teneked kell tudni.
            </p>
				<p>
               - Az a kötelességünk, hogy igyekezzünk mindig becsületesek maradni.
                  Én pedig nyugodt szívvel mondhatom el, hogy minden rendben van nálam.
            </p>
				<p>
               - Ó - sóhajtott Kenderné -, úgy gondolkozol, mint szegény
                  megboldogult apád. Tudom, hogy nem nyomja semmi a szívedet, de azért mégis, a
                  társadalmi formák. A tömeg, tudod, a népség mindjárt rosszat gondol. Csak tréfa az
                  egész: kiállasz, és azután visszajössz.
            </p>
				<p>
               - Nem tehetem - mondta Pál határozottan.
            </p>
				<p>
               - Félsz? - kérdezte az öregasszony, és sírni szeretett volna, mert
                  tudta, hogy ez a szó szíven döfi a fiát. De mégis megkockáztatta, mert azt hitte,
                  hogy ez segíteni fog.
            </p>
				<p>
               - Félek - mondta kisvártatva Kender Pál, és lehajtotta a fejét, hogy
                  ne lássa az anyja, hogy hazudik.
            </p>
				<p>
               - Kiért félsz? A feleségedért?
            </p>
				<p>
               - Nem.
            </p>
				<p>
               - Hát akkor kiért? Mert ha értem féltél volna valaha, akkor nem
                  párbajoztál volna húszéves korodban sem...
            </p>
				<p>
               - Senkiért - felelte a fiú -, talán magamért.
            </p>
				<p>
               Kenderné könnyezni kezdett:
            </p>
				<p>
               - Ó - zokogta befelé -, sírba visz ez a fiú. Megöl a Kender
                  nemzetség. Egy életen át szenvedtem az apja mellett és most ez a fiú...
            </p>
				<p>
               Bevonult a szobájába, és egész éjjel nem tudott aludni. Forgolódott a
                  takaró alatt, és nem tudta kiverni a fejéből a gondolatot, hogy a család
                  becsületén folt támadt, amelyet többé nem vehet ki semmiféle erkölcsi
                  folttisztító.
            </p>
				<p>
               Kender Pált a hálószobában várta az asszony. Ismét könnyes volt a
                  szeme, és mikor megölelte, érezte az arcán a forró cseppeket. Hátrahajolt, és maga
                  mellé ültette Marikát a díványra. Belenézett az arcába, és a szemeit, a szürke
                  szemeit vizsgálta. De ezekből a szemekből csak a határt nem ismerő jóság és a
                  szeretet sugárzott ki. Semmi kíváncsiság, semmi firtatás, csak a mindent eltűrő
                  jóság.
            </p>
				<p>
               - Miért sírt? - kérdezte Pál, és a kezei közé fogta a felesége
                  arcát.
            </p>
				<p>
               - Semmiért.
            </p>
				<p>
               - Az ember nem sír hiába.
            </p>
				<p>
               - Olyan rosszak az emberek - mondta Marika -, úgy gyűlölik magát.
                  Mindenki a vesztét akarja.
            </p>
				<p>
               Az arca megtört a fájdalmak között, és a rózsaszínű nyugalom eltűnt
                  róla. Olyan csöpp volt, mint egy kis ököl, és a szemei megnőttek a könnyek
                  hullásától. Az ajkai duzzadtabbak lettek, és forrón csókoltak. A karjai nem
                  hullottak le hirtelen az ura válláról, mint azelőtt, hanem görcsösen tapadtak,
                  mintha óvni akarnák az ellenségektől Kender Pált.
            </p>
				<p>
               Ez az asszony, talán ez az egyetlen és nevetséges kis asszony
                  tartozik hozzám csak - gondolta a fiatal férj -, ez remeg értem ebben a városban
                  és ebben az országban. Más senki sincsen.
            </p>
				<p>
               Arra gondolt, hogy neki mégis magyarázattal tartozik. Vagy legalábbis
                  elmondhat mindent, ha éppen kedve tartja.
            </p>
				<p>
               - Sok rosszat hallottál felőlem? - kérdezte Kender Pál.
            </p>
				<p>
               Az asszony megrázta a fejét. Ebben a percben mártírhalált tudott
                  volna szenvedni az uráért: Pál először tegezte. Átfonta még erősebben a nyakát, és
                  úgy súgta a fülébe:
            </p>
				<p>
               - Semmit sem hallottam.
            </p>
				<p>
               - Akkor mégis miért sírsz, kitől féltesz?
            </p>
				<p>
               - Itt állottam az ajtó mögött...
            </p>
				<p>
               - Hallgatóztál?
            </p>
				<p>
               - Igen - felelte az asszony -, muszáj volt. Két nap óta éreztem, hogy
                  valami bánt, hogy szenvedsz, és szomorú vagy. Közben annyi minden történt, láttam
                  az urakat, akik a párbaj dolgában jöttek... és nem tudtam semmit. Te nem szóltál,
                  én meg nem akartam kérdezni. A mama szigorú arccal járt-kelt, a kamrában akkorákat
                  sóhajtozott, hogy majd megszakadt a szívem. Akkor azután azt gondoltam, hogy nekem
                  mégis tudni kellene, hogy mi történik... én mégis szerettem volna tudni. Ma
                  délelőtt hallottam, amint Menyhért magyarázott. Odamentem az ajtóhoz, és
                  hallgatóztam. És hallottam, hogy lesnek rád, hogy lesnek rád, mind.
            </p>
				<p>
               A könnyei kibuggyantak, és ismét sírva mondta:
            </p>
				<p>
               - Mint az erdei vadra.
            </p>
				<p>
               - És még mit hallottál?
            </p>
				<p>
               - Azt, hogy nem akarsz...
            </p>
				<p>
               - Hogy nem akarok a pisztoly elé állani?
            </p>
				<p>
               - Igen.
            </p>
				<p>
               - És miért nem akarok?
            </p>
				<p>
               - Azt nem tudom, de édesanyád mondta, hogy azt nem teheted, hogy
                  mégiscsak ki kell állani. Én nem így gondolkozom, és megkérdeztem tőle, hogy
                  miért.
            </p>
				<p>
               - És mit mondott?
            </p>
				<p>
               - Azt, hogy egy Kender nem lehet... gyáva. És azt is mondta, hogy
                  szóljak neked. Ma este kérjelek mindenre, ami szent, hogy ne tedd.
            </p>
				<p>
               - Este?
            </p>
				<p>
               - Látod, mindent elmondtam. Én nem akarok semmit, csak maradj itt.
                  Ahogyan te akarod, úgy van a legjobban.
            </p>
				<p>
               - Nem is akarod tudni, hogy miért nem állok ki?
            </p>
				<p>
               - Nem - mondta az asszony, és az ura vállára borult -, csak azt
                  tudom, hogy neked megvan az okod, és ez éppen elég...
            </p>
				<p>
               Ha senki másnak, gondolta Kender Pál, ennek az asszonynak mindent el
                  kell mondania. Be kell vallani neki, hogy mi folyt közte és a vasgyúró között. Az
                  életének ezt a szakát ki kell teríteni előtte, mert aztán jöhetnek napok,
                  amelyeken már későn lesz, és nem lehet magyarázgatni.
            </p>
				<p>
               - Nem állok ki - mondta elgondolkozva, és az egyéves emlékei között
                  kutatott -, mert lesett rám, mint a harapós kutya, fájdalmakat okozott nekem, és
                  bármely percben kész lett volna eltaposni...
            </p>
				<p>
               Csendesen beszélt, és lassanként kitárult minden keserűsége, amit a
                  porvárosban elszenvedett. Csak Bakos Pistáról mondott históriákat, de miután az
                  egész falu nevében ez az ember állott vele szemben, ez a durva paraszt képviselte
                  a többi gyűlölködőket is, megismerhette az asszony az ura helyzetét teljes
                  meztelenségében. Elmesélte Kender Pál a nevezetes fürdés históriáját, a
                  veszedelmes kocsikázást, amikor először akarta megszégyeníteni, visszariasztani a
                  vasgyúró. És aztán sorra jöttek a jelenetek egészen a kukoricásban lefolyt
                  vértelen párviadalig.
            </p>
				<p>
               - Én tudom - mondta -, hogy nem érdemes arra, hogy odaálljak vele
                  egyenrangú félnek. Tudom, hogy nem úriember, nem lovagias ember, annyira nem
                  becsülöm, mint egy tisztességes munkást vagy egy szabólegényt. Nem állhatok ki
                  vele, mert én már megvívtam a párbajomat a kukoricásban, ahol nekem csak
                  revolverem volt, ő pedig kétcsövű puskát fogott rám. Nem bánom, akármit mondanak
                  az emberek, de egy ilyen közönséges gyilkossal nem párbajozom...
            </p>
				<p>
               - Istenem - sírt az asszony -, hiszen így van jól, de ha mégis rád
                  támad?
            </p>
				<p>
               - Az megtörténhetik - válaszolt komoran és elszántan a férje -, de
                  vele szemben mindig én vagyok felül. Ha pedig le akar ütni vagy lőni, itt van ez a
                  hűséges szerszám.
            </p>
				<p>
               A revolverét húzta elő, és odafektette a tenyerére. Szinte
                  szerelmesen nézte, hogy csillan meg fátyolos fénnyel az oxidált cső.
            </p>
				<p>
               - Nem - mondta az asszony -, nem hiszem, hogy te azt megteszed. De
                  nem fogsz kimenni. Itt ülsz majd mellettem. Nézed, hogy hímezek és segítesz a
                  gombolyagot felcsavarni.
            </p>
				<p>
               - Lehetetlen - mosolygott Kender Pál -, akkor igazán érdemes lennék
                  arra, hogy leköpjenek, hogy gyávának nevezzenek. Éppen úgy ki fogok járni, mint
                  azelőtt...
            </p>
				<p>
               Éjfél is elmúlt már, és az asszony meg a férje még mindig ott ültek a
                  díványon. Egymás mellett, szorosan ültek, és összefonódtak, mint két falevél,
                  amelyet az őszi szél sodort egy sarokba. A bajok, gondok és szomorúságok végre
                  egymáshoz hajszolták őket. Kender Pálnak jólesett az a szelídség és melegség,
                  amely az asszony szemeiből áradt feléje. Azt gondolta, hogy ezek a szemek örökké
                  így fognak ragyogni, soha nem szűnnek meg a jóságot sugározni, még akkor sem, ha
                  már ő a nagy vashídról köszönti ezt a nyomorult városkát.
            </p>
				<p>
               Marika boldog volt. Legjobban szeretett volna patakzó könnyek között
                  sírni a nagy boldogságtól. Szinte imádkozott, hogy jöjjenek még a keserűségek,
                  tornyosuljanak a sötét felhők, mert a viharok és szenvedések az ő karjaiba hajtják
                  az urát. Mert kinyílott a szeme, hogy asszony lett, és megérezte, hogy van valami
                  kettőjük között. Jól tudta, hogy a nagy szerelem, amelyről regényekben olvasott,
                  valahogyan elmaradt az ő viszonyukból. Pedig óhajtotta és szomjúhozta azt, hogy ez
                  az ember nyilatkozzék meg előtte, hogy tárja ki a szívét, és legyen az övé, ne
                  csak a puszta öleléseken keresztül. Vágyott az után, hogy beszéljen hozzá szelíd,
                  szomorú hangon, ajánlja fel a bizalmát, és bódítsa el a szavaival, mint egy
                  szerelmes ifjú a tizenhat éves leányt. Mert nem is volt ő több tizenhat évesnél,
                  olyan szegény maradt élményekben, olyan árva volt a szíve ravaszságok és asszonyi
                  furfangok dolgában.
            </p>
				<p>
               Nem kellett túlságosan sokáig várakozniuk a keserűségekre. Másnap
                  felkészült Kender Pál, hogy ellátogat a kis doktorhoz.
            </p>
				<p>
               - Kedvesem - mondta Marikának -, egy fél óra múlva itt leszek...
            </p>
				<p>
               Az asszony a nyakába kapaszkodott, és görcsösen ölelte:
            </p>
				<p>
               - Ne menj egyedül...
            </p>
				<p>
               - De hát kivel menjek?
            </p>
				<p>
               - Velem. Én úgyis meg akarom ismerni a doktorékat. Szeretném látni
                  azokat, akikkel egyetértesz.
            </p>
				<p>
               Nem lehetett lebeszélni erről a szándékáról, hát az ura végre is
                  beleegyezett. Karonfogva mentek végig az utcán, és amerre elhaladtak, mindenütt
                  kíváncsi fejek jelentek meg az ablakok üvegtáblái mögött. A községháza sarkánál
                  szembejött velük a jegyző. Látszott, hogy ki akart térni a találkozás elől, de
                  szinte lehetetlen volt a sár miatt átvergődni a másik oldalra. Ezért azután hol a
                  földet nézte, hol meg az eget kémlelte, és köszönés nélkül haladt el Kenderék
                  mellett. Pál megemelte a kalapját, és nyílt hangon köszöntötte:
            </p>
				<p>
               - Jó napot, jegyző úr!
            </p>
				<p>
               De az csak haladt tovább, és nézegette az eget, hogy vajon nem
                  marad-e el a nyárelői eső. Ezt a durva sértést zsebre kellett vágni. Még utána sem
                  mehetett, mert a feleségét csak nem hagyhatta ott az út közepén egyedül.
            </p>
				<p>
               - Már kezdődik - mondta keserűen az asszonynak -, a komiszságok első
                  stációjánál vagyunk.
            </p>
				<p>
               - Nem baj - mondta mosolyogva Marianne -, éppen elég jó társaság
                  vagyunk mi, így ketten.
            </p>
				<p>
               Weissenberg doktor nem tudott hova lenni az örömtől, hogy
                  meglátogatták. Mikor azonban az asszonyok bevonultak a szalonba,
                  elkomolyodott:
            </p>
				<p>
               - Most már túl van a dolgon, kedves uram - mondta Kender Pálnak -,
                  becsületszavamra mondom, csodálom az erejét. Ilyen elhatározásra magam sem lettem
                  volna képes, pedig és igazán túl vagyok már azon, hogy a párbajképesség
                  szempontjából ítéljem meg, hogy valaki lovagias, becsületes ember-e vagy sem. De
                  azért, ha rákerülne a sor, én a magam részéről... És tudja öregem, magának mégsem
                  lett volna szabad. Maga más ember. De ha számolt a következményekkel...
            </p>
				<p>
               - Persze, hogy számoltam. És nem is olyan nehéz a jegyző úr
                  üdvözléseit nélkülözni.
            </p>
				<p>
               - Talán nem köszönt?
            </p>
				<p>
               - Nem, az eget nézte zavarában.
            </p>
				<p>
               - Akkor bizonyosan a kaszinóban történt valami.
            </p>
				<p>
               - Mi történik, legfeljebb nem teszem be a lábamat többé abba a
                  kártyabarlangba.
            </p>
				<p>
               Weissenberg elkomorodott.
            </p>
				<p>
               - Valami más dologban törhetik a fejüket, nem lehetetlen, hogy
                  kizárják.
            </p>
				<p>
               - Hát ennyire gazemberek.
            </p>
				<p>
               - Minden kitelik tőlük. Illetve nem szabad bántani őket. Egészen
                  természetes, hogy Bakos Pista mögé állanak. Ez az ember őelőttük az igazi gavallér
                  megtestesítője. Aki pedig az ideáljainkat bemocskolja, azt szeretjük
                  megbüntetni... Különösen, ha olyan kevéssé rokonszenves előttünk, mint ön az ő
                  szemükben. Tehát most már el kell készülni arra, hogy itt mindenki gyűlölni fogja,
                  legalábbis egy ideig így lesz... Különben mondhatok egy igen érdekes újságot. Ma
                  délben meglátogattam Berta kisasszonyt, az utolsó vizitem volt ez náluk. És tudja
                  ki ült a szalonban?
            </p>
				<p>
               - El sem tudom képzelni.
            </p>
				<p>
               - Bakos Pista.
            </p>
				<p>
               - Áldásom reájuk - nevetett Kender Pál -, ez igazán kedves
                  dolog.
            </p>
				<p>
               Beléptek a szalonba, ahol a doktor felesége a kisbabát produkáltatta.
                  Verset gügyögött, tapsolt, táncolt az apróság, és Marikának csaknem könnyek
                  gyűltek a szemébe.
            </p>
				<p>
               - Csak a család, kedves földbirtokos uram - mondta Weissenberg,
                  szivarra gyújtva -, higgye el, hogy csak a család ér valamit. Ez az otthon, a
                  nyugalom, az asszony és a gyerek, olyan, mint egy kis mennyország. Odakint
                  háboroghat a sok piszkos ember, akármi történhetik, itt mindig megvigasztalódom.
                  Higgye el, uram, egyszer ön is így fog beszélni.
            </p>
				<p>
               Egyszer már beszélt így Kender Pál előtt. De az régen volt. Olyan
                  régen, hogy már alig emlékezik reá a sápadt, szomorú ember, a porváros ellenfele.
                  Akkor még nem hitte volna, ha akárki mondja neki, hogy ebben a szobában megfordul
                  egyszer a feleségével is. A doktorné átvette a témát, és boldogan mondta:
            </p>
				<p>
               - Csak a gyermek, tessék elhinni, hogy csak a gyermek az igazi
                  öröm.
            </p>
				<p>
               Marika az urára nézett, de a tekintete nem találkozott a Páléval. A
                  sápadt ember lehajtotta a fejét, és arra gondolt, hogy valaha ő is vágyott,
                  sóvárgott egy apró ember után, aki egy leány szívéből kél életre. De hol az a
                  leány, és mi köze neki hozzája?
            </p>
				<p>
               Estefelé mentek haza. Kender Kelemenné egyedül ült a sötét szobában,
                  és amikor beléptek hozzája, észrevették, hogy fehér kendőt kapott el a szemei
                  elől. Nem vettek tudomást róla, hogy sírt, hogy siratta a fia konokságát. Vacsora
                  után a Marika szobájába vonultak, és azzal mulattak, hogy pamutot gombolyítottak.
                  Kender Pál tartotta a motringot, s felesége meg szorgalmasan gombolyította a
                  fonalat. Ez természetesen nem mehetett apróbb tréfák nélkül.
            </p>
				<p>
               A fonal minden pillanatban összegubancolódott, és ilyenkor ifjabb
                  Kenderné személyesen intézte el a zavarokat, ami abból állott, hogy odalépett az
                  urához, kibogozta a szálat, és megcsókolta Pált. Lehetetlen volt ezt a mulatságot
                  nevetés nélkül megállni. Az asszony olyan boldogan kacagott, hogy Kender Kelemenné
                  bedugta a fejét az ajtón:
            </p>
				<p>
               - Azt hittem, hogy valami baj van - mondta, és fejcsóválva távozott a
                  szobájába. A mai fiatalság kiismerhetetlen, nagyon furcsa. Itt a nagy szégyen, a
                  szomorúság a házban, és ezek itt nevetnek. Ez ellen ugyan nem volt semmi kifogása
                  sem a matrónának, de megérteni sehogy sem tudta, hogy lehet mulatni, mikor az
                  ember lelkén ott ül a tépelődés. Mégis nyugodtabb szívvel feküdt le.
            </p>
				<p>
               - Eh - mondta magában -, én jól megcsináltam a dolgomat. A gyerekek
                  szeretik egymást: minden úgy van, amint mondtam. Csak ez a párbaj, ez a komisz
                  párbaj ne jött volna közbe... De talán elfelejtik egypár év múlva. Addig
                  gazdálkodjék a fiú, nőjön be már a feje lágya, tanuljon bele a mesterségébe,
                  azután majd meglátjuk, mi lesz.
            </p>
				<p>
               Arra nem is gondolt, hogy miért nem állott ki a fia. Sohasem tudta
                  megérteni, sohasem tudott közel férkőzni hozzá, hát most sem igyekezett megfejteni
                  a titkát. Bizonyára van oka rá, gondolta, biztosan tudja, hogy mit tesz,
                  akármilyen rosszul cselekszik is.
            </p>
				<p>
               Az ifjú férj nem gondolkozott ilyen nyugodtan. Amikor az édesanyja
                  benyitott, maga is megdöbbent a vidámságán. Úgy érezte magát, mint a részeg ember,
                  aki egyszerre csak észreveszi, hogy valahogyan az asztal tetejére került, és
                  táncol, vidám, és eszeveszetten kurjongat, pedig legjobban szeretne sírni és
                  leborulni. Ránézett az asszonyra, és nagy szégyenkezés fogta el. Ezt is sikerült
                  hát becsapni, csalódásba ringatni: most azt hiszi szegény, hogy boldog, nagyon
                  boldog, és a szeretet melege száll feléje, pedig... Alig merte befejezni magában a
                  mondatot:
            </p>
				<p>
               - Pedig csak egy aranyos gyermek, és finom és drága leány, akit nem
                  szabad eltaszítani, akire csak mosolyogva lehet tekinteni.
            </p>
				<p>
               Éjszaka halkan lélegzett mellette az asszony, és ő arra gondolt, hogy
                  sohasem tudta volna magát így elképzelni. Egy évvel ezelőtt sejteni sem merte
                  volna, hogy ágya mellé egy másikat helyeznek, és hallani fogja álmatlan éjszakákon
                  át egy rózsaszínű asszonynak a pihegését. Illetve gondolt, reménykedett, sóvárgott
                  ilyesmi után, de a szomszéd csipkés ágyba, a patyolat fehérneműek közé egy másikat
                  képzelt el.
            </p>
				<p>
               Befordult a fal felé, és a párnáit ölelte át. Most ismét szemben
                  állott önmagával, és újból tépelődések kínozták.
            </p>
				<p>
               Mi lesz ennek a vége? Hiszen most már harcolok, pedig nem kívántam a
                  vetélkedést, a szembeszállásokat. Szemben állok az egész várossal, pedig nem
                  akarok itt senki sem lenni. Csak belekeveredtem a veszekedésekbe, belegázoltam a
                  pocsolyába, és most nem tudok kievickélni.
            </p>
				<p>
               Dacosan fúrta a fejét a párnába. Arra gondolt, hogy csak az volt az
                  egyetlen helyes út, hogy nem adott elégtételt. Csak így volt hű önmagához, és így
                  fizetett vissza méltó eszközökkel.
            </p>
				<p>
               - Én nyugodt vagyok - ismételgette önmaga előtt -, én megtettem a
                  magamét. Velem aljasul akartak elbánni, én visszafizettem. Jöhetnek a társadalmi
                  szabályokkal. Én sokkal többet kockáztattam, mint az, aki a pisztoly elé áll.
            </p>
				<p>
               És mégsem volt nyugodt. A legőszintébb hangok azt mondták neki, hogy
                  nincs rendben semmi, hogy minden megfordítva történik, és istenem, milyen régi
                  vágya ez: itt kellene hagyni mindenkit és mindent.
            </p>
				<p>
               Reggel komoran ébredt, és egykedvűen bontott fel egy borítékot, amely
                  az asztalán hevert. Átolvasta, és nem lepődött meg túlságosan a tartalmán.
                  Rétsághy írta, és az volt belefoglalva, hogy őt most nem szabad félreismerni,
                  belőle az őszinte barátság és a jóindulat beszél, mikor azt ajánlja, hogy lépjen
                  ki a kaszinóból, mondjon le, mert ki akarják golyózni. Az indítványt már be is
                  adták ellene, és ahogyan ő ismeri a választmányt, igazán nem állhat jót semmiért
                  sem, bár mint elnök határozottan ellensége az ilyen skandalumoknak.
            </p>
				<p>
               Kender Kelemenné izgatottan leste a fia arcát.
            </p>
				<p>
               - Mit ír Rétsághy? - kérdezte aztán, mikor Pál letette a
                  levelet.
            </p>
				<p>
               - Honnan tudja, hogy Rétsághy írt?
            </p>
				<p>
               - Ismerem az írását. Tudod, a váltók ügyében.
            </p>
				<p>
               - Ja úgy - mondta Kender Pál, és átnyújtotta a levelet.
            </p>
				<p>
               - Borzasztó - szörnyülködött az öregasszony -, hiszen öt év óta nem
                  volt kigolyózás. Akkor is a sikkasztó ügyvédet dobták ki... Ez ellen kell valamit
                  csinálni.
            </p>
				<p>
               - Nem kell semmit se...
            </p>
				<p>
               - De miért?
            </p>
				<p>
               - Mert nem is voltam tagja a kaszinónak. Úgy jártam fel, mint vendég.
                  Legföljebb nem vesznek fel. De nem is dobhatnak ki.
            </p>
				<p>
               Ez valamennyire megnyugtatta Kendernét, de azért még mindig nem szűnt
                  meg sopánkodni.
            </p>
				<p>
               - Istenem - kezdte -, hát mi lesz ennek a vége? Hol áll meg már ez a
                  sok arcátlanság? Bélpoklosok vagyunk mink? Látod, fiacskám, nem hallgattál rám,
                  most itt a sok kellemetlenség. Kiüldöznek bennünket ezek a piszokháziak. De ilyen
                  makacs vagy te, kemény a nyakad.
            </p>
				<p>
               És ebben a pillanatban elhatározta ő is, hogy akármi történjék,
                  szembeszáll a falu minden emberével. Majd elválik, hogy ki az erősebb, ő, a
                  gazdag, nagypénzű asszony vagy a sok félig úr, félig paraszt, akinek egy garasa
                  sincs.
            </p>
				<p>
               Marika is elolvasta a levelet, de ő csak mosolygott rajta:
            </p>
				<p>
               - Ez igazán a legkevesebb, amit elvárhattál tőlük. De sebaj:
                  legföljebb nem leszek lady patronesse a kaszinóbálon. Majd inkább bemegyünk a
                  városba, ott legalább nem kell félni, hogy felrobban az acetilén.
            </p>
				<p>
               Délfelé sétára indultak. Egy öreg ház előtt megállott Kender
                  Pál.
            </p>
				<p>
               - Valamit gondoltam - mondta a feleségének -, ebben a házban lakik az
                  apámnak egy régi barátja, a Makray Pista bácsi. Ide úgy is el kellene látogatni,
                  hát legjobb lesz, ha lerázzuk a gondját a nyakunkról. Majd bemutatlak neki...
            </p>
				<p>
               Befordultak a sárga kapun, és csengettek. Amint az ajtót egy
                  tenyérnyi szélességben kinyitotta egy borzas cselédleány, be lehetett látni a
                  folyosón át az ebédlőbe. Ott ült Makray bácsi, a fehér szakállát sütötte a
                  nap.
            </p>
				<p>
               - Nézd, Marika - mutatott feléje -, mint egy apostol, olyan az
                  öreg.
            </p>
				<p>
               A cseléd riadtan kérdezte:
            </p>
				<p>
               - Mi tetszik, kérem?
            </p>
				<p>
               - Semmi - felelte mosolyogva Pál -, mondja meg a tekintetes úrnak,
                  hogy itt van a Kelemen fia meg a felesége.
            </p>
				<p>
               Egy perc múlva ijedt ajtócsapkodások hallatszottak, valaki
                  lecsoszogott a lépcsőn. Az öreg szakácsné kitárta a ajtót, és meghajtotta
                  magát:
            </p>
				<p>
               - Igen sajnáljuk - mondta alázatosan -, de a tekintetes úr még reggel
                  elment...
            </p>
				<p>
               Kender Pál az ebédlő felé tekintett. Az ajtó már be volt hajtva.
            </p>
				<p>
               - De hiszen az előbb még ott ült az ablaknál - mondta szelíden Pál. -
                  Borcsa néni, nem tud maga hazudni...
            </p>
				<p>
               Az öregasszony szemei megnedvesedtek:
            </p>
				<p>
               - Istenem - kezdte -, mit csináljak? Ismertem a papáját, nagyon finom
                  úr volt, de sokszor megdicsérte a főztömet! Mit csináljak, ha a tekintetes úr azt
                  mondta, hogy nincs idehaza?
            </p>
				<p>
               - Hát most már mindegy - felelte Kender Pál szédülve -, mondja meg,
                  hogy mi sajnáljuk.
            </p>
				<p>
               Kitámolygott az asszonnyal. A szégyen és keserűség mardosta belülről.
                  Önkéntelenül megtörölte az arcát, mintha leköpték volna. Erre mégsem számított,
                  azt sohasem hitte, hogy az édesapja barátai is megtagadják valaha. Először
                  történt, hogy nem mert az asszony szeme közé nézni.
            </p>
				<p>
               De Marika odasimult hozzája:
            </p>
				<p>
               - Nem olyan nagy szerencsétlenség - mondta -, éppen elég rokonunk van
                  Ágotán. Ha unatkozni akarunk, átmehetünk oda is.
            </p>
				<p>
               Otthon megölelte, és valósággal vigasztalta az urát. Ez az eset
                  nagyon leverte Kender Pált. Annyira odavolt, hogy meg sem mondta az édesanyjának,
                  hogy mi történt velük. Mégis híre futott hamarosan a szomorú látogatásnak.
            </p>
				<p>
               - Igaz, hogy Makrayék nem fogadták? - kérdezte egypár nap múlva a kis
                  doktor.
            </p>
				<p>
               - Igaz - mondta Kender Pál -, el sem tudom képzelni, hogy mi baja az
                  öregnek.
            </p>
				<p>
               - Az öregnek - felelte Weissenberg - nagyon sok baja van. Elsősorban
                  is dinnyeföldet bérel Bakosnál, másodszor meg választmányi tag a
                  kaszinóban...
            </p>
				<p>
               - Ahá, most már értem - sóhajtott Pál -, most már tudom, hogy miért
                  dobott ki, a dinnyeföld többet ér... Csak azt nem tudom, hogy miért nem
                  jelentkezik Bakos Pista. Most már igazán ideje volna, hogy meglessen, és
                  valahonnan a másik utcasarokról rám duplázzon nyúlsöréttel.
            </p>
				<p>
               - Ezt magam sem értem, de sejtem, hogy szívügyek játszanak közre, De
                  ha eddig nem harapott, akkor ezután sem fog. Azóta ő sem volt a kaszinóban. Ja,
                  igen, valami nagyon érdekes újságot akarok mondani. Gérőcz mester azzal a hírrel
                  lepett meg, hogyha sokat barátkozom önnel, akkor nem lehetetlen, hogy
                  bojkottálnak.
            </p>
				<p>
               - És ön mit felelt?
            </p>
				<p>
               - Azt, hogy ez igazán a magánügyem, és ha nagyon fújnak, nagyon
                  prüszkölni találnak ellenem, akkor legrosszabb esetben felszedem a sátorfámat.
                  Ilyen sárfészket találok én még egypárat az országban. Ha csak gyenge praxisról
                  van szó, legfeljebb ellejtek Biharba...
            </p>
				<p>
               - Kedves doktor úr - mondta Pál -, ön úgy tesz, amint akar. De ne
                  értsen félre, én igazán nem fogok megsértődni, ha nem jön többé hozzánk. Kivéve,
                  ha betegek vagyunk.
            </p>
				<p>
               - Nem, kedves földbirtokos uram, engem nem lehet kidobni. Ezentúl még
                  többet járok ide, mint eddig. Majd meglátjuk, hogy mi lesz a vége ennek a
                  hajszának.
            </p>
				<p>
               Kender Pál kezdett végleg elkeseredni. Mit látnak benne a nyomorultak
                  - kérdezte önmagától tépelődései közben -, mit akarhatnak tőle? Most már igazán
                  magára maradt a feleségével, mert az édesanyja a nap legnagyobb részét Ágotán
                  töltötte. Folytonosan együtt kocsikázott Manó bácsival, és mikor megtértek a
                  fárasztó utakról, nekiült a számadásoknak. Néha este sugárzó arccal állított
                  be:
            </p>
				<p>
               - Olyan termésünk lesz, amilyen még sohasem volt. A malacokat úgy
                  eladom, hogy belebukik a zsidó kupec, mert egy krajcárt sem nyer rajta. Mit
                  törődöm én ezekkel a koldus kutyákkal?...
            </p>
				<p>
               Máskor dühösen csapta be maga után az ajtót:
            </p>
				<p>
               - Bánom is én, hát ne köszönjön nekem az a jegyző, ne köszönjön senki
                  se. Mégis az enyémek a legszebb földek. Gyerekek, tizenkét mázsa búzát ad minden
                  hold, ha így tart az idő.
            </p>
				<p>
               Az Ágotaiak és a Kenderek földjei dúsan és csodálatosan zöldelltek,
                  sárgultak a nyári nap tűzsugarai alatt. Mintha az Isten kertje lett volna ez a
                  földdarab, olyan szép és viruló volt.
            </p>
				<p>
               Mindez a gazdagodást jelentette. Azt, hogy a Kender Kelemenné gondjai
                  eloszlanak lassanként, és a készpénz, amelyből olyan kevés volt régente,
                  felszaporodik a sifonban, onnan pedig a bankba vándorol a Kender Pál nevére. Azt
                  jelentette, hogy nemsokára még bőségesebb életmódot folytathatnak, hogy
                  kicserélhetik a régi kocsikat, öreg bútorokat, és dáridókat csaphatnak,
                  meghívhatják egész Ágotát, ha éppen akarják. Manó bácsi teljesen kiengedte a kezei
                  közül a kormányzás gyeplőit.
            </p>
				<p>
               - Nincsen ennél a Lottikánál jobb inspektor - mondogatta a déli
                  sörözéseknél - nincsen senki se, aki jobban rendbe tudná szedni a béreseket.
            </p>
				<p>
               Kender Pál mégsem tudott örülni ennek a tollasodásnak. Ezért kellett
                  neki hazajönni egy év előtt, ezért volt reája szükség, ezért veszítette el minden
                  reményét a jövőben, hogy most üljön tétlenül egy asszony mellett, akit az ölébe
                  toltak erőszakkal. Az édesanyja, aki támaszt keresett benne, erősebb és
                  egészségesebb, mint valaha, és ő maga nyomorultabb és utolsóbbnak érzi magát, mint
                  valaha. Egynapos kocsikázásokba nem fájdul meg a dereka, és a múltkor, uram isten,
                  rajtakapta, hogy térképet rajzolt, egy összefoglaló térképet a két birtokról. A
                  pénzt, amire évekkel ezelőtt sokszor mohón és éhesen vágyott, nem tekintette a
                  magáénak, szégyellte elfogadni, mert tudta, hogy a tarka százasok javát a felesége
                  földjei hozták. Minek neki a pénz, mikor nem vágyik semmire! Ezen a nyáron nem
                  csináltatott új ruhát sem. Neki ne szabassanak idegen pénzből tarka gúnyát. Jó
                  lesz a régi kabát is, az a pár ruha untig elég őszig vagy legfeljebb télig.
                  Könyveket sem vett. Az édesapja régi könyvtárát most már teljesen átkutatta, és
                  lassanként lehordta az összes munkákat a szobájába. Az idejét nagyrészt a
                  könyveknek szentelte. Mostanában nem vették tőle rossznéven, ha feléje sem nézett
                  a földeknek, napszámosoknak.
            </p>
				<p>
               - Maradjanak csak odahaza - intett a kezével Kender Kelemen özvegye,
                  ha Manó bácsi nyugtalankodott -, most a legboldogabbak...
            </p>
				<p>
               Odahaza pedig egymás mellé hajszolva, egymás mellé űzve élt két
                  ember: Marika és az ura. Még tartott a kapcsolat közöttük, a veszedelemben és
                  szégyenben egymásra bukkant hím és nőstény kapcsolata. Ha Kender Pál olvasni
                  kezdett a szobájában, az ablakhoz ült Marika, és csendesen kézimunkázott. Néha
                  jelezte, hogy kocsin jön valaki vagy nevetve mondta, hogy milyen ruhában sétálnak
                  a kisasszonyok.
            </p>
				<p>
               - Istenem - jegyezte meg egyszer -, olyanok vagyunk, mint a szegény
                  Ágotai bácsi, akitől a játékot loptuk, meg az öreg néni... Itt ülünk, és nézzük a
                  kisfiúkat, akik boszorkányosan sok nadrágot szakítanak, és figyeljük, hogy mikor
                  sántul le a jegyzőék lova.
            </p>
				<p>
               Kender Pál teljesen visszavonult a társas élettől. Az utcán minden
                  tizedik ember üdvözölte csak. Azok is jobb érzésű gyávák voltak, akik félve néztek
                  körül, mikor szembejött velük, és ha a környéken sejtették a jegyzőt vagy a Bakos
                  Pista embereit, elsikkasztották a köszönést. Eleinte bosszantották ezek az
                  aljasságok, de utóbb megszokta, hogy némán, ostoba, rideg arccal haladjanak el
                  mellette a porváros lakói. Néha látta Barta kisasszony alakját az ablakból, és
                  többször megpillantotta a Bakos Pista széles vállait a távolból, de találkozni
                  egyikkel sem találkozott szembe. Nem tett látogatást sehol sem, nem ismert
                  kötelezettségeket, és körülbelül úgy élt már utóbb, mint Robinson a puszta
                  szigeten. Sokszor kísértették vágyak és óhajtások némely séták után, amelyek
                  messzire visznek, a nagy vasúti híd felé. De visszatartotta a dacosság, hogy most,
                  éppen most nem szabad elhagynia a porvárost, ezt a nagy kátyút. Még tűr, és vár
                  inkább egy darabig, nehogy azt gondolják, hogy értük távozik el, hogy az ő
                  aljasságaik elől szökik meg.
            </p>
				<p>
               Egy hétfői napon nyárutói eső paskolta a zöld zsalukat. Ázott a mező,
                  a kert, és nem lehetett kimozdulni a szobából. Az utcák szomorúan üresek lettek,
                  és Marika letette a kézimunkákat. Odaült az ura mellé, és egy könyvből olvasott
                  vele. Lassabban, jóval lassabban tudta követni a sorokat, mint az ura, és sokszor
                  kapott a levél után, amit Pál el akart fordítani. Az első délelőttön rendben ment
                  a dolog. Kender Pál türelmesen megvárta, hogy utolérje a felesége, és amíg az
                  megtörtént, kibámult az ablakon a szürke égre.
            </p>
				<p>
               - Tudja, Marika - mondta így elgondolkozva -, milyenek vagyunk
                  mink?
            </p>
				<p>
               - Milyenek? - kérdezte az asszony.
            </p>
				<p>
               - Két nevet gondoljon, két ember nevét, amelynek a viselői így
                  könyököltek egy könyv fölé...
            </p>
				<p>
               Marika gondolkozott. Ez nehéz lecke volt. Végre mégis örömmel
                  mondta:
            </p>
				<p>
               - Castor és Pollux!
            </p>
				<p>
               - Egy kis tévedés van a dologban - jegyezte meg Pál -, de azért maga
                  ki fogja találni.
            </p>
				<p>
               - Hero és Leander? - mosolygott Marika.
            </p>
				<p>
               - Ez már közelebb jár, mert legalább férfit és nőt idézett. Olvasta
                  Dantét?
            </p>
				<p>
               - Olvastam - mondta lehajtott fővel az asszony.
            </p>
				<p>
               - És mégsem emlékszik?
            </p>
				<p>
               - Nagyon régen olvastam.
            </p>
				<p>
               - Paolo és Francesca. Nem emlékszik Paolo és Francesca históriájára?
                  Dante ír róluk a legszebben...
            </p>
				<p>
               - Igen - mosolygott zavartan Marika -, igen, emlékszem.
            </p>
				<p>
               Pedig nem emlékezett, és nem is tudta, hogy ki volt Paolo és
                  Francesca. Mert ha tudta volna, forrón és melegen tapad oda az urához, forrón és
                  szerelmesen, az ifjúság tüzének szent hevülésében. Ehelyett azonban szinte
                  elhúzódott Pál mellől: a tudás hűvös szellője férkőzött közéjük. És az ura
                  észrevette, hogy nem tudja, ki volt Paolo és szerelmese.
            </p>
				<p>
               Délután még mindig zuhogott az eső. Jobb mulatságot tehát nem is
                  találhattak olvasásnál. Újabb könyvet szedtek elő, ezúttal verseket böngésztek.
                  Antológia volt, új költők antológiája, amely egypár hónappal előbb jelent meg.
                  Akkor szerezte meg Kender Pál, mikor a legfájdalmasabb időket élte át a
                  porvárosban. Egypáran ismerősei, barátai voltak a poéták közül, és egy-két vers
                  odanőtt nagyon a szívéhez.
            </p>
				<p>
               A lapok alján itt is várni kellett. Marika valósággal betűzgette a
                  sorokat. Az ura egy kicsit türelmetlen kezdett lenni, az asszony pedig sóhajtozás
                  közben kísérte a sorokat. Egyszer aztán abbahagyta az olvasást.
            </p>
				<p>
               - Miért nem olvas? - kérdezte Pál.
            </p>
				<p>
               - Nem tudom... Nincs türelmem.
            </p>
				<p>
               - Magának nincs türelme? Ezt is most hallom először.
            </p>
				<p>
               - Nem úgy gondoltam, hanem én nem értem ezeket.
            </p>
				<p>
               - Lehetetlen, hallgassa, milyen nagyszerűen hangzik.
            </p>
				<p>
               Egypár zengő sort olvasott fel, de Marika továbbra is szomorúan rázta
                  a fejét:
            </p>
				<p>
               - Én igazán nem tudom felfogni.
            </p>
				<p>
               Könnyek fátyolozták a szelíd, szép szemeit. Az ura megsajnálta:
            </p>
				<p>
               - De hát mit olvastál te eddig? - kérdezte, és megfogta a kezét.
            </p>
				<p>
               - Ilyen versek közül?
            </p>
				<p>
               - Igen, a versek közül.
            </p>
				<p>
               - A versek közül olvastam Petőfit - a keze megremegett az ura
                  kezében, tétován és gondolkozva beszélt -, meg az Aranyt is... meg a virágregéket
                  Katonától.
            </p>
				<p>
               - Tompától.
            </p>
				<p>
               - Ja, igaz, Tompától. És az iskolában
                  Zalán futásá
               -t, meg a
                  Murányi Vénusz
               -t.
            </p>
				<p>
               - Igen, igen - nevetett Kender Pál - a
                  Marssal társalkodó Vénusz
               -t. És a regényekkel hogy állunk?
            </p>
				<p>
               - Regényt sokat olvastam. A tanítónő hordta nekem a városból, a
                  kölcsönkönyvtárból.
            </p>
				<p>
               - És milyen regények voltak?
            </p>
				<p>
               - Kettő volt Jókaitól...
            </p>
				<p>
               - Ez helyes, de most menjünk tovább.
            </p>
				<p>
               - A többi angol meg német volt. De én már nem emlékszem arra, hogy
                  hívták az írót.
            </p>
				<p>
               Ez már más - gondolta Pál -, most már nem lehet csodálkozni, hogy a
                  modernek nemigen tetszenek Ágotai Marika asszonynak. Valaha állott már így szembe
                  kedves és fiatal nővel. Tisztán emlékszik rá, hogy Spángli Kató sem tudott sokkal
                  többet, mikor összetalálkoztak. De annak csodálatos finom esze volt, alig kellett
                  neki valamit magyarázni. Szinte ösztönszerűen reáhibázott a dolgokra. Könnyű volt
                  formálni és alakítani, mert nagyszerű anyag volt. Egy padon olvastak egyszer egy
                  verseskötetet, és aztán együtt írtak egy kilencsoros költeményt. Az első sort ő
                  gyártotta, a másodikat Kató és így tovább.
            </p>
				<p>
               A leány nem szégyellt tőle idegen szókat kérdezni. Minden iránt
                  érdeklődött, és napról napra gazdagodott a tudása. Az utóbbi időkben, istenem, az
                  utóbbi hónapokban már gyönyörűség volt vele beszélgetni.
            </p>
				<p>
               És most itt ül szemben megint egy nővel, egy asszonnyal, aki még
                  jóformán leány, mert leányos az alakja, a szeme, és ártatlan a gondolkodása. Az
                  asszony az övé, úgy, ahogyan ott ül előtte, a lakk félcipője hegyétől a kedves,
                  szőke hajáig. Ennek a sok gondot okozó tulajdonnak szüksége volna az ő nevelésére.
                  Oktatni kellene ezt is csókok és ölelések között, felejthetetlen sétákon, ősszel
                  és nyáron, tavasszal és télen. De hogy kezdjen hozzá hogy csinálja ezt végig?
                  Elsősorban is a porvárosban nem lehet órákig sétálni, mert az ember elvész a
                  porban és a sárban. De ez mégsem a legnagyobb akadály. Hogy álljon meg ő Marikával
                  a virágzó bodzafa előtt, mikor mindjárt a másik jut eszébe? Nem tudná ott
                  megölelni, karon fogni, a kezét kezében tartani, még mellette állni sem lenne
                  képes, mert egy júniusi délután előttük virágzott a bodzafa, és megrészegedtek az
                  illatától. De hogyan menjen vele fagyalbokrokkal szegett utakon, hogyan tekintsen
                  a fák alá futó domboldal hajlásaira, a fiatal erdőkre, rózsabokrokra, havas
                  utakra, havas földekre szálló fekete varjakra, zúzmarás fákra és hóhullásos esték
                  szomorú világosságába, tavaszi sárga virágokra, hervadástól illatos őszi fasorra,
                  mikor mindenütt volt már a másikkal?
            </p>
				<p>
               - Nem lehet, nem lehet - sóhajtotta, és sírni szeretett volna, mert
                  ridegen és könyörtelenül érezte, hogy nem tudja a szívébe fogadni az asszonyt. Úgy
                  érezte magát, mint a jóllakott ember, aki nem nyelhet le csábító falatokat, mert
                  telve van, torkig megtelve. Magába szállott Kender Pál, és őszintén, töredelmesen
                  bevallotta önmaga előtt, hogy telve van, a kicsordulásig telve a belseje egy régen
                  látott leány, asszony, vagy mit lehet tudni, anya iránti fájdalmas szerelemmel,
                  vágyakozással, óhajtással. Minden gondolata úgy száll feléje, mint a nap sugarai
                  szállnak a zöld mezőkre. A vágyai, színes és drága madarak, feléje repülnek,
                  körülröpködik az alakját, az arcát, mint a fiókák az anyai fészket. Olyannak tudta
                  a lelkét, mint a fájdalmas tüzek kohójában fogant kék acélt. Most már őszinte
                  lehetett önmagával szemben, és bevallhatta, hogy nem fogja soha elfelejteni
                  Spángli Katót. Lehetetlennek tartotta most már a hazudozást, amelyet régebben
                  megpróbált. Egyetlen szóval mindent elmondhatott őszintén. Csak ismételni kellett
                  azt, amit fehér éjszakák szomorú óráiban betűkkel kiírva is látott már maga előtt
                  lebegni:
            </p>
				<p>
               - Csak őt, csak őt óhajtom...
            </p>
				<p>
               Nehéz és válságos percek voltak ezek, mert tudta, hogy most veszti el
                  a második asszonyt, aki egybekapcsolta vele az életét. Felébredt az álmából, és
                  érezte, hogy talán sohasem jut olyan közel Marikához többé, mint azon az estén,
                  mikor elmondta a titkát, vagy mikor pamutot gombolyítottak. Talán sohasem ülnek
                  majd úgy egymás mellett, és nem fog, bizonyára nem fog kinyílni a szíve az asszony
                  előtt. Nehéz idők voltak ezek, és Kender Pál tudta, hogy most szüksége van minden
                  becsületességére. Nem szabad elárulnia magát, nem szabad sebeket ejtenie egy
                  ártatlan asszonyon. Inkább szenvedjen ő maga, el kell tűrnie minden belső
                  mardosást, mint ahogyan elszenvedte hang nélkül az iskoláskönyvek görög ifja a
                  keblébe rejtett, lopott róka harapásait.
            </p>
				<p>
               - Egy ideig, még egy kis ideig tűrnie kell - sóhajtotta, és megfogta
                  a Marika apró kezét -, hogy ne gyötrődjenek ezek a kezek, éjszakánként egy könnyel
                  áztatott zsebkendő gomolyagán.
            </p>
				<p>
               Nem árult el semmit, és mert az eső bőségesen, a meggyőződés teljes
                  erejével hullott, szállott a szürke égről továbbra is, reggel kézen fogta, vezette
                  Marikát a szobájába:
            </p>
				<p>
               - Olvassunk? - kérdezte, és igyekezett a legmelegebb hangon
                  beszélni.
            </p>
				<p>
               Az asszony üde és illatos volt: az arca egészséges és frissen
                  mosdatott. A nyugalom azonban eltűnt a rózsaszín arcról, mikor a kérdést feltette
                  az ura.
            </p>
				<p>
               - Én nem bánom - mondta, és zavartan rebbentek meg a szemei -, ahogy
                  maga akarja.
            </p>
				<p>
               - Hát akkor olvasni fogunk. Milyen könyvet vegyek elő?
            </p>
				<p>
               - Nem tudom. Verset vagy regényt.
            </p>
				<p>
               - Jó - mondta Pál mosolyogva, és kihúzott a szekrényből egy
                  kötetet.
            </p>
				<p>
               Jókai írta: ismerős volt a betűje, a címe és minden sora. Már
                  diákkorában olvasta Kender Pál, és most úgy üdvözölte, mint régi, kedves barátját.
                  Marika megsimogatta a könyv tábláját, elolvasta a címét, és hálásan tekintett az
                  urára.
            </p>
				<p>
               - Ez érdekes lesz - mondta, és mohón feküdt neki a könnyű
                  olvasmánynak. Az aranyos mesemondó elfoglalta teljesen, és amint egyre érdekesebb
                  lett a könyv, átölelte az ura nyakát, a fél karjával. Az apró kezeivel meg a Pál
                  haját simogatta önfeledten.
            </p>
				<p>
               - Csak ezt ne tette volna - sóhajtott Kender Pál, és nehéz lett a
                  szíve, mert arra emlékezett megint, hogy így olvasott Katóval is egy kedves
                  finomságoktól átitatott magyar regényt.
            </p>
				<p>
               Mégis, ezentúl így maradt minden. Az asszony szelíd ölelések és
                  csendes gyengédségek között élt, Kender Pál pedig játszotta a megértő, kedves és
                  okos férjet. Lehajtotta a fejét, ha hazudott, és elváltozott az arca a pirulástól,
                  elfordította az arcát, mikor régi emlékek, keserűségek mardosták. Mikor megszűntek
                  az esőzések, egy napos délután kisétált Pál az asszonnyal.
            </p>
				<p>
               A kocsiúton mély és híg sárban hatalmas kövek, az úgynevezett
                  kövezés
                várt gyanútlan kerekekre és lópatákra. A gyalogjáró azonban száraz
                  volt, ami annyit jelentett, hogy két tenyér szélességében szikkadtra taposták a
                  járókelők az utat. Jobbról és balról azonban bizony elég szép sár leselkedett a
                  városiasan vékony talpú félcipőkre.
            </p>
				<p>
               - Libasorban - mondta mosolyogva Pál, és előrebocsátotta az
                  asszonyt.
            </p>
				<p>
               Másként nem is fértek volna el, és Marika vidáman lépegetett előre. A
                  szoknyáját megcsípte kétoldalt, és úgy haladt óvatosan, hogy a bokái kilátszottak
                  egy kicsit. A sáros szorosok és fordulók csaknem teljesen elfoglalták őket.
            </p>
				<p>
               Így történt, hogy nem vették észre, hogy szemközt egy hatalmas ember
                  közeledik feléjük. Lovaglónadrág, csizma van rajta, és a hatalmas öklében
                  ezüstnyelű ostort forgat. Pál éppen a Marika bokájában gyönyörködött, mikor az
                  asszony halkan, és alig hallhatóan sikoltott:
            </p>
				<p>
               - Istenem - mondta fojtott hangon. A szíve annyira dobogott, hogy
                  kénytelen volt megállani egy pillanatra.
            </p>
				<p>
               Kender Pál feltekintett, és ebben a pillanatban már mindenre el volt
                  szánva. Megtapogatta a revolverét, és a bal kezét keményen ökölbe szorította, mint
                  az emlékezetes pofon alkalmával.
            </p>
				<p>
               Nyolc lépésnyiről Bakos Pista közeledett, szuszogva és kipirulva,
                  felindulva, mint egy vadkan. Az ostor fonatos teste hajladozott a kezében,
                  csakhogy el nem tört, akkorákat suhintott vele a levegőbe. A keskeny gyalogjárón
                  nem lehetett kitérni, össze kellett találkozni okvetlenül.
            </p>
				<p>
               Marika megzavarodva tétovázott, sápadtan és megrettenve támaszkodott
                  a selyemesernyőjére. Az ura nem tudott tőle előrelépni, tehát felgyűrte a szürke
                  nadrágját és a lakk félcipője veszélyeztetésével elébe ugrott a ragadós sáron
                  keresztül.
            </p>
				<p>
               Belül fájdalmas elkeseredéssel, vak elszántsággal, az arcára
                  erőltetett sápadt nyugalommal haladt. Csak négy lépést kellett tennie, mert a
                  másik négyet hamarosan meglépte a vasgyúró. Egyenesen a szemébe nézett az
                  ellenfelének, és el volt készülve, hogy most kegyetlen ütés következik. Tudta,
                  hogy kézzel nem nyúl hozzá, hanem csak ostorral csap az arcába. Ezt a csapást
                  akarta kivédeni, és mindenre elkészülve tette meg az utolsó lépést, mégis, az
                  udvariasság szabályaihoz mérten, a fél utat szabadon hagyván.
            </p>
				<p>
               Az ellenfél vörös arccal és rettentő keményen lépkedett. Fújt és
                  lihegett, mint egy ősbölény. Mikor meglátta Kender Pált előreugrani, hirtelen
                  felcsuklott, mint akit gyomron vágtak. De a szemét nyomban elfordította. A
                  szomszéd háztetők ázott szürkeségében gyönyörködött. Mikor aztán egész közel értek
                  egymáshoz, fél lábbal kilépett keményen a pocsolyába. Valósággal csapta a hatalmas
                  csizmát a vízbe, hogy a híg sár végigfreccsent a Pál nadrágján. Ebben a
                  pillanatban reccsent, és kettőbe csuklott a kezében az ostor: a hüvelykujja és a
                  mutatóujja között roppantotta szét.
            </p>
				<p>
               Még mindig a háztetőket nézte, és úgy tett, mintha nem is vette volna
                  észre Kender Pált. Az asszony elől meg egészen kitért. Nem vette igénybe a számára
                  átengedett araszos utat, hanem belegázolt erős csizmáival, mindkét lábával a mély
                  kátyúba. Erős istállószag csapta meg Marika orrát, és egypár perc múlva csak ez az
                  átható illat emlékeztette arra, hogy mellettük ment el Bakos Pista, az ura halálos
                  ellensége.
            </p>
				<p>
               Kender Pál meglepetve, lesújtva, a mellére eresztett fővel lépegetett
                  tovább. A sarat lerázta a félcipőjéről, és arra gondolt, hogy ez mindennél
                  szomorúbb, lealázóbb. Annyit jelent, hogy őt már megütni sem szabad, ő már nem
                  érdemes egy csapásra, amelyet korbáccsal mérnek az arcába. Ez volt hát a büntetés,
                  amelyet a porváros tartogatott a számára.
            </p>
				<p>
               Amíg így haladt, az asszony még mindig sápadtan, megzavarodva
                  lépegetett utána. Két perc múlva azután hátrafordult Marika, és megnézte, merre
                  halad a vasgyúró. Az bizony erős léptekkel vágtatott tovább. Az ostort eldobta
                  magától, aztán egyszerre csak átvágott a másik oldalra. Egy zöld zsalus ház ablaka
                  kinyílott. Kihajolt rajta egy erős leány, lenyújtotta a kezét, és kezet fogott
                  Bakos Pistával.
            </p>
				<p>
               - Berta kisasszony - sóhajtotta, és erre Pál is visszanézett.
            </p>
				<p>
               Az ablak már becsukódott, és a hatalmas ember alakja eltűnt a zöld
                  zsalus ház kapujában.
            </p>
				<p>
               - Ó - sóhajtott magában Kender Pál -, hát így vagyunk.
            </p>
				<p>
               Egy szempillantás alatt mindent megértett: ezt Berta kisasszonynak
                  köszönheti. A kicsúfolt, semmibe sem vett leány megmentette a legrettenetesebb
                  dologtól, az ostorcsapástól.
            </p>
				<p>
               Lassan haladtak ismét egymás után. Nem szóltak egy szót sem
                  egymáshoz. Pál sem tartotta szükségesnek, hogy megmagyarázza a rejtélyt.
                  Végigmentek a száraz útszalagon, végig a falun, egészen addig, amíg az országút
                  sártengerével nem találkoztak. Ott azután megálltak, és szembe találták magukat a
                  cigányok viskóival.
            </p>
				<p>
               A porváros kiközösítettjei álltak az alkonyati fényben, és olyan
                  szomorúak voltak, mintha az ostor tényleg reájuk csapott volna.
            </p>
			</div>
			<div type="chapter">
				<head>
               21
            </head>
				<p>
               Az ajtón kopogtak. Egy fiatalember lépett be, és meghajtotta magát a
                  küszöbön. Göndör haja középen csaknem az orráig benőtte a homlokát, a szemei előtt
                  cvikker fénylett, az öltözködése pedig szigorúan egyszerű volt. A szoba közepén
                  ismét összeütötte a bokáit, körülnézett, és a bő nadrágja feszes vasalásán mutatta
                  megint egy finom törés, hogy enyhén meghajtotta a térdeit.
            </p>
				<p>
               - Zala - mondta, és könnyed, magyarázó mozdulattal a keblére
                  illesztette kezét -, Zala Menyhért doktor vagyok.
            </p>
				<p>
               A házigazda felállott a fotelből, amelyet úgy őrizett eddig, mint a
                  hátgerincsorvadásos beteg őrzi a tolószéket.
            </p>
				<p>
               - Nagyon örvendek, doktor úr...
            </p>
				<p>
               - Kérem - ropogtatta a látogató még mindig erősen gesztikulálva -,
                  tiszteletemet óhajtottam tenni. Már egy hete itt vagyok a majorban, a
                  sógoromnál.
            </p>
				<p>
               A házigazdában kellemetlen érzések kezdtek életre kelni. Ez az úr az
                  ő furcsa szerelmi postása, aki tud a titkairól, és sejtései vannak bizonyára a
                  kudarcról, a szenvedéseiről.
            </p>
				<p>
               - Nagyon örvendek - ismételte gépiesen -, én önnek nagyon sok
                  köszönettel tartozom, Zala doktor úr...
            </p>
				<p>
               - Ó, semmi, semmi - hadarta Zala úr -, ez már kötelesség. A férfi
                  tartozik vele a férfinak.
            </p>
				<p>
               - Persze, persze - mosolygott Kender Pál -, én is szívesen megtettem
                  volna önnek.
            </p>
				<p>
               - Az ön gavallériájáról sokat beszélnek még most is odafent, kolléga
                  úr, ha szabad annak szólítani.
            </p>
				<p>
               - Csak tessék, bár hiszen én egy kicsit nagyon is megfeledkeztem
                  mindenféle paragrafusról.
            </p>
				<p>
               - Pedig - jegyezte meg a látogató a legteljesebb elragadtatással - a
                  jog a legszebb tudomány. A jog, tisztelt kolléga úr, nemzetközi, és nemcsak egy
                  évről a másikra készül. A jog sohasem fog meghalni, mert éppen úgy hozzánk
                  tartozik, mint a kezünk-lábunk. E nélkül nincs épkézláb társadalom. Valamint, hogy
                  nincs is társadalom jog nélkül, még a polinéziai szigeteken sem. A jog csak az
                  őrültekházában szűnik meg...
            </p>
				<p>
               Kender Pál leültette a vendéget.
            </p>
				<p>
               - Nagyon rokonszenves, hogy ön szereti a pályát, doktor úr, de én a
                  magam részéről sohasem tudtam ennyire lelkesedni. A jog, mint szűz tudomány, mint
                  elmélet, gyönyörű dolog, de a száraz és unalmas könyvek, a rossz jegyzetek,
                  kommentárok, mindenféle koloncok már az első esztendőben megutáltatták velem.
            </p>
				<p>
               - Hja, igen - vágott közbe Zala doktor -, akinek nincs szüksége rája,
                  az jobban is teszi, ha otthagyja örökre. Tessék elhinni, hogy én is jobban
                  szerettem volna hölgyekkel foglalkozni. Első- és másodéves koromban még azt
                  hittem, hogy nyitva áll az út előttem, hogy hódításra születtem, de utóbb
                  beláttam, hogy ez inkább a kolléga úrnak való mesterség...
            </p>
				<p>
               - Ó - mosolygott Kender Pál, és keserűen intett a kezével -, kedves
                  doktor úr, ön rosszul ítél meg engem.
            </p>
				<p>
               - De kérem, engedelmet... én figyeltem önt éveken keresztül. Volt
                  alkalmam látni a hódításait. Bocsásson meg, hogy ilyen bizalmas vagyok, de nagyon
                  irigyeltem, becsületemre, nagyon irigyeltem. És kérem, a legutóbbi, akit ott
                  tetszett hagyni...
            </p>
				<p>
               Kender Pál intett, hogy nem akar róla tudni semmit se.
            </p>
				<p>
               - De hát miért, kérem? - csodálkozott a látogató.
            </p>
				<p>
               - Befejezett ügy - kezdte Pál, és mosolygós arcot hazudott -,
                  tökéletesen befejezett. Ez olyan, mint a regény, amelynek már több folytatása nem
                  következhetik. Régen, kedves szerelmi postásom, régen elfelejtettünk mindent. És
                  különben is, nekem már nem szabad kalandok után járni.
            </p>
				<p>
               Kinézett a másik szobába, behúzta az ajtót, és nevetve mondta:
            </p>
				<p>
               - Tudjam a feleségem...
            </p>
				<p>
               - Ó, ezer bocsánat - pattant fel Zala Menyhért, és összeütötte a
                  bokáját -, milyen feledékeny vagyok, gratulálok. Örömmel és tiszta szívből
                  gratulálok.
            </p>
				<p>
               - Köszönöm - rázta meg a kezét Kender Pál -, köszönöm, doktor úr. Meg
                  vagyok győződve, hogy ön tiszta szívből üdvözölt.
            </p>
				<p>
               Aztán egy kis tétovázás, egy kis gondolkodás után folytatta:
            </p>
				<p>
               - Lássa, én családos ember lettem, meg tudok élni kávéházak,
                  vitatkozó kompániák és könnyű erkölcsű hölgyek nélkül is... Csendes ember lettem
                  itt a vidéken, családapai allűrökkel, nemsokára pipázok... Most már megérti,
                  ugyebár, hogy befejezett ügy, hogy nem érdekel.
            </p>
				<p>
               Zala Menyhért elrévedezett a saját kézelőgombján, az olcsó üvegékszer
                  csiszolt lapjait bámulta.
            </p>
				<p>
               - Hát jobb is így - kezdte szokatlanul lassan -, az ember egyszer
                  csak megunja a sok kínlódást a nőkkel, és nyugalmat kíván. Igazán nagyon örvendek,
                  hogy így elmúlt ez a viszony. Most, hogy így meg tetszett nyugtatni, egészen
                  őszintén megmondhatom, hogy nekem nem tetszett már eleinte se. Nem voltak
                  egymáshoz valók...
            </p>
				<p>
               Ó, te jámbor ökör - mondta magában Pál, és nevetni szeretett volna -,
                  mi nem voltunk egymáshoz valók?
            </p>
				<p>
               A históriai szerelmespárok jutottak az eszébe. Úgy kiegészítették
                  egymást, mint Rómeó és Júlia és mint Paolo és Francesca.
            </p>
				<p>
               - És kérem - folytatta a látogató -, az első hetekben, az első
                  hónapokban, hogy haza tetszett jönni, minden nagyon szépen ment. De aztán láttam
                  én, hogy kísérgetik hazafelé meg színházba, meg tudom is én, hová.
            </p>
				<p>
               - Egy magas, barna fiatalember? - kérdezte Pál, aztán, mintha nem is
                  érdekelné a dolog, könnyedén folytatta. - És maga, kedves doktor úr, olyan derék,
                  jó fiú volt, hogy figyelte, őrizte?
            </p>
				<p>
               - Na ja, kérem, az ember elvégzi, amivel megbízzák. Milyen ügyvéd
                  lett volna belőlem?
            </p>
				<p>
               - Hát már ügyvéd? - ragadta meg a témát a házigazda.
            </p>
				<p>
               - Két hónap óta.
            </p>
				<p>
               - Hát lesz szíves az ügyeinket vezetni.
            </p>
				<p>
               - Kolléga úr - rebegte Zala ügyvéd úr -, hogy én az ön
                  jogtanácsosa?
            </p>
				<p>
               - A Kender család jogtanácsosa, ügyvédje vagy ahogyan akarja. A cím
                  nem fontos.
            </p>
				<p>
               - Fejedelmi jutalom - hebegett még mindig az újdonsült jogtanácsos. A
                  hálaérzet csak úgy buzogott benne. Öt percig hálálkodott egyfolytában a
                  legszárazabban fogalmazott mondatokban.
            </p>
				<p>
               Kender Pál azt hitte, hogy ezzel vége is a beszélgetésnek, de a
                  látogató még mindig nem tudott megszabadulni a lelkében bugyborékoló alázatos
                  hálától.
            </p>
				<p>
               - Nem tudom megmondani, mennyire örülök - hajlongott a házigazda
                  előtt -, mennyire örülök, hogy az ön nemes szívét érintetlenül hagyták a későbbi
                  szomorú események.
            </p>
				<p>
               - Miféle események?
            </p>
				<p>
               - Hát kérem a... izé... a Katóval kérem. Mert utóbb valósággal híres
                  nő lett belőle. Nem a magas barna... nem azzal láttam legtöbbször. Egy erős
                  szőkével, egy utálatos, nyírott bajuszúval. Arról megtudtam később, hogy
                  szerkesztő. De amellett volt még más is. Tisztelt kollega úr, sírni szerettem
                  volna egyszer...
            </p>
				<p>
               A házigazda szívét markolászták ezek a szavak. Most mardosta a lopott
                  róka, a tettetett nyugalom. Mégis mosolygott:
            </p>
				<p>
               - Nem is tudtam, hogy ilyen érzékeny, doktor úr.
            </p>
				<p>
               - Becsületszavamra, kérem szépen - folytatta Zala doktor, aki már nem
                  merte Pált röviden kolléga úrnak titulálni -, ne tessék ezen viccelődni. Nem
                  magamért, nem is önért rázott a hideg akkor este. A Vígszínház előtt álltam, és
                  lestem, amint egymás után jönnek ki a hölgyek és az urak. Egyszer csak jön egy
                  gyönyörű lány új selyemköpenyben. Selyemcipő a lábán, és a harisnyája is selyem. A
                  Kató volt. Behúzódtam a sarokba, nem vett észre. Lestem alázattal, kérem, hová
                  megy. Egy automobilba szállt be. Egyenesen a kocsi felé tartott, és beléje szállt.
                  És ez az említett kocsi elindult vele. Nem láttam kívüle senkit, csak egy szivar
                  égő végét.
            </p>
				<p>
               - Talán ő maga szivarozott?
            </p>
				<p>
               - Dehogy szivarozott. Ne tessék viccelődni: mondom, nem olyan dolgok.
                  Most már könnyű így beszélni, de akkor azt hittem...
            </p>
				<p>
               - Hogy meghasad a szíve.
            </p>
				<p>
               - Nem ezt akartam mondani, de nehezen tudok ilyesmiről beszélni. Ez
                  nem az én szakmám: a sommás kereset az igen, a felfolyamodás, kérem alázattal.
                  Hogy azonban visszatérjek a fent jelzett gépkocsira, én annak megjegyeztem a
                  számát. Szép lassan megindult az autó, és elment, elvitte Katót. A körút havas
                  volt, alázattal kérem, és a lámpák világítottak, de egyszer mégis eltűnt előlem az
                  autó. De én utánajártam, én megtudtam, hogy kié. Egy fekete bajuszos úré, csak
                  festeti a bajuszát, mert nagyon gazdag, és a lipótvárosi kaszinóban tag, és egy
                  szép, tizenkét éves fia van.
            </p>
				<p>
               A házigazda nem szólt egy szót sem. Nem tudta felemelni az arcát, már
                  nem mosolygott, mert félt, hogy olyan nagyon mulatságosnak fogja találni ezt a
                  dolgot, hogy kicsordul a könnye.
            </p>
				<p>
               - Most, hogy így meg tetszett találni, kérem alázattal, a nyugalmát -
                  folytatta a vendég -, magam is egészen más szemmel nézem a dolgot. Néha magam is
                  mulatok rajta, hogy kétségbe tudtam esni annyi erkölcstelenségen. Én addig nem is
                  sejtettem, hogy ilyenek a nők. De most, hogy ilyen nagyszerű választást
                  méltóztatott csinálni, hogy ilyen kitűnő családból tetszett nősülni, úgy tekintem
                  az egészet, mint rossz álmot.
            </p>
				<p>
               - Nagyon kedves öntől - mondta csendesen Kender Pál -, hogy így a
                  szívén viselte az ügyemet. De akkor már én kevesebbet törődtem vele, mint ön... és
                  csak azt akarom mondani, hogy nem szabad ilyen tragikusan venni a dolgot. Ez
                  beteges, ez szentimentális...
            </p>
				<p>
               Ennek a szónak megörült, és kétszer is elmondta még:
            </p>
				<p>
               - Szentimentális, kedves ügyvéd úr, tessék elhinni, hogy kissé
                  beteges az ilyen gondolkozásmód. Hiszen minden leánynak ez a sorsa. Az egyik
                  törvényes keretek közt jut el ide, a szegény és felfelé törekvő leányok pedig, hát
                  azok másként. De higgye el, nem kerüli el senki a sorsát. A Spángli Katóknak
                  pedig...
            </p>
				<p>
               - Már nem Spángli Kató - vágott közbe Zala doktor.
            </p>
				<p>
               - Hanem? - kérdezte szíven találva, és a bölcs, oktató modorból
                  kizökkenve a házigazda. - Férjhez ment?
            </p>
				<p>
               - Azt éppen nem. De más nevet vett fel, színésznői nevet.
            </p>
				<p>
               - Hogy hívják?
            </p>
				<p>
               - Ha jól emlékszem, Splényi Katalin lett.
            </p>
				<p>
               - És színháznál van?
            </p>
				<p>
               - Tudtommal nincs.
            </p>
				<p>
               - Énekel még?
            </p>
				<p>
               - Gyönyörűen, uram, azt hiszem, hangverseny-énekesnő akar lenni.
            </p>
				<p>
               Az üvegajtó megnyílott mögöttük. Marika lépett be szerényen és
                  finoman, mintha bocsánatot akarna kérni, hogy megzavarta őket.
            </p>
				<p>
               Zala doktor úr csodálkozva nézett végig rajta, aztán összeütötte a
                  bokáját, mert Kender Pál szertartásosan mutatta be:
            </p>
				<p>
               - Zala Menyhért doktor úr, a jogtanácsosunk.
            </p>
				<p>
               - Kézit csókolom - hajolt meg mélyen előtte, és a könnyei csaknem
                  kicsordultak, mikor megcsókolta az illatos kis kezet. Nem tudta ő maga sem, hogy a
                  hála tolta-e a szemébe a könnyeket vagy a régi este emléke.
            </p>
				<p>
               Mikor kikísérte Kender Pál, odafordult hozzá, és még egyszer
                  fátyolosak lettek a szemei:
            </p>
				<p>
               - Igazán örökre hálás maradok. Alázattal kérem, ön nagyon boldog
                  ember lehet. Ön nagyon jól járt, kérem alássan.
            </p>
				<p>
               Pál becsukta maga után az ajtót, és a falhoz támaszkodott. Azt hitte,
                  hogy soha, soha nem fogja megtudni a valóságot, úgy gondolt mindig a leányra,
                  ahogyan elhagyta: kék szoknyában és könnyű, világos blúzban látta maga előtt.
                  Selyemköpenyegről sejtelme sem volt, és főleg sohasem jutott volna eszébe az
                  automobil.
            </p>
				<p>
               - Más lett, egészen más - sóhajtotta magában -, biztosan
                  megváltozott.
            </p>
				<p>
               A porváros kocsmáiban néha, ünnepnapok délutánjain, haragos legények
                  összeverekedtek, néha négyen is támadtak egyre. De az ilyen agyba-főbe vert
                  parasztok sem lehettek kábultabbak, mint Kender Pál, aki egyszerre tudott meg
                  mindent. Szavak és gondolatok nem támadtak még benne, mondatokat sem fogalmazott,
                  csak botorkált a verandán a székek között. Csodálatosképpen míg a Zala Menyhért
                  szavait nem hallotta, míg el nem mondták előtte, hogy az utódjai már
                  sorakozhatnak, zászlóaljba verődhetnek, addig nem tudta elhinni, hogy nincs
                  visszatérés a leányhoz. Hiába volt a levél, hiába a távolság, hiába hitte a
                  házasság előtt, hogy no, most azután kegyetlenül vége mindennek. Valami
                  kapcsolatot még mindig érzett Kató és maga között azután is. Nem azt, hogy
                  könnyűvérű férjek módjára felkeresi, találkozni fog vele, hanem olyasvalamit, hogy
                  nem felejtheti el a leány sem, és ha egyszer mégis szembetalálkoznak, akkor nem
                  fognak haragudni egymásra. Most azután hirtelen végigcikázott az értelmén és
                  lényén a gondolat, hogy bizony mindennek vége: a leány érthetetlenül hamar
                  elfelejtette, már másokkal is megcsinálta ezt a komédiát. Most már nincs hátra
                  más, mint hogy ő is így tegyen. Szinte a becsület és a büszkeség dolga elfelejteni
                  egy olyan leányt, aki úgy változtatja a barátait, mint a toalettjeit.
            </p>
				<p>
               Botorkált a székek között, nekiment az ajtónak, és mellbe taszítva,
                  belsőleg összezúzva, megalázva, a földig tiporva lépett be a szobájába.
            </p>
				<p>
               Bent az asszonnyal találta magát szemben:
            </p>
				<p>
               - Istenem, milyen sápadt, talán valami baja van?
            </p>
				<p>
               - Semmi - mondta Pál -, egy kis szédülés, a fejem fáj.
            </p>
				<p>
               Marika kinyitotta az ablakot, kitolta a zsalukat. Odakint minden
                  lankadtan, megtépázva szomorkodott.
            </p>
				<p>
               - Ősz lesz nemsokára - bámult kifelé az asszony -, mennyivel hűvösebb
                  az idő. De azt hiszem, a friss levegő jót tesz magának...
            </p>
				<p>
               - Ősz lesz - hebegte utána a férje. - Megint csupa sár lesz
                  minden.
            </p>
				<p>
               Odaült az ablakhoz az asszony, és folytatta a kötést, ahol
                  abbahagyta. Egypár csipkeminta is feküdt előtte a kisasztalon, igénytelen és apró
                  holmik. Néha ezekre nézett, és ilyenkor elgondolkozott. Az ember sohasem tudja,
                  hogy az asszonyok mire készülnek.
            </p>
				<p>
               Kender Pál visszasüllyedt a karosszékbe, és úgy helyezkedett el, hogy
                  az asszony ne láthassa az arcát. Egészen átadta magát a gondolatainak.
            </p>
				<p>
               - Pénz, pénz - mondotta magában -, azután vágyott mindig
                  szegény.
            </p>
				<p>
               Ah, emlékszik reá, nevetve mondta, hogy az apró megbízatásoknál
                  mindig becsapja az édesanyját. Kellett neki a szürke nikkelpénz, a súlyos ezüst, a
                  korona, a forint, és vágyva vágyott minden nagyobb pénz után. Néha idegen pénzek
                  voltak nála: az apja bízta meg, hogy fizessen itt vagy amott tíz-húsz forintot, és
                  ilyenkor görcsösen szorongatta a papírokat. Akkoriban mosolygott rajta ő is, de ez
                  a pont mindig kínos volt a számára. Nem tudott pénzt adni a leánynak, még tréfából
                  sem. Még ajándékot sem szívesen vett, mert azt hitte, hogy ezzel vétkezik a
                  szerelmük ellen. Nem azért mintha sajnálta volna a pénzt, hiszen mindenéről
                  szívesen lemondott volna érte. Ő egészen mást gondolt, mást tervezett, hogy
                  egyszer csak mégis sikerül magához láncolni a leányt törvényes és megtámadhatatlan
                  kötelékekkel, és akkor mindent kipótol: legyen az övé az egész vagyona, a földje,
                  a háza, az utolsó rézkrajcárja is. A pénz kérdésénél mindig érezte a válaszfalat
                  maga és a leány között, hogy már beleszületett a pénzes állapotba, míg Kató csak
                  most látja az első, vidáman pendülő ezüstöket, amelyek feléje gurulnak. És most
                  éppen ezen a ponton fogták meg. Pénzmagot szórtak eléje biztosan, és szegény reája
                  ment, mint az apró és éhes madár a csalétekre.
            </p>
				<p>
               Tíz percig azt hitte, hogy most végre elvesztette önmaga előtt is a
                  leányt. A pénz odatévedt közéjük: aranyos, csengő ércdarabok és tarka, sűrű
                  ákombákos papírok elválasztják most már őket. De aztán szinte kinyújtotta a kezét
                  a levegőbe, mintha utána akarna kapni. Amint temetni akarta, és búcsúzkodott tőle,
                  isten tudja, hányadszor, ismét maga előtt látta.
            </p>
				<p>
               - A szemei, a szemei - sóhajtotta, és most már kinyújtotta a karját,
                  megsimogatta a messzeségben fénylő, bársonyos szemeket.
            </p>
				<p>
               Eltakarta az arcát, és most már a szemek szelíden, könyörögve néztek
                  feléje, mint egyszer, négy éve, amikor hiába várakoztatta a kapu előtt.
            </p>
				<p>
               - Nem rossz - beszélgetett magával -, nem lehet rossz.
            </p>
				<p>
               Csak elbotorkált. Szerette a magas sarkú cipellőket, és a kis utcák
                  rossz kövezeten elbotorkált, nem jó helyre lapért.
            </p>
				<p>
               Érezte, hogy soha, sohasem tudná megbántani, még gondolatban sem. A
                  kis, kék bársonyblúzt eldobhatta, levethette, járhat selyemcipőben és
                  selyemharisnyában, a szemeit nem cserélhette fel. Ezek a szelíd és szomorú fényű
                  szemek ugyanazok maradtak. A szem mindig és mindenkinél megmarad a réginek, csak
                  legfeljebb szomorúbb és megtörtebb lesz. Ez minden változás: egy fátyol, amelyet
                  az évek és keserűségek vontak reája. Egy toalett csak, amely alatt nem változik
                  semmi, mint ahogyan bizonyára nem változott a selyemköpenyeg alatt sem a válla, a
                  karja, a csípője és a selyemharisnyája alatt a bokája.
            </p>
				<p>
               Száz mérföldnyi távolságból ismét öltöztetni kezdte a leányt, egykori
                  szerelmesét, akihez semmi köze, akit a pénz, a sok ostoba körülmény örökre
                  elválasztott tőle. A távolból, a nagy messzeségből fehéren villant feléje a Kató
                  gömbölyű válla, amelyet valaha, ó, istenem, még szögletesebb korában, könnyekkel
                  áztatott, és csókokkal szárított. A mellében ébredezett a nagy vágy, amely sohasem
                  aludt el benne, mióta Spángli Katót meglátta. Mint az örökmécses lángja, olyan
                  szívóssággal élt benne a kifogyhatatlan óhajtás a leány után. Az, hogy beszívja a
                  haja illatát, magához ölelje, hogy feligya a lényét, és napokig, évekig, egy egész
                  emberéleten át ne mozduljon el mellőle. Profán szavakkal másféleképpen lehetett
                  ezt elmondani.
            </p>
				<p>
               Nem tudok élni nélküle - sóhajtotta Pál, és érezte, hogy ez a mondás
                  nem fejezheti ki szegényes, szűkös szavaival, amit érez.
            </p>
				<p>
               Olyan mélyen tudta magát a helyrehozhatatlan, örökre reparálhatatlan,
                  vigasztalan helyzetében, hogy eltakart, elfedett arca nem is kívánta a
                  világosságot. Mélyen és nehezen sóhajtott, hogy az asszony is meghallotta.
            </p>
				<p>
               - Meddig kell még kínlódni? - vallatta önmagát. - Mikor szűnsz már
                  meg keseregni, és sírni, mint egy gyermek?
            </p>
				<p>
               Egy hang mondotta neki belülről, hogy soha, bizonyára sohasem.
            </p>
				<p>
               - Miért, miért? - faggatta a lelkiismeretét.
            </p>
				<p>
               A belső hang felcsuklott: ráismert a saját hangjára.
            </p>
				<p>
               - Mert szereted, mert sohasem szerettél mást.
            </p>
				<p>
               - De már régen elmúlt, már két éve, hogy nem láttam - vitatkozott a
                  fájdalmas hanggal, és még jobban behúzódott a karosszék zugába.
            </p>
				<p>
               - Az mindegy - felelt a megkínzott, felcsukló hang -, azért mégiscsak
                  így van. Sohasem fogsz mást szeretni.
            </p>
				<p>
               Ebben a pillanatban egy hűvös kéz simult a homlokára, az arcát pedig
                  egy meleg száj csókolta meg.
            </p>
				<p>
               Felrezzent, és kiáltani szeretett volna fájdalmában, megrettenésében.
                  A felesége állt előtte, a szürke-kék szemekből a nagy szeretet sugárzott
                  feléje.
            </p>
				<p>
               - Te nagyon szenvedsz - mondta az asszony -, hallottam a
                  sóhajtásodat.
            </p>
				<p>
               A szégyen markolászta a szívét, mint egy vaskesztyűs lovag. Nincs
                  ennél alávalóbb dolog, egy valakire gondolni, és eltűrni, hogy egy másik
                  csókolgasson bennünket. Ez a kedves, okos, aranyos leány (még mindig leánynak
                  látta néha-néha), a szelíd és finom teremtés itt piheg mellette, érzi a levegőben
                  az asszonyi parfümjét, és egy másik vállára gondol. Mennyivel jobb ő az ostoba
                  férjeknél, akik csak dicsőségből tartanak szeretőt, és elhagyják estéről estére a
                  családi otthont?
            </p>
				<p>
               - Kedvesem - simogatta az asszony -, talán Weissenberg tud valami
                  port írni ellene.
            </p>
				<p>
               - Csak egyfajta port írhatna ellene - mondta és az arzénikumra
                  gondolt -, de az túlságosan erős. Bizonyára nem fog belemenni.
            </p>
				<p>
               - Hátha mégis - hajolt hozzá az asszony -, hátha mégis
                  megengedi.
            </p>
				<p>
               - Nem, bizonyára nem fog belemenni, pedig csak az segítene.
            </p>
				<p>
               Marika kisietett. Hallani lehetett, amint parancsot adott a küszöbön.
                  Nem olyan keményen, ahogyan az öregebb Kenderné szokta, inkább szelíden és
                  könyörögve:
            </p>
				<p>
               - Legyen szíves, mondja meg a doktor úrnak, hogy nagyon kérem... ha
                  lehet, mindjárt.
            </p>
				<p>
               Addig is odaült az ura mellé, a nagy fotel karfájára. A két karjával
                  gyengéden átfogta a fejét, és odaszorította magához.
            </p>
				<p>
               Kender Pál tisztán hallotta és érezte a szíve minden dobbanását.
                  Talán csak éppen ez a kis húsdarab az, amely energikusan dobban ebben a csöpp
                  asszonyban. Más minden olyan szelíd, mint a gyermek álma. Bárányka, gondolta
                  magában, olyan, mint a finom gyapjas, rózsaszínű orrú bárányka. Kék szalagot kell
                  a nyakába kötni, és üdén csengő ezüstharangocskát.
            </p>
				<p>
               Amint tovább hallgatta a szabályos dobbanásokat, megint eszébe jutott
                  a másik. Illetve nem volt rá szükség, hogy eszébe jusson, mert mindig jelen volt
                  az öntudatában, csak most intenzívebben gondolt reája. Az énekesnők rendes
                  tornáját végezte: mély és egyenletes légzésekre gyakorolta magát valaha a leány,
                  és ilyenkor mindig a kebléhez kellett hajtani a fülét:
            </p>
				<p>
               - Hallgassa - mondta neki Kató nevetve -, nem dobog-e nagyon?
            </p>
				<p>
               A kísérlet persze ritkán sikerült, mert a Kató szíve rendszerint
                  nagyon dobogott, mikor Pál a keblére hajtotta a fejét. Ilyenkor mindig érezte
                  Kender Pál, hogy együtt dobban a szívük, mintha egy test, egy szív lennének.
            </p>
				<p>
               És most figyelte az asszony szíve dobbanását. Más taktus szerint járt
                  az övé, és másik szerint a Marikáé, mint két egymástól különböző rugójú óra.
            </p>
				<p>
               Így találta őket az orvos.
            </p>
				<p>
               - Azt hittem, hogy valami nagyobb baj van - mondta mosolyogva -, de
                  amint látom, itt minden rendjén van.
            </p>
				<p>
               - Nagyon szenved - magyarázta Marika -, mondom, doktor úr, hogy
                  nagyon szenved. De ő olyan fiú, hogy képes letagadni. Valami erős port
                  emlegetett.
            </p>
				<p>
               - Mi baja?
            </p>
				<p>
               - Semmi - válaszolt Pál és szégyenkezett, hogy megint komédiát kell
                  játszania.
            </p>
				<p>
               - A feje fáj - mondta az asszony -, valami erős port tessék...
            </p>
				<p>
               - Én nem tudom, miféle erős porokról beszél maga, nagyságos
                  asszonyom?
            </p>
				<p>
               - Az uram említette - szabadkozott Marika -, azt hittem, hogy ön is
                  emlékezni fog reá.
            </p>
				<p>
               - Milyen porokról beszélt, földbirtokos uram?
            </p>
				<p>
               - Régebben - hazudott Kender Pál -, kaptam valahonnan egy olyan
                  fejfájás elleni port, az nagyszerűen használt. Arra gondoltam, hogy talán ön is
                  rendelni szokta.
            </p>
				<p>
               A kis doktor megnézte a házigazdát, egypár kérdést intézett hozzá,
                  aztán mintha előadást tartana, magyarázni kezdett:
            </p>
				<p>
               - Hát, kérem szépen - mondta -, itt nem kell semmiféle por. Itt csak
                  arról van szó, hogy ha itt maradnak ebben a sárfészekben télire is, és nem
                  mozdulnak ki a szobából, akkor tényleg betegek lesznek mind a ketten. Kedves
                  földbirtokos uram, engedje meg, de ön túlságosan sokat lustálkodik, keveset mozog,
                  és unja magát. Elismerem, hogy őnagysága a legjobb társaság, de az ember másokkal
                  is szokott érintkezni...
            </p>
				<p>
               Kender Pál intett, mintegy jelezvén, hogy itt, ebben a faluban
                  érintkezzék emberekkel?
            </p>
				<p>
               - Hiszen éppen erre akartam kitérni - folytatta az orvos úr -, önök
                  igazán megengedhetik maguknak azt a fényűzést, hogy egy kicsit hátat fordítsanak
                  ennek a szomorú helynek. Az önök helyzetében én egy pillanatig sem
                  kételkednék.
            </p>
				<p>
               Odakint kocsizörgés hallatszott. Kender Kelemenné jött meg a
                  gazdaságból. Ruganyosan és fürgén járt, mint azok a csodálatos öreg nők, akik vén
                  korukra még egyszer karcsúk, meglepően fiatalok és energikusak tudnak lenni.
                  Nyomában Ágotai Manó bácsi sietett: apró lépteivel alig tudta utolérni.
            </p>
				<p>
               - Igen bizony - ismételte a kis doktor az üdvözlések után -,
                  levegőváltozásra van szükségük. Egész nyáron itt csücsültek a szalonban. Most
                  azután igazán kirepülhetnek egy kicsit szórakozni.
            </p>
				<p>
               Ágotai bácsi ijedten törülgette a homlokát.
            </p>
				<p>
               - Ó, kérem - mondta sóhajtva -, máris elküldené őket? Hiszen alig
                  jöttek meg a nagy útról.
            </p>
				<p>
               - A nászutat tetszik érteni? Hiszen már csaknem egy fél éve
                  hazaérkeztek, ha jól tudom. Éppen azért kell elmenniök, mert ez alatt az idő alatt
                  úgyszólván nem lépték át a ház küszöbét.
            </p>
				<p>
               - Istenem - jegyezte meg Kender Kelemenné -, ennek nem mi vagyunk az
                  oka.
            </p>
				<p>
               Weissenberg komolyan folytatta:
            </p>
				<p>
               - Megbocsát, nagyasszony, de itt most nem az a kérdés, hogy ki az oka
                  és mi az oka? A tény az, hogy egyelőre, mit tudom én, egypár hónapig kiléptek
                  őnagyságáék, a kedves fia, ennek a városnak a társadalmából. Márpedig társaság és
                  szórakozós nélkül nem lehetnek meg. Hogy ezt megszerezhessék, valahová máshová
                  kell nekik elmenniök.
            </p>
				<p>
               Kenderné még mindig nem tudott ebbe belenyugodni:
            </p>
				<p>
               - Ti kívánjátok talán olyan nagyon az utazást? - fordult
                  Marikához.
            </p>
				<p>
               - Minekünk eszünkbe sem jutott - felelt az asszony -, a doktor úr
                  említette. De azt hiszem, Palinak igazán jót tenne.
            </p>
				<p>
               - Na, persze - sóhajtott ismét, de immár megpuhult szívvel Ágotai
                  bácsi -, ha a doktor úr, ha te mondod Marianka, akkor biztosan... Csak az a baj,
                  hogy mi egész nyáron...
            </p>
				<p>
               - Dolgoztunk - vágott közbe Kender Kelemen özvegye -, bizony
                  dolgoztunk.
            </p>
				<p>
               - Bocsánat, bocsánat - mentegetődzött az öregúr, és közben a leánya
                  arcát cirógatta -, nem ezt akartam mondani, hanem inkább úgy óhajtottam magamat
                  kifejezni, hogy mi egész nyáron kocsikáztunk, nem értünk rá idehaza lenni.
                  Jóformán csak vasárnap láttam ezeket a szegény gyerekeket. Hát persze most egy
                  kicsit rosszul esne a Lottikának is, hogy éppen most mennének el, hogy itthon
                  lehetünk.
            </p>
				<p>
               Erről a kérdésről még sokat beszéltek este, a vacsoránál is.
            </p>
				<p>
               - Ha nem muszáj - alkudozott Ágotai Manó bácsi -, talán mégse
                  menjetek.
            </p>
				<p>
               Kender Pál a vállát vonogatta. Neki mindegy: ő ott is unatkozni fog.
                  Ő magával hurcolja minden nyomorúságát, akárhová megy. Az emlékezőtehetségének
                  kellene levegőváltozás, azt kellene kioperálni vagy kivágni. Akkor talán minden
                  jóra fordulhatna.
            </p>
				<p>
               - Hát én gondoltam valamit - szólt végül Kenderné.
            </p>
				<p>
               - Halljuk az okos szót - zajongott a fehér hajú öreg uracska -,
                  halljuk, halljuk!
            </p>
				<p>
               - Úgy gondoltam - fontoskodott Kenderné -, hogy amikor kedvetek
                  tartja, mindig bemehettek a városba. Nem olyan nagy út kocsival, és ha rossz idő
                  lesz, legföljebb vonattal mentek. Az alig két óra. Aztán, ha jól érzitek
                  magatokat, nem jöttek vissza, csak egypár nap múlva. Ha éppen úgy tetszik,
                  bemehetünk mink is veletek néha, oszt akkor együtt lehet az egész család. Nem kell
                  Pestre menni, vagy tudom is én, hogy hová akartatok.
            </p>
				<p>
               - Nagyszerű eszme - kiáltotta Ágotai bácsi, és a vármegyei
                  közgyűlések szólamát idézte -, elfogadtatik, egyhangúlag elfogadtatik.
            </p>
				<p>
               - Én nagyon szívesen beleegyezem - jegyezte meg Marika -, csak Pali
                  jöjjön jókedvvel.
            </p>
				<p>
               Kender Pál ismét a vállát vonogatta:
            </p>
				<p>
               - Csak azok a rettenetes szállodák ne lennének - mondta -, az
                  embernek egészen elrontják a kedvét.
            </p>
				<p>
               Az öregek összenevettek, mint a gyermekek, akik meglepetésen törik a
                  fejüket.
            </p>
				<p>
               - Nem kell szállodába mennünk - mondta a matróna büszkén -, a
                  városban nekünk házunk van.
            </p>
				<p>
               - Tulajdonképpen ajándéknak szántuk, karácsonyra - mosolygott az
                  aranyos Ágotai bácsi -, nektek akartuk adni, de most, hogy így kipattant a
                  titok...
            </p>
				<p>
               - Megmondhatjuk - folytatta Kender Kelemen özvegye -, hogy megvettük
                  az apád régi házát a főtéren, a megyeházával szemben.
            </p>
				<p>
               - Nagyon kedves - tapsolt Marika -, igazán nagyon aranyos. Kinek
                  jutott ez az eszébe?
            </p>
				<p>
               Kenderné rámutatott Ágotai bácsira, aki szerényen és zavartan
                  szabadkozott:
            </p>
				<p>
               - Boltot akartak benne nyitni. Egy zsidó boltos akarta kivenni az
                  egész házacskát. Hát ezt mégsem engedhettük. Ennyivel tartozunk... szegény Kelemen
                  nekem őszinte barátom volt, már csak miatta sem tehettük.
            </p>
				<p>
               - Lesz egypár hangverseny - magyarázta az öregasszony -, egypár hétig
                  színházba is járhattok. Lesz egynéhány bál is. El lehet tölteni az időt, majd
                  tavasszal elmehettek megint messzebbre, délre, ha olyan nagyon szeretitek azt az
                  utálatos tengert.
            </p>
				<p>
               - Mi olyan keveset jártunk hangversenyre - mondta mosolyogva Marika
                  -, azt hiszem, nagyon jól fogunk mulatni.
            </p>
				<p>
               Kender Pál egykedvű maradt. Mi köze neki a hangversenyekhez,
                  amelyeket a megyei székhelyen rendez papírkereskedő és zenetanár, mint konzorcium.
                  Mit törődik ő ezekkel a kétes hírű vállalkozásokkal, mikor neki csodálatos emlékei
                  vannak régi, feledhetetlen hangversenyekről. A pódiumon egy sugáregyenes, ragyogó
                  leány, aki énekel, neki énekel. És ezt mindenki tudja körülötte. Egyetlen édes és
                  zsibbasztó izgalom az egész este, és aztán együtt hazamenni. A leány ajka piros
                  még, az arca kipirult a szereplés izgalmaitól, és a karja, a teste remeg, mert
                  minden pompásan sikerült.
            </p>
				<p>
               - Hol vannak a régi hangversenyek? - sóhajtott fájdalmasan este az
                  ágyban, és egész éjjel hangversenyekről álmodott.
            </p>
				<p>
               Tulajdonképpen el akarta sikkasztani a városba való kirándulásokat,
                  de utóbb egy rendkívüli körülmény mégiscsak más elhatározásra bírta.
            </p>
				<p>
               Ez pedig így történt.
            </p>
				<p>
               Egy reggeli után a lapban böngészett, a városi lapban, a megyeiek
                  újságjában, amelynek helyet kell foglalnia minden vidéki úri ház asztalán. Éppen
                  azon gondolkozott, hogy az ilyen papírok gyártását hatóságilag vagy bármilyen
                  szigorú úton, de mégis be kellene tiltani, mikor egy hosszú cikken akadt meg a
                  tekintete. Bérleti hirdetés volt, a papírkereskedő és zenetanár tette közzé, mint
                  konzorcium, a hangversenyek szempontjából.
            </p>
				<p>
               Végignézte, hogy kik fognak mégis vendégszerepelni, kiket vet ide,
                  ilyen közel a porvároshoz a sors és az impresszáriók szeszélye.
            </p>
				<p>
               Ha sápadtabb lehetett volna általában, bizonyára elfehéredik olvasás
                  közben. Mindjárt a második név rendkívüli izgalomba hozta:
            </p>
				<p>
               - Splényi Katalin - olvasta - dalénekesnő és zongoraművésznő. Fellép
                  a vármegyeháza dísztermében október 30-án egy jeles hegedűművésszel. Zongorán
                  kíséri...
            </p>
				<p>
               Eldobta a lapot, és a teájához látott.
            </p>
				<p>
               Kender Kelemenné felvette az újságot. Pápaszemén át sokáig
                  böngészgette a hasábokat, aztán leeresztette egyszer csak a papirost:
            </p>
				<p>
               - Splényi... Splényi - ismételgette -, milyen ismerős ez a név.
            </p>
				<p>
               - Igen - mondta Kender Pál -, nekem is ismerős. Azt hiszem, hogy
                  Blahánét hívták így...
            </p>
				<p>
               - Hát persze... hogy én ezt elfelejtettem. De mégis furcsa, hogy az
                  ilyen neveket átvehetik mások is. Ki tudja, hogy hívhatták ezt is azelőtt...
            </p>
				<p>
               Marika illedelmesen besétált, mint egy kisleány.
            </p>
				<p>
               - Nézd, fiacskám - figyelmeztette Kenderné -, itt már hirdetik a
                  bérletet.
            </p>
				<p>
               Az asszony átfutotta a cikket:
            </p>
				<p>
               - Hát megyünk - fordult oda az urához -, bemegyünk?
            </p>
				<p>
               - Okvetlenül - mondta Pál határozottan, és olyan hangsúllyal, mintha
                  az önmaga halálos ítéletét hirdette volna ki.
            </p>
			</div>
			<div type="chapter">
				<head>
               22
            </head>
				<p>
               - Palikám - mondta egy rossz kóristához méltó, félszeg kedvességgel
                  Ágotai bácsi -, kelj fel, fiacskám, a kocsi mindjárt itt lesz.
            </p>
				<p>
               Vigasztalan októberi nap volt. Kender Pál gyorsan öltözködött, és
                  szinte szántszándékkal nem nézett ki a piszkos, ködös utcára.
            </p>
				<p>
               - Mikor lesz a hangverseny? - kérdezte idősebb Kenderné.
            </p>
				<p>
               - Csak holnapután - felelte Marika -, de mégis be kell menni már ma.
                  Vásárolnivalóim vannak. És rendbe kell hozni egy kicsit a házat is.
            </p>
				<p>
               - Ha csak holnapután lesz, akkor lehet, hogy mi is benézünk. Ugye,
                  kedves rokon?
            </p>
				<p>
               - Ó, hogyne, ahogyan a kedves rokon parancsolja.
            </p>
				<p>
               - De ha nem jönnénk délig, akkor ne várjatok - mondta a matróna -,
                  mulassatok jól. Biztosan akad társaságtok.
            </p>
				<p>
               Ebben megegyeztek, és fél óra múlva döcögött velük a kocsi a sáros
                  országúton.
            </p>
				<p>
               Szomorú akácok, ködtől és finoman szitáló esőtől ázott derekú fák,
                  odvas füzek integettek feléjük a dérharmatos mezőkről. Kacska, furcsa
                  polipkarjaikat kinyújtották, mintha gúnyolódni akarnának.
            </p>
				<p>
               Megyünk - gondolta magában Kender Pál furcsa izgatottságok között -,
                  hogy eltemessük a régi emlékeket.
            </p>
				<p>
               Az asszony hozzája simult, és ekkor megtoldotta a gondolatot:
            </p>
				<p>
               Megyünk mind a ketten, hogy meglássuk a harmadikat.
            </p>
				<p>
               A sárga ház a megyei székházzal szemben egy kicsit ridegnek tetszett
                  az első pillanatban. Vastag falak, kis szobák, széles ablakközök, mint egy régi
                  várban, öreg és termetes bútorok, sötét festések bámulták a fiatalokat, akik ide
                  merészkedtek.
            </p>
				<p>
               Este árnyak feküdtek végig a szobákon, és a nagy ebédlőn túl, a kis
                  szobában úgy recsegett az öreg padló, finoman és csaknem taktusosan, mintha Kender
                  Kelemen keskeny cipői tapodták volna.
            </p>
				<p>
               Nem akarták cigány mellett, vendéglőben tölteni ezt az estét, hát
                  egymás mellett ültek egy széles pamlagon. Kender Pál is szívesen maradt odahaza:
                  már előre is kárpótolni igyekezett az asszonyt gyöngédségekkel és
                  figyelmességekkel a két nap múlva elkövetkezendő hűtlenségért, hogy látni és
                  hallani fogja a nőt, akit most is...
            </p>
				<p>
               Kikorrigálta magát józanul: akinek a régi alakját most is...
            </p>
				<p>
               Az ablak alatt idegen emberek haladtak el. A beszédjük felhangzott
                  hozzájuk. A sáros utcán didergő gázlámpa hosszú, rideg sárga csíkot vetett a túlsó
                  szobába.
            </p>
				<p>
               - Kedvesem - mondta Marika elérzékenyedve -, milyen egyedül
                  vagyunk.
            </p>
				<p>
               Odahúzódott az ura mellé, és nem szólt többet.
            </p>
				<p>
               A férje is arra gondolt, hogy ilyen egyedül, ennyire magukra hagyatva
                  még sohasem voltak. Most csak ketten vannak egy nagy házban, egy szomorú, öreg
                  házban.
            </p>
				<p>
               Hirtelen forró cseppek hullottak a keze fejére.
            </p>
				<p>
               Felemelte a kezét, és megsimogatta Marika arcát; az asszony könnyei
                  bőségesen folytak.
            </p>
				<p>
               - Marika - vonta magához a feleségét -, Marika, miért sír?
            </p>
				<p>
               Az asszony nem felelt, csak sírt továbbra is állhatatosan. Az urát
                  meglepték ezek a könnyek; még sohasem sírt mellette Marika.
            </p>
				<p>
               - Kedvesem - mondta neki, és megcsókolta a kezét -, mondja, miért
                  sír.
            </p>
				<p>
               A szíve hangosan dobogott, mert arra gondolt, hogy az asszony sejt
                  valamit, vagy mindent biztosan tud. Várt, és megint kérdezett nemsokára:
            </p>
				<p>
               - Mondja meg őszintén, mondja, miért?
            </p>
				<p>
               Az asszony a nyakába fonta karjait, és még jobban zokogva
                  mondta:
            </p>
				<p>
               - Nem tudom, nem tudom, kedvesem, de nekem most jólesik, ugye, nem
                  haragszol?
            </p>
				<p>
               Lehetetlenség - gondolta Pál -, hogy sejtelme is legyen valamiről.
                  Hiszen nem érintkezett senkivel sem a porváros lakói közül. Senki sem mondhatott
                  neki kósza híreket az elmúlt időkről, elveszett boldogságáról. De akkor is
                  legfeljebb annyit tudhatott meg, hogy egy-két levelet írt egy leánynak, akit
                  Spángli Katónak hívnak. Hogyan tudhatna arról, hogy ebből a kisleányból művésznő
                  lett, hogy már régen eldobta a gyerekruháit és a nevét, amelyet egy szegény
                  terézvárosi susztertől örökölt.
            </p>
				<p>
               Az asszony csendesen, mintegy megvigasztalódva és halkan
                  sírdogált.
            </p>
				<p>
               Fehér kendőjét a szeméhez emelte, és szárítgatta a könnyeit. A másik
                  karjával átfonta az ura nyakát, és forró arcát odaillesztette a Pál arcához.
            </p>
				<p>
               Kender Pál még mindig megzavarodva gondolt arra, hogy mi lehet ennek
                  a hirtelen, váratlan elérzékenyedésnek az oka. Mert az bizonyos, hogy valami
                  titkos keserűség préselte a Marika szemeibe a könnyeket. Ez az asszony még nem
                  nyilatkozott meg előtte ez ideig szomorú, fájdalmas színben, amióta ismeri, és nem
                  is foglalkoztatta ennyire a gondolatait.
            </p>
				<p>
               A titok azonban mégis titok maradt előtte, és csak később tudta meg,
                  miért kellett Marikának forró és lassan gördülő, nagy könnycseppeket sírni.
            </p>
				<p>
               A két nap elég jól telt el. Egypár látogatást tettek, és Marika
                  vásárolt délelőtt, délután a félig városias, félig falusias boltokban. A második
                  nap délutánján frizőrné jött az asszonyhoz. Kender Pál a tükörből látta a felesége
                  bájos kis arcát, amint csigákat és tornyokat raknak a homloka fölé. A fésülködő
                  köpeny csipkebodrai közül kivillant a finoman ívelt nyaka és a kissé kövérkés
                  háta.
            </p>
				<p>
               A Pál szíve összeszorult.
            </p>
				<p>
               - Csinos akar lenni szegényke - mondta magában. - Vajon ki lesz a
                  győztes kettőjük közül, vajon felveheti-e a versenyt a másikkal?
            </p>
				<p>
               Ő maga is finom és hegyes orrú lakkcipőt öltött és sima, acélkemény
                  ingmellet, fehér nyakkendőt és frakkot. Több, mint egy éve, hogy nem volt rajta ez
                  a ruhadarab. Az utóbbi időben el is hanyagolta magát, nem öltözködött a régi
                  gonddal és választékossággal. A nyakkendőállományát nem frissítette fel, és
                  derűre-borúra szedte a kék, zöld, lila és sárga kendőket akármilyen ruhához.
                  Sokszor annyira megfeledkezett a régi szokásairól, hogy két hétig is elhordta
                  ugyanazt a nyakkendőt. Persze, az ilyen gyűrött holmit el kellett azután dobni
                  könyörtelenül. Az édesanyja sokszor figyelmeztette a régi csinosságára:
            </p>
				<p>
               - Fiacskám - mondta neki -, mi lesz veled, ha így folytatod? Egész
                  elparlagiasodsz. Vegyél már valami új dolgot is...
            </p>
				<p>
               És ilyenkor rendszerint kivasalta az összegyűrt nyakkendőket a saját
                  kezével, és titokban beakasztotta a fia szekrényébe. Kender Pál azonban nem nyúlt
                  ezekhez. Pedig fájdalmasan vált meg minden régi darabtól. Sokszor gyerekes
                  gondolatok fogták el, hogy a halványzöld nyakkendőt látta még Spángli Kató, és az
                  arca ott pihent rajta.
            </p>
				<p>
               Most, hogy megfésülködve, szigorúan megborotválkozva állott a nagy
                  tükör előtt, szinte megdöbbent magától. Nem tudta, hogy a két halvány gyertya
                  tragikus fénye teszi-e, de az arcát feltűnően halványnak, beesettnek találta, és a
                  szemei fáradtan néztek feléje a finom üveg mögül. Kétoldalt, a halántékánál,
                  mintha a haja is megfagyott volna.
            </p>
				<p>
               - Egészen megöregedtem - mondta -, egészen öreg ember lettem.
            </p>
				<p>
               Az asszony kijött illatosan, az ápoltságtól sugározva. Egyszerű volt
                  és finom a kis ruha, amelyet viselt. Mintha csak kitalálta volna, hogy mi tetszik
                  az urának. Lehajolt hozzá, megcsókolta: az ajka forró volt és nedves.
            </p>
				<p>
               A rideg nagyterembe egy kis élénkség költözött. A sárga falakon sárga
                  gázkandeláberek halvány gömbjei szórták az enyhe fényt, közepén egy csilláron sok
                  apró láng égett. A széksorokon már díszbe öltözött hölgyek és urak üldögéltek.
                  Marianne jobbra-balra köszöngetett. Kender Pálon ismét erőt vett a furcsa
                  izgatottság: réges-régen nem volt ennyi ember között, és ez a szokatlan zaj, a sok
                  mosolygó, komolykodó arc kellemetlenül érintette. Marika leült a piros
                  plüssfotelba, ő pedig hátat fordítva a pódiumnak, állva maradt. A szemközti falon
                  bámulta a király képét fagyos nyugalommal az arcán.
            </p>
				<p>
               - Apáék nem jöttek mégse - jegyezte meg csendesen Marika.
            </p>
				<p>
               - Nem - felelte az ura gépiesen, és a belseje majd kicsattant az
                  izgalomtól.
            </p>
				<p>
               - Biztosan nem érdekli őket ez a hangverseny.
            </p>
				<p>
               - Nem is csodálom - mondta Pál -, egy ötödrangú hegedűművész és egy
                  ismeretlen énekesnő.
            </p>
				<p>
               A sorok egyre jobban megteltek. A pódium ragyogó, fekete zongoráján
                  megpendítettek egy magas hangot. Kender Pál leült, és a következő pillanatban
                  előlépett a hegedűművész. Nem volt túlságosan nagy virtuóz, de becsületesen
                  játszott. Valami régen hallott és már-már idegen darabot játszott. A széksorokban
                  elhangzott az utolsó mozgolódás zaja, az ajtókat bezárták, és a hegedű lett az úr
                  az egész teremben. Érdes, mély hangjai és fájdalmas sikoltásai szárnyaltak a
                  hölgyek és urak sorai felett. Az arcok végleg elkomolyodtak, és hasonlók lettek
                  azoknak az angyaloknak az arcához, akik a magyar címert tartották a jobb és bal
                  oldalról a pódium felett.
            </p>
				<p>
               A Pál tekintete odaszegeződött a bal oldali, szemközti kisajtóra,
                  ahonnan a szereplők lépnek elő. A hegedű hangját a fülei hallották csupán. Ő maga
                  arra gondolt fájdalmas elfogódással, hogy már itt van, ebben az épületben az a
                  leány, akit ő tanított minden szépre. Alig tíz méter választja el tőle, és ez a
                  tíz méter mégis felér azzal a háromszáz kilométerrel, amely másfél évvel ezelőtt
                  volt közöttük. Szeretett volna lehajolni, el akarta fedni az arcát, mert igazán
                  nagyon szenvedett. Minek kellett vele ennyi mindennek történni? Mire való volt ez
                  a másfél éves kínlódás? Milyen egyszerű és nagy dolog lett volna, ha ez a nő simán
                  bekapcsolódik az életébe. Ha akkor elég ereje lett volna magával hozni, érte
                  menni. Egy pillanatra az jutott az eszébe, hogy most fel kellene kelni, kimenni és
                  odaállani a leány elébe. A karját nyújtani neki és lesétálni vele a kis lépcsőn,
                  és kocsiba, és ki a vonathoz, szökni, szökni... Nem törődni botránnyal,
                  hátrahagyott fájdalmakkal, keserűségekkel, a porváros diadalmas feljajdulásával.
                  Felrúgni mindent, elhagyni mindenkit, feltaszítani egész széksorokat, és
                  beleugrani a ködbe, a szabadságba. Érezte, hogy joga van ehhez, mert már
                  elszenvedte a fájdalmakat, amelyeket egy embernek szabhat ki az élet. Úgy tűnt fel
                  neki a másfél esztendő, mint egy sötét és tragikus zug, az élete igazságtalan
                  kanyarodása.
            </p>
				<p>
               A tenyerek összecsapódtak, tapsok peregtek a hegedűs felé, aki fehér
                  ingmellére hajtott fejjel állott az emelvényen.
            </p>
				<p>
               Marika felsóhajtott, mert a feszes figyelem közben alig mert
                  lélegezni. A műsorra nézett, azután az ura kezére tette a kezét:
            </p>
				<p>
               - Szép volt - mondta -, nekem nagyon tetszett.
            </p>
				<p>
               Olyan nehéznek érezte Pál a kis kezet, mintha valamely bilincs
                  kulcsolódott volna a csuklójára. Belülről keserűen kacagott:
            </p>
				<p>
               - Ugorj, ha tudsz - mondta magának -, téged már lakat alá
                  tettek!
            </p>
				<p>
               A széktologatások hirtelen félbeszakadtak, egypár taps szárnyalt a
                  forró levegőben, mintha magányos galambpár repülne fel. A kis ajtón belépett
                  Splényi Katalin dalművésznő.
            </p>
				<p>
               - Gyönyörű, gyönyörű - mondta Kender Pál földbirtokos és virilista,
                  minden reményében csalatkozva -, olyan, mint volt, még szebb, sokkal szebb.
            </p>
				<p>
               Ez volt a legnagyobb csapás reája. Mert amíg jöttek a szívébe
                  nyilalló hírek a leányról, mindig reménykedett, hogy meghalt a régi alakja, már
                  megváltozott az arca, a hangja, ha egyszer látni fogja, nem is ismer reája. De
                  semmi, semmi változás sem történt.
            </p>
				<p>
               Az alakja, a csodálatos alakja, mintha teltebb volna egy kicsit. A
                  fekete haja ugyanolyan lágy és egyszerűen van fésülve, az ajka piros, az arca
                  kipirult a szereplés izgalmától, és a szeme, a két szelíd fényű csillag. Olyanok
                  most is, ártatlanok és a világba bámulók, mint mikor még ő csókolgatta pilláikat.
                  A vállai, amelyeken gyöngyöket szeretett volna pergetni, a régi, minden rajznál
                  finomabb vonalban futnak.
            </p>
				<p>
               A ruhája még a régieknél is egyszerűbb. A kék bársonyblúz és a sötét
                  szoknya sem lehetett meghatóbban egyszerű. És amint fellép a legfelső lépcsőre
                  kivillan a lába, és látszik, hogy még mindig az angol szabású cipőket
                  szereti.
            </p>
				<p>
               Hogy szerette volna szegény Kender Pál, ha ugyanaz a hölgy
                  diadalmasan feltornyosított frizurában, kócsagtollakkal, rizsporos arccal és
                  pompás ruhákban jelenik meg előtte. Így talán még le tudta volna sütni a szemét,
                  meg tudta volna állani, hogy ne is nézzen feléje többé. De ezt is csak egy
                  pillanatig hitte, addig, amíg a hangját nem hallotta volna a leánynak. Ez a
                  szopránhang, amelyhez hasonló színezetűt nem hallott még soha feléje zengeni, ez
                  okozta minden nagy nyomorúságát. Amikor ez megcsendült az emelvényen, tudta, hogy
                  akár maskurává is válhatott volna Kató, mégis, mégiscsak oda kellene borulni
                  elébe.
            </p>
				<p>
               Elbűvölve és a lelke mélyén könnyezve ült a helyén. - Íme, az életed
                  - mondta -, az elvesztett életed...
            </p>
				<p>
               Nem tudta egy pillanatra sem levenni a szemét róla, nem látott, és
                  nem is hallott mást. Be akarta szívni az egész lényét, hogy ne tudja elfelejteni
                  soha. Mélységes bűnbánattal gondolt arra, most eszébe jutott hirtelen, hogy voltak
                  idők, amikor elmerült teljesen az otthoni sárban, és egyszer-egyszer el tudta
                  felejteni a feltorlódott és nyomasztó kellemetlenségek, megalázkodások között ezt
                  a teremtést.
            </p>
				<p>
               Splényi Katalin pedig ragyogott, és csodálatos volt, mint egy
                  oltárkép. Arcát a fénynek fordította, a szemei szelíden csillogtak. Egy kicsit
                  előrelépve, kevés gesztussal, tartózkodással mondta el a dalokat, úgy, hogy Pál
                  tanítgatta valaha. Őt kellett nézni, őt kellett csodálni.
            </p>
				<p>
               - Őérte kellene meghalni - mondta Pál szerelmesen, és a forró
                  lehelete szinte égette a szája elé tartott tenyerét.
            </p>
				<p>
               Nem akarta, hogy megismerjék, hogy felfedezze a leány, és meglássa az
                  arca nyomorult színét, a szája tehetetlen vonaglását. Már a harmadik dalt énekelte
                  Kató, és ez a dal ismerős volt Kender Pál előtt. Együtt tanulták, és akkoriban
                  nagyon a szívükhöz forrt ez a finom és könnyed dal. Előrehajolt hát, leeresztette
                  a kezét, és a szemei a régi tűzben lobogtak. Sápadt arca fakón világított a
                  vakítóan fehér plasztron felett. Előtte és körülötte jobbról és balról közönyös
                  arcok sorakoztak a fekete és világos ruhás törzsek felett, nagyobbára gömbölyűek
                  és jól tápláltak. Lehetetlen az ő magas homlokát, mélyen fekvő és sötét szemeit
                  észre nem venni.
            </p>
				<p>
               Egy pillanatra összetalálkozott a tekintetük, egy pillanatig egyedül
                  zengett a zongorakíséret. A szelíd csillagok, a ragyogó szemek hirtelen
                  megvillantak, aztán riadtan menekültek, a terem másik oldalára szöktek át.
            </p>
				<p>
               Kender Pál szeretett volna felugrani, hogy itt van, itt van, ő az,
                  nem kétségbeejtő hasonlatosság, nem véletlen és nem játék az egész, mert ő tudta,
                  hogy el fog jönni, találkozni akart vele szántszándékkal.
            </p>
				<p>
               De mindez csak egy pillanatig tartott. A következő percben már
                  zavartalanul énekelt tovább a leány. Csak Kender Pál vélte látni, hogy nehezen
                  lélegzik, és sokszor szabálytalanul szívja a terem nehéz levegőjét.
            </p>
				<p>
               Jött a hegedűművész, és most már türelmetlenül hallgatta Pál a hosszú
                  darabot.
            </p>
				<p>
               - Csak őt - sóhajtotta magában -, Kató, Kató!
            </p>
				<p>
               Szerette volna hangosan zengedezni ezt a nevet, felállva, és az egész
                  közönség felé fordulva kiáltani.
            </p>
				<p>
               Egy apró és üdítő szünet következett. Azután jött egy frakkos úr, egy
                  félszeg és magyarul gyengén beszélő idegen, aki ezt mondta:
            </p>
				<p>
               - Splényi művésznő legnagyobb sajnálatunkra hirtelen rosszul lett,
                  csak az ezután következő műsorszámban léphet fel. Addig is a zongoraművész
                  úr...
            </p>
				<p>
               Egy pillanatig ujjongott Kender Pálban az öröm. Egészen bizonyos,
                  hogy őérte történik mindez: Splényi Katalin művésznő az ő szeme pillantásától
                  sápadt el, és ez a furcsa, váratlan látomás fagyasztotta meg a hangját.
            </p>
				<p>
               A szünet még tartott. Marika ismét megfogta az ura kezét.
            </p>
				<p>
               - Istenem - sóhajtotta -, milyen nehéz lehet egy ilyen leány sorsa.
                  Mindig kiállani és produkálnia magát...
            </p>
				<p>
               - Igen - felelte az ura -, keserű mesterség, de mégis akadnak mindig
                  rabjai. Mert vannak felséges percek, amikor mindnyájunk felett állanak, és
                  diadalmasan nézhetnek végig a közönségen.
            </p>
				<p>
               Lenézett a karosszékben ülő asszonyra. A kövérkés, túlságos
                  domborúságokat ígérő alak, a rizsporos, szerény vállak, az egyszerű és üde arc, a
                  tiszta szemek hihetetlen primitívségben tüntették fel előtte Marikát. Most, hogy
                  így melléje helyezve látta a másikat, a rejtélyes és csodálatos virágot, érezte,
                  mit régebben csak sejtett, hogy nem fogja sohasem megtalálni az igazi nőt, a neki
                  való élettársat ebben a vadvirágban. A párja sugárzó szemekkel nézett reája:
            </p>
				<p>
               - Magának valami baja van, Palikám. Most már nekem sem tetszik a
                  sápadtsága.
            </p>
				<p>
               - A terem - mutatott a zajongó közönség felé Kender Pál -, kevés a
                  levegő. És őszintén megvallva, türelmetlen is vagyok.
            </p>
				<p>
               - Menjünk talán haza?
            </p>
				<p>
               - Egy pillanatig sem akarom a mulatságát zavarni. Itt maradunk. De én
                  kiszököm egypár percre a hegedűművész vagy izé... a zongorista elől.
            </p>
				<p>
               Kezet csókolt az asszonynak, és kisétált a folyosóra. A széles,
                  kockakövekkel kirakott gangon kétszer is végighaladt. Nem volt tisztában azzal,
                  hogy mit akar, csak érezte, hogy valaminek mégis történni kell. Egy széles
                  ablakközben megállott, és odanyomta a homlokát a hideg üveglaphoz. Bús gázlámpák
                  fényénél apró pocsolyák tükrei fényeskedtek az udvaron. Aztán hirtelen homályosság
                  harmata lepte el az ablaküveget forró leheletétől, és nem látott semmit, csak
                  homályosságot.
            </p>
				<p>
               A hátánál csizmakopogtatva elment valaki. Hátra sem nézett, hogy ki
                  lehetett, pedig egy pohár vizet szívesen hozatott volna a hajdúval. Egypár percig
                  állott még mereven és valamely csodára várva, mikor ismerős illat szűrődött
                  feléje. Egy ismerős parfüm szaga szállott az avult aktáktól dohos folyosón.
            </p>
				<p>
               - Jeanette szíve - mondta magában Pál -, ez az ő parfümje.
            </p>
				<p>
               Visszafordult. A háta mögött keskeny fénysáv tört meg, amint a
                  kockákról a falra csúszott. Egy kis ajtó tenyérnyi szélességben nyitva maradt,
                  onnan vágódott ki a fény. Kender Pál a mellére szívta a parfümös levegőt, kéjesen
                  és izgatottan, mint a szenvedélyes dohányosok a füstöt. Két-három lépést tétován
                  tett meg, azután az ajtóhoz közeledett. Úgy állott előtte, mint gyermekkorában a
                  tiltott gyönyörűségekkel színig telt éléskamra ajtaja előtt. Fél kézzel
                  odatámaszkodott az ajtófélfához, a másikkal pedig egy arasznyira nagyította a
                  rést. A túlsó sarokban egy hosszú szakállas úr, az impresszárió ült. Mást senkit
                  sem látott.
            </p>
				<p>
               Nem vette észre senki, és a következő pillanatban már kihallgathatott
                  egy diskurzust.
            </p>
				<p>
               - Komolyan, csodálkozom - mondta a nagy szakállas úr -, eddig még
                  sohasem fordult elő. Talán a fűző?
            </p>
				<p>
               - Dehogy - csengett egy ismerős, szívet remegtető szoprán -, az út, a
                  rossz levegő a teremben. És a gázfény, a furcsa közönség. Olyan idegen és rideg ez
                  az egész hely...
            </p>
				<p>
               - Muszáj volt ide is eljönni. Kötve voltam még a nyárról, és nem is
                  sejtettem, hogy ilyen kis sárfészek. Holnapután már Pesten leszünk.
            </p>
				<p>
               - De holnap még egy ilyen városhoz lesz szerencsénk.
            </p>
				<p>
               - Ó, dehogy. Az egészen nagy város. Maga is meg lesz lepve.
            </p>
				<p>
               - Majd csak kiállom valahogy. Adja ide a sálomat.
            </p>
				<p>
               - Mit akar?
            </p>
				<p>
               - Két lépést tenni a folyosón.
            </p>
				<p>
               - De hiszen még bereked.
            </p>
				<p>
               - Hiszen zárt folyosó. Még melegebb van, mint itt. Csak homályosságot
                  akarok: ezek a nyomorult gázlámpák bosszantanak.
            </p>
				<p>
               Kender Pál menekülni akart, de már késő volt. Sápadtan és zsibbadtan
                  megállott tehát a folyosó falához támaszkodva. Egy szót sem tudott szólani, csak
                  meghajolt tiszteletteljesen a leány előtt, aki kilépett.
            </p>
				<p>
               - Istenem - riadt meg finom és színpadias sikoltással a művésznő -,
                  milyen furcsa hasonlatosság.
            </p>
				<p>
               Két esztendő után ott állott teljes pompájában, kivirulva és bódító
                  parfümöt árasztva elmúlt szerelme előtt. A homályos, dohos, szomorú folyosón nem
                  láthatták tisztán egymás arcát. De ároktői és suhatagi Kender Pál nyomban
                  elárulta, hogy belülről rázza a zokogás.
            </p>
				<p>
               - Kató - mondta meghatva és halkan. Két esztendő minden keserűsége
                  fakadt fel ebben a hangban, és a művésznő, aki már sok tragikus gesztust,
                  felkiáltást hallatott a színpadon, sohasem felejtette el ezt a megszólítást, még
                  későbben sem.
            </p>
				<p>
               Ezúttal sem tudott játszani tovább. A kezét nyújtotta, és
                  megszorította a Pál forró ujjait. Egy pillanat múlva ismét érezte a keze fején a
                  remegő ajkakat, amelyek idestova két éve nem érintették a bőrét.
            </p>
				<p>
               - Kedves barátom - mondta megrázkódva, mintha a halott emlékek
                  bántanák -, kedves barátom, hát maga... maga itt?
            </p>
				<p>
               Kender Pál intett a fejével, hogy valóban itt van egész szívével,
                  tragikus lényének minden szomorúságával együtt.
            </p>
				<p>
               - Maga itt lakik? - kérdezte a leány, most már könnyedébb
                  hangon.
            </p>
				<p>
               Egykori szerelme a fejét rázta.
            </p>
				<p>
               - És hogy került ide?
            </p>
				<p>
               - Eljöttem...
            </p>
				<p>
               - Tudta, hogy énekelni fogok?
            </p>
				<p>
               Kender Pál lehajtotta a fejét, ami szégyenkezést és igent is
                  jelenthetett.
            </p>
				<p>
               Splényi Katalin művésznő megértette.
            </p>
				<p>
               - És mit akar tőlem?
            </p>
				<p>
               Pál minden kétséget kizáró modorban a fejét rázta.
            </p>
				<p>
               - Nem akar semmit se mondani?
            </p>
				<p>
               - De igen - mondta Kender Pál, és a leány keze után nyúlt -,
                  valamivel tartozom. Valamit mégis mondani akarok.
            </p>
				<p>
               - Hogy utál?
            </p>
				<p>
               - Nem.
            </p>
				<p>
               - Hogy nem is gondol rám?
            </p>
				<p>
               - Nem.
            </p>
				<p>
               - Hogy megnősült?
            </p>
				<p>
               - Nem.
            </p>
				<p>
               - Hogy... - kockáztatta meg a kérdést a leány, és a szeme ragyogott,
                  az arca lángolt.
            </p>
				<p>
               Nem lehetett félreérteni az elhallgatott kérdést. Mint egy bús
                  Krisztus-kép az útszélen, Pál lehajtotta a fejét fehér ingmellére:
            </p>
				<p>
               - Igen - gyónta töredelmesen és megfeledkezve minden haragról,
                  büszkeségről -, még mindig.
            </p>
				<p>
               Álltak egymással szemben, egymás kezét fogták. Ez volt hát a nagy
                  találkozás, amelytől mind a ketten féltek. Ez volt a nagy jelenet. Azért kellett
                  két évig távol lenni egymástól, hogy három perc után ugyanott tartsanak, ahol
                  tavalyelőtt, mikor elváltak.
            </p>
				<p>
               - Istenem - sóhajtotta a leány, és levetkőzött egy pillanat alatt
                  minden magára erőltetett pózt -, hát itt kellett találkoznunk?
            </p>
				<p>
               - Nem itt - mondta Pál csaknem zokogva -, hanem így.
            </p>
				<p>
               A leány hátravetette a fejét. Ez megszokott és kedves mozdulata volt
                  neki, ha azt akarta mondani, hogy miért, mi köze mindenkinek az ő dolgához.
            </p>
				<p>
               A földbirtokos sem felelt, csak a bal kezével tett olyan mozdulatot,
                  mintha rá akarna mutatni minden nyomorúságára, a kettőjük szenvedéseire. Többet
                  beszélt ez a kézmozdulat, mint száz szó, és elárulta, elmondta azt is, hogy Kender
                  Pál tud a selyemköpenyről, automobilról, festett bajuszról és a homályban hamvadó
                  szivarról.
            </p>
				<p>
               - Ó - mondta a leány, és a meztelen vállai megrándultak.
            </p>
				<p>
               Pál megértette ezt a vállrándítást is. Tudta, hogy annyit jelent,
                  mintha dacosan azt mondta volna a drága leány, hogy neki már mindegy. Ő már
                  leszámolt, és új úton halad. Ezen az úton pedig nincs helye a túlságos
                  érzékenykedésnek.
            </p>
				<p>
               Egész este és egész éjszaka, egy életen át elbeszélgethettek volna
                  így némán. Csak az egymás szemét kellett volna nézniök, és azt, hogy vonaglik a
                  szájuk, mint egy-egy sebzett, vörös kígyó. A másodperc egy tizedrésze alatt arra
                  gondoltak mind a ketten, hogy ők a legjobban értik egymást így ketten. A
                  gondolataik a levegőn át áramlanak, mint a drót nélküli telegráf hullámai a tenger
                  felett.
            </p>
				<p>
               - És mégis - mondta csendesen a leány.
            </p>
				<p>
               - És mégis - ismételte Pál -, milyen szerencsétlenek vagyunk.
            </p>
				<p>
               A leány megint felvetette a fejét.
            </p>
				<p>
               - Miért?
            </p>
				<p>
               Kender Pál intett mind a két kezével.
            </p>
				<p>
               - Már késő... késő...
            </p>
				<p>
               A művésznő piros ajka kinyílt. Fehér fogsora kivillant.
            </p>
				<p>
               - Nem biztos - mondta -, csak tőlünk függ.
            </p>
				<p>
               Egy hajszálnyival közelebb hajolt. Nyitva tartott száján át forró
                  lehelet szállott Kender Pál felé. A szegény remete, aki két éve óhajtotta,
                  nélkülözte ezt a malasztot, a boldogságtól remegve hajolt szerelme, minden
                  vágyainak megtestesítője felé.
            </p>
				<p>
               Hirtelen és heves volt az ölelés. Mintha ezer elmulasztott csókot és
                  ölelést akartak volna egyszerre helyrepótolni. Szinte ropogtak a csontjaik, és
                  felcsuklottak, amint a mellük összedobbant. A két vonagló vörös kígyó
                  összefonódott. Lélegzet nélkül tapadtak egymásra a nedves ajkak.
            </p>
				<p>
               Belülről tapsok fergetege pergett ki a folyosóra.
            </p>
				<p>
               El kellett válni: a percnek, amelyben minden tartózkodásuk, nyomoruk
                  és szerencsétlenségük eltűnt, vége volt.
            </p>
				<p>
               Az egyik ajtó kicsapódott, és akkor azt mondta a művésznő:
            </p>
				<p>
               - Csak tőlünk függ...
            </p>
				<p>
               - De mit csinálják? - kérdezte lázasan a halvány ember.
            </p>
				<p>
               - Holnap - súgta Kató, és most már a régi Kató volt -, jöjjön
                  utánunk. Itt énekelek a szomszédban... a...
            </p>
				<p>
               - Tudom - vágott közbe Pál -, csak három óra vonaton.
            </p>
				<p>
               - Ott lesz?
            </p>
				<p>
               - Igen - mondta Kender Pál -, minden bizonnyal.
            </p>
				<p>
               - Ismerősre találtam - mondta egyszerűen s nyugodtan a művésznő -,
                  ároktői és suhatagi Kender Péter úr és ez az én kedves kísérőm...
            </p>
				<p>
               Az ajtó kinyílt mellettük.
            </p>
				<p>
               Pál csaknem elszédült egy pillanatra. Kezet nyújtott az idegennek, és
                  közben ott csengett még mindig a fülében:
            </p>
				<p>
               - Kender Péter... Péter.
            </p>
				<p>
               Ez a leány még a nevét is elfelejtette.
            </p>
				<p>
               A szakállas úr eltűnt a művésznővel. A kisajtó becsukódott, és Kender
                  Péter Pál még mindig ott állott előtte. Aztán kinyitották a többi ajtókat, emberek
                  jöttek ki, szivarra gyújtottak. Mégiscsak el kellett távozni az ajtó elől.
                  Végighaladt a fal mellett a középső nagy ajtóig, és a kezét a sajgó szívére
                  illesztette.
            </p>
				<p>
               - Péter, Péter - ismételgette.
            </p>
				<p>
               Az ajtóban megállott, és a zsebkendőjét rátapasztotta a szájára, mert
                  érezte, hogy nedves. Amint elvette a patyolatot az ajkáról, két nagy kárminpiros
                  vércseppet pillantott meg rajta.
            </p>
				<p>
               - Eh, minden mindegy - gondolta -, akármit mondott. Talán nyelvbotlás
                  volt az egész. Aki így tud csókolni...
            </p>
				<p>
               Egy fiatalember állott meg előtte, és köszöntötte. Valami régi
                  jogászismerőse volt, a nevét se tudta.
            </p>
				<p>
               - Szervusz. Hogy kerülsz ide?
            </p>
				<p>
               - Itt vagyok irodában. Jövőre teszek ügyvédit.
            </p>
				<p>
               - Szervusz.
            </p>
				<p>
               - Szervusz.
            </p>
				<p>
               Ennyi volt az egész. Egy betűvel se beszéltek többet.
            </p>
				<p>
               Mikor leült az asszony mellé, Marika megkérdezte:
            </p>
				<p>
               - Ki volt ez az úr?
            </p>
				<p>
               - Egy régi barátom...
            </p>
				<p>
               - Igen?
            </p>
				<p>
               - Igen, és meghívott magához. Már most akarlak értesíteni, hogy
                  holnap este aligha leszek itthon... El kell menni okvetlenül hozzá. Nagyon sok
                  szívességet tett valaha...
            </p>
				<p>
               - Okvetlenül muszáj?
            </p>
				<p>
               - Okvetlenül - felelte Pál szigorúan, és kemény elhatározás
                  szilárdult meg benne, hogy most már igazán nem tekint senkit és semmit. Nem bánja,
                  akármi történik, rosszabbul már úgysem lehet. Holnap este elmegy, és aztán...
                  aztán ki tudja, mi lesz.
            </p>
				<p>
               - Akkor - kezdte félénken az asszony -, akkor talán haza is mehetnénk
                  már. Te nem érzed jól magad, én fáradt vagyok...
            </p>
				<p>
               - Még ma - gondolta Pál - minden óhajtását teljesíteni kell
                  szegénykének...
            </p>
				<p>
               Felállott, és karon fogta Marikát. Felöltöztek, kocsiba ültek, és
                  elmentek. Otthagyták Splényi Katalint, aki pedig most, csak most akart igazán
                  gyönyörűen énekelni.
            </p>
				<p>
               Az asszony letette a sálját, kigombolta a blúzát. Apró és könnyű
                  selyemcipőit is lerúgta, és ott ült a tükör előtt selyemharisnyában, csipkés
                  ingben. A karja és a válla világított a félhomályos szobában. És amint így
                  meglátta magát a tükörben, csendesen könnyezni kezdett megint.
            </p>
				<p>
               Indulatosan, lelkiismeret-furdalástól gyötörve, ellenségesen nézte
                  Pál a feleségét. Az inge, fehér karja szigorúan villant meg, ahogyan felkelt a
                  pamlagról, és az asszonyhoz közeledett.
            </p>
				<p>
               - Miért sír? - kérdezte. - Már megint sír.
            </p>
				<p>
               Az asszony könyörögve nézett rá, és a szemeiből tiszta szerelme
                  sugárzott ki. Aztán lehajtotta a fejét, és még jobban sírt.
            </p>
				<p>
               Kender Pál bosszankodott. Mit titkolódzik ez az asszony előtte. Ha
                  tud valamit, vagy nem tetszik neki valami, mondja meg nyíltan. Ha pedig nincs
                  semmi baja, akkor ne szeszélyeskedjék.
            </p>
				<p>
               - De kedves Marika - mondta szárazon -, ne ijesztgessen. Mondja meg,
                  mi a baja.
            </p>
				<p>
               - Semmi - mondta az asszony.
            </p>
				<p>
               - De hát akkor miért sír?
            </p>
				<p>
               - Azért - sóhajtotta Marika, és hirtelen elhallgatott.
            </p>
				<p>
               Felnyújtotta a fehér karjait, átfonta velük az ura nyakát.
            </p>
				<p>
               - Azért? - ismételte kérdőn Kender Pál.
            </p>
				<p>
               Csend volt a szobában. Az asszony görcsösen ölelte a sápadt embert,
                  és csak suttogva beszélt. A sápadt, vékony ember még halványabb lett, és egyszerre
                  összeroppant. Reája borult az asszonyra, aki nevetve sírt, és csókok közt
                  kérdezte:
            </p>
				<p>
               - Ugye, nem mész el holnap? Nem hagysz magamra?
            </p>
				<p>
               Kender Pál a fejét rázta:
            </p>
				<p>
               - Nem - mondta megsemmisülten és szégyenkezve -, többé soha.
            </p>
				<p>
               És másnap nélküle robogott a vonat a szomszéd város felé.
            </p>
			</div>
			<div type="chapter">
				<head>
               23
            </head>
				<p>
               - Ádám! Ádám! - zengett feléje egy hang a nagy éjszakában.
            </p>
				<p>
               Immár harmadik napja, hogy kínozta és utolérte mindenütt a hang,
                  akárhova menekült.
            </p>
				<p>
               - Ádám! - hallotta máskor. - Ádám!
               Hova lett a bátorságod? Visszatértél a hegyszakadékok elől, nem
                  mertél ugrani.
            </p>
				<p>
               És ilyenkor nem lehetett aludni. Fel kellett könyökölni, mint régen,
                  egy esztendővel ezelőtt, és belebámulni az ablakon át a ködbe. A vízen, tűzön,
                  földön és levegőn kívül ez volt az ötödik elem, amelyben Kender Pál élt. Ilyen
                  volt az ő élete is. Ködben és homályosságban tengődött, amíg gyerek volt, és a
                  ridegség, a tompa szomorúság belepte az élete további folyását is. És a ködön át
                  gúnyosan kiáltott feléje egy hang, az élete hangja:
            </p>
				<p>
               - Hamlet - mondta -, falusi Hamlet, gyermeked fog születni. Hiába
                  ölöd meg magadat, az életed tovább folytatódik.
            </p>
				<p>
               A párnája félé fordult, a takaró alá húzódott, és mégis hallotta az
                  asszony egészséges lélegzését. Látta a szőke fejét és rózsaszín ujjait, amint
                  öleli gyöngéden és finoman a vánkosát. Érezte a haja illatát, maga előtt tudta
                  szelíd szomorúságával, könnyei között, amint súgni akart valamit. Mindez csak
                  emlékeztette, szünetlenül figyelmeztette arra, amit a hang mondott neki az
                  éjszakában.
            </p>
				<p>
               - Kender Pál - zokogta befelé -, miért akarsz te elmenni a nagy
                  hídra? Miért akarsz te lenézni a jégtáblákra? Miért akarod te utolérni a régen
                  elveszett szolgalegényt, hiszen ő már messze úszott. Igazságtalan a verseny: neki
                  nagy előnye van. Évekkel ezelőtt indult el. És messze a Fekete-tenger, és rút a
                  vize. A partján piszkos emberek esznek halat, és a krimiai félsziget körül
                  félelmetes, iszapos aknák között kell haladni.
            </p>
				<p>
               Mégis, mégis - gondolta a ködökben élő ember - jobb lenne elmenni.
                  Mert mi következhetik ezután? Az egyetlent, a drágát, már beszennyezve sem
                  kaphatja meg sohasem. Elment szegény, várta, biztosan fehérbe és selyembe öltözve
                  várta a szomszéd városban, csak három órányira tőle, és nem jött, mert súgtak neki
                  valamit. A közeli városból pedig messzire utazott, olyan messzire, ahova már a
                  keleti expressz sem viszi el az embert utána. Elment megszégyenülve, és örökre
                  megtagadta őt, aki becsapta, hiába hívta találkára, nászéjszakára egy szálloda
                  sötét szobájába. És most itt maradt mellette, az élete végéig egy asszony, akit
                  sohasem kívánt a szíve szerint. Ez már örökké itt fog lélegzeni mellette, és
                  bizonyára úgy hal meg, hogy hallani fogja, amint száll a levegő a száján át, és
                  látni fogja, hogyan emelkedik és esik a csipkés ing a mellén. Bizony búcsút kell
                  inteni ennek a két összetolt ágynak, és mindennek, ami körülötte van.
            </p>
				<p>
               - Ádám! Ádám! - zengte a lelkiismerete szava. - Gyermeked fog
                  születni ettől az asszonytól. Ne bántsd őt, mert már szent, és életet hordoz a
                  szíve alatt.
            </p>
				<p>
               A ködök közepén egy kis fényfoltot látott, és a fényben egy apró
                  gyermek rózsaszín testét fedezte föl. Kinyújtotta a kezeit, de visszahúzta a
                  karját. Nem akarta a gyermek ártatlan bőrét érinteni az ujjakkal, amelyeknek a
                  hegyei percekkel ezelőtt egy távolban élő művésznő idomaira bizseregtek
                  képzeletben.
            </p>
				<p>
               - Kender Pál - rejtette el kezeit szégyenkezve - ne utazzál el te egy
                  ilyen városba. Ne szállj ki te egy ismeretlen állomáson, őszi vizek sötétlenek az
                  árkok mélyén, és csúszós az út mindenfelé a kertek alatt. Fekete varjak szállanak
                  a nyílt, kék vizek acéltükre fölött, és megkopogtatják a fák ágain a csőrüket. És
                  lenéznek az árok iszapos partjára, nem tekint-e feléjük egy vándorlegény hideg
                  szeme, halálra fakult arca.
            </p>
				<p>
               De itthon, idehaza - gondolta tovább konokul - megöli az egyhangúság
                  és a folytonos töprengés. A négy fal festései között meg kell kergülni, el kell
                  fonnyadni, mint a fogolynak.
            </p>
				<p>
               - Tapsolni fog a kezeivel, reád nevet - hallotta ismét a lelkiismeret
                  szavát. Beszélni fog, és megkérdezi, hogy hol van az apja. És akkor elfordul
                  mindenki a könnyek miatt, és nem lesz senki, aki feleletet tudna adni. Szép és
                  okos lesz, és a szomorúság kikezdi már gyerekkorában, mert megtudja, hogy az apja
                  elszökött előle.
            </p>
				<p>
               A ködök alján piszkosszürke sávok kezdtek végigterjengeni. Lassan és
                  álmosan egy-egy szekér zörgött el az ablak alatt. Az udvarról kakaskukorékolások
                  hangzottak. Mindez azt mondta, hogy hajnal van, télbe hajló őszi idők hajnala, és
                  Kender Pál ismét nem aludt. Reggel az asszony formáit bő ruhák fedték. Semmit sem
                  árult el az alakja, de a szürke szemei szelídebbek voltak, mint valaha, és csaknem
                  mindig könnyekben úsztak. Az ura vajat kent a kenyerére és amikor az asszony
                  átvette tőle, a tekintetével köszönte meg. Mosolygott, és megszorította a
                  kezét.
            </p>
				<p>
               - Én gyermeket ajándékozok neked - mondták a szemek -, szeress engem,
                  és ne okozz fájdalmakat.
            </p>
				<p>
               Ágotai bácsi könnyezett, és tapsolt örömében.
            </p>
				<p>
               Átölelte a gyermekek nyakát, és hol az egyiket, hol a másikat
                  csókolta. Kedves, fehér szakálla felborzolódott, a bajusza összekuszálódott.
            </p>
				<p>
               - Mégis - mondta -, istenkém, mégiscsak megérem. Itt fog lovagolni a
                  térdemen.
            </p>
				<p>
               Minden az övé lesz - gondolta -, minden pénz és föld és minden
                  szeretet. Mert benne folytatódik tovább az életünk.
            </p>
				<p>
               Özvegy Kender Kelemenné szikár ridegségében állott mögöttük. Neki is
                  voltak gondolatai.
            </p>
				<p>
               - Ha fiú lenne - sóhajtotta, és szárnyalt a büszkesége, a fantáziája,
                  a felfelé törtető reménysége -, azt én nevelném. Az más lenne, mint az apja meg a
                  nagyapja. Lovagolna, vívna, mindent megtanulna, és haladna fölfelé. A politika, a
                  kormányzás munkájában venne részt.
            </p>
				<p>
               Csendes délutánokon, ha egyedül maradt a fehér cserépkályha mellett
                  Marikával, és olvasni próbált, az asszony reátette kezeit a nyitott lapra.
                  Összehajtotta a könyvet, és reánézett szürke szemeivel, mintha mondani akarta
                  volna, hogy neki joga van ahhoz, neki joga van most mindehhez. Ez a pillantás
                  elárulta azt is, hogy most már nem titkolja, hogy nincs sok köze a könyvekhez.
                  Neki sokkal magasztosabb feladata van, ő most anya, és semmi egyéb nem akar
                  lenni.
            </p>
				<p>
               Kender Pál megértette a szürke szemek beszédét.
            </p>
				<p>
               Ilyenkor átfonta karjaival az asszony nyakát, és tőle telhetőleg
                  gyengéd igyekezett lenni. Egyszer véletlenül a szemközti tükörbe tévedt a
                  tekintete. Látta maga mellett az asszony változatlan szőkeségét és rózsaszín
                  bőrét, és megdöbbenve szemlélte a halántékait, amelyeken egyre hullottak a
                  hajszálak, és egyre magasabbra szállott a kopaszság. Érezte, hogy sok minden
                  elmúlt, mögötte van közel harminc keserű, kellemetlen esztendő. Harminc esztendő,
                  amely vidáman és kellemesen is eltelhetett volna. Érezte, hogy vénül, és
                  lassanként semmi köze sem lesz az ifjúsághoz, amely két évvel ezelőtt még minden
                  szépet és gyönyörűséget ígért neki. Máskor ezüstösen csillogó hajszálat fedezett
                  fel a feje búbján. Odanyúlt óvatosan, és kitépte a hajat, amely fehér volt, mint a
                  hó, és szomorúan fénylett a kezében.
            </p>
				<p>
               Elmélyedve és magába szállva gondolkozott. Eszébe ötlött, amit a kis
                  doktor mondott neki valaha, hogy az ember nemcsak önmagáért él, hanem inkább a
                  gyermekeiért. Olyan furcsa gondolata támadt, hogy ő el akarta dobni magától az
                  életet, és ehelyett tovább plántálta a lényét. Egy új emberöltőbe dobta át az
                  életét, és most már visszavonhatatlanul, biztosan megérkezik az ember, aki a vérét
                  és lelkét fogja viselni itt a földön, a porváros emberei között.
            </p>
				<p>
               Este az asszony felfohászkodott a mennyezet felé, amelyen túl, vajon
                  igaz-e, a jóságos Isten lakik:
            </p>
				<p>
               - Ó, ha fiú lenne...
            </p>
				<p>
               Kender Pál hallotta a fohászkodást, és a fejét rázta:
            </p>
				<p>
               - Nem kell, nem kell - sóhajtotta magában -, miért éljen még egy
                  Kender Pál. Ha leány lenne... talán még élni is érdemes volna.
            </p>
				<p>
               - Ha fiú lenne - fohászkodott a rózsaszínű asszony, és apró kezeit
                  kitárta -, az életemet adnám érte.
            </p>
				<p>
               Milyen keserű és furcsa órák, percek, napok voltak ezek, később is
                  ámulva emlékezett reájuk az eljövendő gyermek apja. Egy ködös éjszakán megint a
                  gyermek fényességében ragyogó teste kísértette. Eszébe jutott az orvos
                  mondása:
            </p>
				<p>
               - Inkább a gyermekekért - ismételgette -, inkább a
                  gyermekekért...
            </p>
				<p>
               Nem tudott egyetérteni ezekkel a szavakkal. Lázadozott benne a
                  szenvedések emléke, és kiújult a frissen kapott seb, amely, úgy érezte, sohasem
                  fog behegedni. Tisztán látta a szerepét a jövőben, és átérezte az apa magasztos
                  kötelességét, de a szíve mélyén elvesztett, nyomorúságokban eltöltött évek után
                  sírt. Ekkor gondolt mégis arra, hogy gondoskodni kell a gyermekről. Valamit ki
                  kell találni, ami megvédi mindentől, az ellenséges nyomortól, ami minden örömet
                  biztosít neki. Sokáig gondolkozott ezen, de nem tudott találni modern
                  bölcsességkövet, amely minden ellen megvéd, és boldoggá tesz. Napokig járt a
                  vágyakozással a lelke mélyén, hogy biztosíthassa a gyermeke boldogságát. Végre
                  azután úgy vélte, megtalálta az egyetlen hathatós eszközt:
            </p>
				<p>
               - Pénz, pénz - sóhajtotta -, sok pénz. Garmadába, földbe, minden
                  értékbe fektetett pénz lehet csak a sánc, amelyet senki sem támadhat meg.
            </p>
				<p>
               Neki immár úgysem kell a pénz: ő már nem lesz boldogabb azáltal, ha
                  százezreket tud a háta mögött. De a gyermek, az ne szenvedjen semmi szükséget,
                  annak legyen meg mindene, amit kíván, kísérje el a nagy vagyon a bölcsőtől a
                  koporsóig. Most féktelen erővel tört ki rajta a vágy, hogy vagyont szerezhessen a
                  meglevő birtokhoz. Felült az ágyában, és két kézzel markolászta, seperte az ölébe
                  képzeletben az aranyakat.
            </p>
				<p>
               - Mindent a gyermeknek - mondta, és már arra gondolt, hogy öt
                  esztendeig nem kell ruhát készíttetnie, ha éppen nem akar, mert annyi régi öltönye
                  van. Öt év alatt ez is sok pénz.
            </p>
				<p>
               Az asszony sem fog öltözködni, de a gyermek mindent megkap. A kis
                  doktort megfogadják mellé külön szolgálatra, lesz német és angol dajka, mert
                  mindent, minden nyelvet és tudományt meg kell tanulni neki... szegény síró és apró
                  gyermeknek.
            </p>
				<p>
               De ez rettentő sok pénzt emészt fel. Valamit ki kell találni, amiből
                  tisztán a nevelést lehet fedezni. Valami vállalatot kell létesíteni, amely ontja
                  az aranyakat. Ez újabb gondokat adott neki. Valósággal elfoglalták a nagyszerű
                  tervezgetések.
            </p>
				<p>
               - Egy gőzmalom, egy gőzmalom! - kiáltott fel egy téli reggel. És
                  nyomban ki akarta számítani, hogy mennyit jövedelmezhet egy szép és modern malom.
                  A tervet sokáig titkolta, de azután mégis elárulta az anyjának:
            </p>
				<p>
               - Mama - mondta -, nincsen egy valamire való gőzmalom sem az egész
                  vidéken. Mi alapíthatnánk egyet...
            </p>
				<p>
               Az öregasszony összecsapta a kezeit:
            </p>
				<p>
               - Lehetetlen - mondta csodálkozva -, hát ilyesmin jár az eszed?
            </p>
				<p>
               - Mi van ezen különös? Már csak unaloműzésből is megcsinálom a
                  terveket, a költségvetést.
            </p>
				<p>
               - Hát értesz te ahhoz?
            </p>
				<p>
               - Nem értek egyelőre, de majd megtanulom. Ha nem megy jól, bérbe
                  adjuk. A kamatot akkor is meghozza.
            </p>
				<p>
               - De hiszen a folyó tele van vízimalmokkal. Azokat nem teheted
                  tönkre. Nem is versenyezhetsz velük, mert potyán kapják a hajtóerőt.
            </p>
				<p>
               - De én ugyanaz alatt az idő alatt hússzor annyit őrölhetek, mint az
                  összes vízimalmok. Azonkívül modern gépek...
            </p>
				<p>
               A matróna nem egyezett bele a tervekbe. Ő nem szerette a gépeket, és
                  tőle telhetőleg szabadkozott a Pál előterjesztése ellen.
            </p>
				<p>
               - Nézze, drága rokon - mondta Manó bácsinak -, milyen tervekkel jön
                  ez a furcsa fiú. Eddig esze ágában sem volt az ilyesmi...
            </p>
				<p>
               - Bizony sok gonddal jár az ilyesmi - akart kitérni a véleményadás
                  elől az öregúr -, nagyon drága az építőanyag. De hát miért is akartok ti
                  gőzmalmot?
            </p>
				<p>
               - Keresztapám - mondta Pál -, a gyermek nevét viselné az új vállalat.
                  És az ő vagyona lenne az egész a jövedelemhez hozzá sem nyúlnánk.
            </p>
				<p>
               Ágotai bácsi lenézett a földre, onnan a plafonra. Zavarban volt, nem
                  tudott választ adni, bár a szíve meg volt nyerve. De ott állott előtte Kender
                  Kelemen özvegye, aki szigorú szemekkel várta a szája mozdulását. Aztán bejött a
                  lánya, és amint meglátta Marikát, nyomban megjött a bátorsága.
            </p>
				<p>
               - Hát nem lenne rossz - jelentette ki, és éppen a Kender Kelemenné
                  szemei közé nézett -, miért ne vállalkozhatnánk egyszer mink is? Mindig csak a
                  zsidók nyerjenek? Ha ebbe belebukunk, az se nagy baj. Olyan az ilyesmi, mint a
                  sorsjegy, sose lehet tudni.
            </p>
				<p>
               - De hiszen maga mondta, kedves rokon, hogy drága az építőanyag -
                  vélekedett a matróna.
            </p>
				<p>
               Pálnak új ötlete támadt: egészen megélénkült.
            </p>
				<p>
               - Nem lesz olyan drága, ha mi csináljuk...
            </p>
				<p>
               - Mit akarsz, csak tán nem téglagyárat?
            </p>
				<p>
               - De igen. Ehhez igazán nem kell nagy befektetés. Ugye,
                  keresztapám...
            </p>
				<p>
               Marika az öregúr szakállával játszadozott. Ágotai bácsi ismét a
                  legnagyobb zavarban volt.
            </p>
				<p>
               - Kedveseim - adta meg a választ a lehető leglassabb modorban -,
                  persze sok számítás kell az ilyesmihez, de az ágotai határban van jó agyagos
                  föld... Ott lehetne egy kis költséggel.
            </p>
				<p>
               Kender Pál felcsapott vállalkozónak és szakértőnek.
            </p>
				<p>
               Az első napokban teljes gőzzel dolgozott, utánajárt, hogy mennyiért
                  őrölnek a vízimolnárok, és meddig mehetnek le az árakkal, hogy mégse veszítsenek.
                  Összehasonlította a maga számításait a molnárok költségvetésével, és kimutatta,
                  hogy még a legcsekélyebb árakkal is versenyezhetik. Nyereség kevés lesz, de ez
                  csak az első években marad így. Mert a molnárok feltétlenül tönkre mennek, ha jobb
                  vidékre nem költöznek. Mikor azután elpusztultak a porváros határából, akkor
                  mehetnek felfelé a gőzmalom árai.
            </p>
				<p>
               A téglagyár kilátásai pedig egyszerűen rózsásnak ígérkeztek. A
                  járásban alig van egy-egy kisebb gyár, az is csak a maga faluját látja el. A
                  porváros lakói a városból fuvarozzák a téglát meg a cserepet. Ha ez nem válik be,
                  ha ez nem hajt nagyszerű hasznot, akkor akár a patikusok is becsukhatnak.
            </p>
				<p>
               Legyőzte minden undorodását, és egy délben felment a
                  községházára.
            </p>
				<p>
               - Mi tetszik? - kérdezte a jegyző fagyosan.
            </p>
				<p>
               - Egy téglaégető és egy gőzmalom ügyében jöttem. Mind a kettőt én
                  építtetem.
            </p>
				<p>
               Előadta a terveket, és aziránt érdeklődött, hogy mi a közigazgatási
                  eljárás.
            </p>
				<p>
               - Ja kérem - mondta a jegyző -, az bizony bonyolult dolog.
                  Tűzrendészeti kiszállás, engedély, a gőzmalom még nehezebb. Különben is...
            </p>
				<p>
               - Különben is?
            </p>
				<p>
               - Uraságod izé, hogy úgy mondjam, társadalmi bojkott alatt áll. A
                  fellebbezések egész özönét árasztanák a megyeházára.
            </p>
				<p>
               - Mindegy - felelte Kender Pál -, majd megfelelünk mindenkinek.
                  Egyébként ez csak emelné a falut...
            </p>
				<p>
               Alighogy megindultak a hivatalos eljárások, Rétsághy főbíró magához
                  kérette a földbirtokost:
            </p>
				<p>
               - Kedves barátom - ropogtatta az r betűket ellenállhatatlan bájjal -,
                  baj van.
            </p>
				<p>
               - Mi lehet a baj? Nincs szó panamáról. A magam földjén, magam pénzén,
                  a magam veszélyére dolgozom.
            </p>
				<p>
               - Ez az isteni naivság és becsületesség - tette fel a monokliját a
                  főbíró, hogy jobban megnézhesse a fiatalember tiszta kék szemeit. - De mondd csak,
                  kedves barátom, kinek a gabonáját akarod te őrölni? A magadét? Ugye, hogy nem,
                  hanem a faluét. Szóval a falunak is van valami beleszólása a dologba. És különösen
                  nagy baj, hogy tisztes adófizetőink, a vízimolnárok testületileg jártak az
                  alispánnál. És hát őket még sem lehet kirúgni. Nagyon szép ígéretet kaptak.
            </p>
				<p>
               - De hogy tudták meg a dolgot? Hiszen az ilyesmi hivatalos úton,
                  tulajdonképpen titokban intéződik.
            </p>
				<p>
               A főbíró mosolygott:
            </p>
				<p>
               - Hát megtudták valahogy. Az ilyesmi különben sem titok. De ne
                  pazarold az egészségedet arra, hogy mérgeskedj! Eszelj ki valami jobb dolgot.
                  Valami gyárat. Tudod, ez a főispán gyengéje: ipari életet akar a megyében.
                  Valósággal örülnének a tervednek.
            </p>
				<p>
               A gőzmalomról tehát le kellett mondani. Hiszen a fellebbezések
                  elhúzódhatnak évekig, és az eredmény mégsem bizonyos. Hosszas fejtörések után új
                  tervet talált ki Kender Pál:
            </p>
				<p>
               - Keresztapám - kockáztatta meg most már Ágotai bácsi előtt -, egy
                  szeszgyárat kellene létesíteni.
            </p>
				<p>
               Keresztapa a fejét vakarta:
            </p>
				<p>
               - Igen szép terv - mondta megint, furcsán elgondolkozva -, de nagyon
                  nehéz dolog. Éppen ezen a vidéken, ahol nincsenek nagy uradalmak, és a paraszt sem
                  adja el, amije terem.
            </p>
				<p>
               - Úgy gondoltam - folytatta Kender Pál a magyarázatot -, hogy a
                  silányabb földeket beültetjük krumplival. Ha esetleg megakadna az üzem, a mi
                  tartalékunk mindig kéznél lesz.
            </p>
				<p>
               - Nehéz, nagyon nehéz, nem ide való a gyár, nem erre a vidékre való.
                  Rossz a közlekedés, nehéz és drága a szállítás.
            </p>
				<p>
               - De hát a gyermek - jegyezte meg Pál egy mániákus makacsságával -,
                  valami nagyszerű ajándékot szeretnék neki előkészíteni.
            </p>
				<p>
               - Istenem, a gyermek - lágyult el Ágotai bácsi -, hát amint gondolod.
                  De nagyon körül kell tekinteni. Nagyon vigyázni kell, csak szakemberekkel menj
                  neki, ha már okvetlenül akarod.
            </p>
				<p>
               Kender Kelemen özvegye elkeseredetten harcolt az új terv ellen.
            </p>
				<p>
               - Már megint új hóbort? - csattant fel, mikor megtudta, hogy mit
                  tervez a fia. - Hogyne, majd gyárat építünk. Bebüdösítjük füsttel az egész
                  környéket. Megdrágítjuk a napszámot a magunk kárára. Hiszen ha itt mozogni fog az
                  a gyár, akkor minden komisz paraszt nagyobbra tartja majd magát...
            </p>
				<p>
               - Elég olcsó így is - jegyezte meg Pál -, nem baj, ha egypár
                  fillérrel felemelkedik is. Csakhogy mi nemcsak szeszgyárat alapítunk.
            </p>
				<p>
               - Hanem? - kérdezte rémülten Kender Kelemenné.
            </p>
				<p>
               - Hanem ami azzal jár: hizlalót is. Kimustráljuk az ökröket, és
                  befogjuk hizlalni. Azt hiszem, ez ellen neked se...
            </p>
				<p>
               - Hiszen ha csak hizlalóról lenne szó. Nem is kifogásolnám a dolgot.
                  De a vesztembe nem rohanok. A gyár megeszi a sok pénzt, és semmit se hoz.
            </p>
				<p>
               Csökönyösen megmaradt az álláspontjánál. Ámde ez egyszer nemigen
                  törődött vele Pál. Most nem az ő dolgáról van szó, most a gyermek jövője a fontos,
                  hát cselekedhetik szabadon. Számolt, könyveket olvasott, és be-berándult a városba
                  a terveket megsürgetni. Ilyenkor néha elkísérte Marika. Az asszony nem tudott hova
                  lenni a boldogságtól és a ragaszkodástól.
            </p>
				<p>
               - Sohasem reméltem - vallotta egyszer őszintén, amint a kocsi lassan
                  haladt velük -, hogy ilyen hamar és ilyen nagyon boldog leszek. Kedvesem, drága
                  uram, hogy fog szeretni téged... és istenem, ha fiú lesz, arra fogom tanítani,
                  hogy te vagy a legnagyobb, a legnemesebb ember...
            </p>
				<p>
               Odasimult az urához, karját a karjába öltötte és ha még egy szót
                  szól, bizonyára elsírja magát a torkára szállott meghatottságtól. Az eljövendő kis
                  ember apja rávetette magát a munkára, mint a halálra éhezett ember a puha
                  kenyérre. Egyszer, mikor egy este számolt, terveket dolgozott ki, eszébe jutott,
                  hogy tulajdonképpen még nem is dolgozott amúgy istenigazában egész életében. Azt
                  hitte, hogy na, most aztán megtalálta a síneket, amelyeken haladni fog.
            </p>
				<p>
               Csak nagy néha lepték meg a régi gondok, szinte egészen
                  újjászületett. De egy felültetett, távoli hölgy alakja még mindig kísértette. A
                  piros tintás üveg mögött egyszer csak reája mosolygott egy arc, a Splényi művésznő
                  arca. A fehér papiroson látta a szemeit kirajzolódni, és nemsokára érezte az
                  ismerős parfümöt is. Lelkiismeret-furdalást érzett, és bár a kezével önkéntelen
                  olyan mozdulatot tett, mintha valamit elhessegetne, mégis Splényi Katalinra
                  gondolt.
            </p>
				<p>
               - Nem volt szép, nem volt becsületes dolog - mondta magában -,
                  értesíteni kellett volna. Azt kellett volna írni neki, hogy holnapután vagy
                  később... De hát akkor minden olyan furcsa volt.
            </p>
				<p>
               Tovább írogatott, de a művésznő ezen az éjszakán már nem hagyta
                  békében. Szinte gyűlölködve, hirtelen haraggal nézett át a szomszéd ágyba, ahol
                  nyugodtan aludt az asszony. Ő maga is érezte, hogy ezek furcsa idők. Minden nap
                  változásokat, váratlan meglepetéseket hoz magával. Reggelre kelve, ismét a
                  munkához láthatott egészen nyugodt lélekkel. Dolgozott, és csak a gyermekre
                  gondolt, akinek tartozik valamivel, tartozik sok mindennel, akinek a ragyogó
                  jövőjéről a saját erejéből, a két keze és agya munkájával akart gondoskodni.
            </p>
				<p>
               - Szeszfőző? - kérdezte tőle a jegyző gúnyosan. - Talán pálinkafőzővé
                  méltóztatnak átalakítani az Ágotai-kúriát. Az most nagyon divatos az úri
                  házaknál.
            </p>
				<p>
               Kender Pál ügyet sem vetett rá.
            </p>
				<p>
               - Tessék csak, kérem, tudomásul venni a bejelentést - mondta, és
                  előtte csak a gyermek üdvössége lebegett -, egészen külön épület lesz a falu
                  határában. Tűzmentesség biztosítva...
            </p>
				<p>
               - Ja, igaz kérem - vágott közbe a jegyző -, jó, hogy tűzmentességről
                  tetszik beszélni. Egy kis baj van a téglaégetőnél. Nem adták meg az engedélyt ott,
                  ahol kérni tetszett. A folyó partján esetleg lehet.
            </p>
				<p>
               - De hiszen az öt kilométernyire van a szeszgyár telkétől.
            </p>
				<p>
               - Ja kérem, sokan fellebbezték. Nem tűzbiztos. Tetszik tudni, ott
                  ólak vannak a közelben.
            </p>
				<p>
               - De hiszen azok az én ólaim.
            </p>
				<p>
               - Mindegy, kérem, ami határozat felülről jön, az nekünk szent.
            </p>
				<p>
               Kender Pál a főbíróhoz szaladt segítségért. Rétsághy a lehető
                  legnagyobb szívességgel fogadta.
            </p>
				<p>
               - Kedves barátom - mondta, és egyszerre kínálta székkel, szivarral,
                  gyújtóval -, azt igazán kötelességemnek tartom. El fogjuk intézni. Boldogult
                  atyáddal szintén kitűnő viszonyban voltunk.
            </p>
				<p>
               - Jól tudom - mondta a földbirtokos felhevülve -, hogy nem szeretnek,
                  és valami ostoba bojkottot hoztak össze ellenem. Ezzel igazán nem törődöm, de az
                  mégis furcsa, hogy amikor a magam földjén akarok valamit csinálni, akkor sem
                  hagynak békén...
            </p>
				<p>
               Rétsághy elgondolkodott:
            </p>
				<p>
               - Ne izgasd magadat, barátom - mondta szórakozottan -, minden
                  meglesz, minden úgy lesz, ahogy kívánod.
            </p>
				<p>
               - Köszönöm - mondta Pál, és megszorította a főbíró kezét.
            </p>
				<p>
               - Apropos - élénkült meg Rétsághy -, az előbb a földjeidről
                  beszéltél, körülbelül hány munkást foglalkoztattok? Persze már csak a számba
                  vehetőkről lehet szó, az adófizetőkről.
            </p>
				<p>
               Kender Pál elgondolkodott:
            </p>
				<p>
               - Sokan dolgoznak. De ilyen pontosan igazán nem tudom megmondani.
                  Ellenben, ha parancsolod, főbíró úr...
            </p>
				<p>
               - Ne, ne fáraszd magad, fiacskám, nem túlságosan fontos.
            </p>
				<p>
               - De milyen célból kellene?
            </p>
				<p>
               - Mondom, nem fontos, valami statisztikát akarok. A szociális
                  helyzet, és így tovább...
            </p>
				<p>
               Keresztbe tette a lábait. A hosszú, keskeny cipője merészen, csaknem
                  a szemben ülő Kender Pál válláig rúgódott fel.
            </p>
				<p>
               - És kedves barátom - mondta bizalmasan -, ezekkel az emberekkel
                  rendelkezhetsz te?
            </p>
				<p>
               - Hogy érted ezt, főbíró úr?
            </p>
				<p>
               - Úgy, hogy izé... ha izé, azt mondod nekik, hogy izé... emberek, itt
                  most egy ilyen szocialista fog beszélni, hát oda nem muszáj elmenni.
            </p>
				<p>
               Ez hát a szociológia - gondolta Pál -, ezért kell hát a
                  statisztika.
            </p>
				<p>
               - Ilyesmi még nem fordult elő - mondta aztán mosolyogva -, de azt
                  hiszem, hogy ha vállalkoznék erre a szerepre, bizonyára hallgatnának rám. Már csak
                  a környékbeli nép kitűnő intelligenciája is valószínűvé teszi a
                  következtetésemet.
            </p>
				<p>
               - Ne gúnyolódjék, barátom - szólt komolyan a főbíró -, ez a nép
                  becsületes és jó, csak itt ezek az úrfélék, ezek gyalázatosak.
            </p>
				<p>
               A kezét a szájára illesztette szorosan, és intett Pálnak, hogy erről
                  különben jobb nem beszélni.
            </p>
				<p>
               Mikor búcsúzkodni kezdett a fiatalember, odalépett szorosan eléje, és
                  mindkét kezével megrázta a kezét. Utolérhetetlenül kedves és szívélyes volt.
            </p>
				<p>
               - Csak nyugodtan, kedves barátom. Nem kell törődni a kis
                  komiszságokkal. Tudod, fiacskám, a közigazgatás nehéz terület. Nagy gépezet az
                  országban, millió apró kereke van, hát nem csoda, ha itt is, ott is mutatkozik egy
                  kis hiba. Persze az ilyesmit mindjárt reparáljuk. Egyszóval barátom, emelkedjünk
                  felül az ilyen kis emberek mókáin. Te csak bízd rám az ügyedet, még holnap
                  bemegyek, és elintézem. Itt a kezem rá. Ha Rétsághy adja a kezét valamire, az
                  szinte bizonyos... tudod, neked tartozom ezzel, a szegény megboldogult édesapád
                  is...
            </p>
				<p>
               Amint hazafelé ballagott Kender Pál, nem tudta mire vélni ezt a
                  határtalan szolgálatkészséget. Jókedvűen lépkedett hazafelé, és megölelte Marikát,
                  aki az ajtóban várta.
            </p>
				<p>
               - Eddig rendben van minden - mondta megelégedetten -, azt hiszem,
                  nyár végére készen is leszünk.
            </p>
				<p>
               Az asszony súgott valamit, amire az ura mosolyogni kezdett.
            </p>
				<p>
               - Egyszerre tartjuk a keresztelőt - válaszolta, és Marika, boldogabb
                  volt, mint valaha.
            </p>
				<p>
               Bent az ebédlőben a kis doktor vitatkozott Manó bácsival.
            </p>
				<p>
               - Lehetetlen a régi rendszert tartani - gesztikulált elmerülve a
                  saját fejtegetésébe az öregúr -, bizony, doktor úr, most szükség lenne egy erős
                  kezű emberre, aki kivezesse a megrekedt szekerünket a sárból...
            </p>
				<p>
               A kis doktor nem kevésbé volt elfoglalva a témától, és tulajdonképpen
                  észre sem vette a belépő Kender Pált.
            </p>
				<p>
               - Ugyan kérem - fordult Manó bácsi felé, és egészen közelről
                  magyarázott neki -, ne vicceljünk, ne áltassuk magunkat. Ismerjük be töredelmesen,
                  hogy Bécstől függünk.
            </p>
				<p>
               - Az ám - vágott vissza Manó bácsi szokatlan tűzzel -, de ha igaz
                  volna, amit mondott, akkor is nekem lenne igazam. Mert kérem, Deák Ferenc idejében
                  is Bécstől függöttünk. Andrássy Gyula gróf idejében is. És ugye, mégse
                  történhettek ilyen furcsa dolgok. Mert ezek emberek voltak a talpukon, és tessék
                  elhinni, hogy minden attól függ, hogy játssza a szerepét a kormány. Vagyis, hogyan
                  közvetíti a két fél közt a dolgokat, aki középen áll.
            </p>
				<p>
               Weissenberg doktor mosolygott.
            </p>
				<p>
               - Ez már okosan volt mondva. Igazi, kedves, konzervatív álláspont.
                  Nem is vártam egyebet Ágotai bátyámtól.
            </p>
				<p>
               - Azt mondja, hogy én konzervatív vagyok - ragadta meg a szót az öreg
                  -, hiszen ez a legújabb politika. Így van ez hatvanhét óta a mai napig. Csak a
                  részletekben lehetnek eltérések.
            </p>
				<p>
               - Hát a választójog részletkérdés? - vágott közbe a doktor.
            </p>
				<p>
               - Ugyan hagyjanak békét azzal a maszlaggal - fortyant fel az öreg
                  uracska -, ha eddig jó volt a mostani, minek a másik.
            </p>
				<p>
               Végre Kender Pál is megszólalt:
            </p>
				<p>
               - De hát mi történt, hogy ilyen elkeseredetten politizálnak?
            </p>
				<p>
               - Mi történt? - hüledezett a kis doktor. - Nahát, még azt se
                  tudja?
            </p>
				<p>
               - Nem én - mondta őszintén Pál.
            </p>
				<p>
               - Hát kormányválság, fiacskám - szólt Ágotai bácsi -, új kormány jön,
                  választások lesznek...
            </p>
				<p>
               - Bocsánat - mondta Pál -, igazán nagyon elmaradtam az utóbbi
                  hetekben, de a tervek annyira elfoglaltak.
            </p>
				<p>
               Azután hirtelen világosság támadt a fejében. Hát ezért kell a
                  statisztika Rétsághynak? Ezért volt olyan nagyon kedves.
            </p>
				<p>
               Hírtelen eszébe jutott az adoma, hogy az orosz katonák arról tudják
                  meg a háború közeledését, hogy a tisztek nem rúgják őket többé hasba.
            </p>
			</div>
			<div type="chapter">
				<head>
               24
            </head>
				<p>
               A korcsmaszobában sűrű és kékes füst kóválygott a társaság feje
                  fölött. Akik a füstbura alatt ültek, a nehéz levegőt erősen dolgozó tüdővel
                  szívták, ittak és vitatkoztak. A patikus szinte visszahökkent, mikor belépett.
                  Hájjal puhított csizmaszár szaga, tízesztendős, molyporral konzervált télikabátok
                  illata, sok ember párás, sörgőzös lehelete, komisz szivarok földre dobott
                  csutakjai egyetlen, furcsa és maró keverékben egyesültek. A szemet csípte, a
                  torkot reszelte ez a kegyetlen, vastag levegő. Az első pillanatban vissza akart
                  lépni a fiatal gyógyszerész az utcára, de mert a füstkalap alatt együtt volt
                  csaknem az egész városka intelligenciája, elszántan belépett. Olyan nagy újságot
                  tudott, hogy azt már nem volt szíve elhallgatni, eltekintve attól, hogy nem is
                  illik az ilyesmit nyugodtan hazavinni, és titokban tartani. Mert ha az ember nem
                  is betegszik bele ebbe a műveletbe, utóbb bizonyára megpukkad, ha mások
                  diadalmasan újságolják neki, hogy...
            </p>
				<p>
               Leült, megvárta, míg elhozzák a sörét, és sunyin leste a többieket,
                  akik zagyván beszélgettek, zsibongtak és nevetgéltek körülötte. Nála volt a bomba,
                  amellyel ezt az egész társaságot fel lehet robbantani. Előbb ivott egy kortyot,
                  azután kiegyenesedett a székén.
            </p>
				<p>
               - Hát, uraim - mondta a szomszédainak -, nagy dolgok fognak
                  történni...
            </p>
				<p>
               Három embernek beszélt, de olyan hangosan, hogy a harmadik asztalnál
                  is meghallották. A zsibongás és összevissza kiabálás fokozatosan némult el. A
                  legtávolabbi asztalnál is felütötte a fejét két csizmás atyafi, akik eddig
                  bizonyos hízóügyekkel voltak elfoglalva.
            </p>
				<p>
               - Na, mit tud megint ez a patikus - köpött ki az egyik -, hallgassuk
                  az okos szót mink is.
            </p>
				<p>
               Hirtelen kis gyűrű verődött a gyógyszerész körül.
            </p>
				<p>
               - Nagyon érdekes - fokozta az embergyűrű érdeklődését -, felfordul
                  emiatt az egész város...
            </p>
				<p>
               - Nana - jegyezte meg a jegyző -, nem olyan könnyű, hatezer lakosunk
                  van...
            </p>
				<p>
               - Mégis felfordul - vélte a patikus.
            </p>
				<p>
               Az adótisztecske szerényen, és hogy az intelligens osztályhoz
                  tartozóságát kimutassa, teljes tájékozottsággal szólt közbe:
            </p>
				<p>
               - Ugyan, egy szeszgyár még nem fordít fel bennünket.
            </p>
				<p>
               - Csak nem azt akarja mondani - csaptak le a patikusra egypáran -,
                  hogy a söngájszt gyárat épít?
            </p>
				<p>
               - De kérem, uraim - hangzott egy éles hang -, ki törődik most vele,
                  mikor ilyen érdekes a politikai helyzet!
            </p>
				<p>
               - Tényleg - adtak a hátul álló úrnak igazat a többiek és nevettek -,
                  mi közünk hozzá?
            </p>
				<p>
               Az adótiszt megint véleményt nyilvánított:
            </p>
				<p>
               - Történelmi időket élünk.
            </p>
				<p>
               - Az ám - röhögött Bakos Pista -, ágyút kapnak a fináncok...
            </p>
				<p>
               Hálás nevetés futott végig az asztalok körül álldogálókon: már többen
                  le akarták inteni a szerepelni vágyó emberkét.
            </p>
				<p>
               - De a teremtésit, uraim - tréfálkozott a patikus -, hagyjanak már
                  beszélni.
            </p>
				<p>
               - Halljuk! Halljuk!
            </p>
				<p>
               - Kedves uraim, van szerencsém önöknek elárulni, hogy szeretett
                  főbírónk, Rétsághy úr a parlamenti új párt jelöltje.
            </p>
				<p>
               Egy pillanatra csend támadt. Az urak összenéztek, és hirtelen két
                  táborra szakadtak. Mindenikök azt kémlelte, hogy milyen álláspontot foglalhat el a
                  másik. Azután a jegyző felemelkedett, és nemes gesztussal a szemben állók
                  félkaréjára mutatott.
            </p>
				<p>
               - Éljen Rétsághy! - kiáltotta, és újpártiak, ellenpártiak egyforma
                  lelkesedéssel éltették, már csak azért is, hogy idejekorán el ne árulják, hogy
                  hova tartoznak.
            </p>
				<p>
               A kavarodás után kételkedő hangok merültek fel:
            </p>
				<p>
               - Honnan hallotta?
            </p>
				<p>
               - Tőle magától.
            </p>
				<p>
               - Az lehetetlen.
            </p>
				<p>
               - Miért volna lehetetlen - védekezett sikere fényében fürödve a
                  patikus -, most jött meg a városból. Beszélt az új főispánnal, holnapután beadja a
                  nyugdíjaztatása iránti kérést.
            </p>
				<p>
               - És ki lesz az ellenjelöltje?
            </p>
				<p>
               - Bekeley, városunk szeretett képviselője!
            </p>
				<p>
               - Éljen - kiáltotta gúnyosan a jegyző -, a bukott kormány támogatója,
                  éljen!
            </p>
				<p>
               Zavaros zúgás keletkezett, az urak nem akarták kicsúfolni a
                  képviselőjüket, de nem is szándékozott közülük egy sem síkraszállani érte.
            </p>
				<p>
               - Tisztelt uraim - emelkedett szóra a jegyző -, hivatali állásom
                  tiltja ugyan, hogy a politika úgynevezett nyílt vizeire evezzek, de az a szoros
                  kapocs és mindig buzgó tisztelet, amely Rétsághy főbíró úrhoz fűz immár
                  tizenkilenc esztendeje, úgy érzem, kötelességemmé teszi, hogy néhány szót
                  szóljak.
            </p>
				<p>
               - Halljuk! Halljuk! - zúgott a társaság, és ez a kiáltás némi
                  büszkeséggel töltötte el a keblüket. Hogyne, hiszen a parlamentben is így
                  szokták.
            </p>
				<p>
               - Tisztelt polgártársak - szedte elő a jegyző a képviselőválasztási
                  szótárból a megszólítást -, városunk bizalma mindenesetre az ő jeles személye felé
                  fog irányulni. Éppen ezért egy ívet fogunk körözni, amelyen városunk tizenkét
                  lelkes és tekintélyes polgára ajánlani fogja őt a jelöltségre...
            </p>
				<p>
               Az ívet hamarosan körözték. Az emberek tolongtak valósággal, hogy a
                  nevük szerepeljen a papírlapon. Egy fél óra múlva valóságos szenzáció történt. Az
                  ajtó kinyílott és egy szikár, magas alak jelent meg a világos négyszögben.
            </p>
				<p>
               - Éljen - ordította el magát valaki -, éljen szeretett
                  képviselőnk!
            </p>
				<p>
               A főbíró szerényen meghajolt. Sohasem szokott a sörözők között
                  megjelenni, de most leszállott előkelősége magasságából: a népszerűséget
                  kereste.
            </p>
				<p>
               - Halljuk! Halljuk! - kiáltozták számosan összevissza. Rétsághy
                  szabadkozott, de azután nem menekülhetett.
            </p>
				<p>
               Beszélnie kellett.
            </p>
				<p>
               Egy nádszéken balanszírozva kezdett szónokolni uras monotonsággal. A
                  monokliját az ujjai közé csíptette:
            </p>
				<p>
               - Tisztelt barátaim - mondta -, meghat a bizalom, és meglep az az
                  impozáns megnyilatkozása a szeretetnek, amelyet önöknél látok, és egyben csaknem
                  könnyekig hat. Mikor nehéz feladatomra vállalkoztam pártom megbízásából, csak egy
                  cél lebeg előttem, ami egész életem célja: e várost boldoggá tenni. Tisztelt
                  barátaim, én tudni fogom kötelességemet. Programom nem a közjogi zsinórmértékek
                  közötti búvárkodás, hanem a város érdekeinek megvédése. Elsősorban közlekedésünk
                  rendbe hozása. A kövezet, uraim, az aszfalt, minden művelt nép...
            </p>
				<p>
               Így tartotta meg első programbeszédét Rétsághy főbíró, a porváros
                  szeretett képviselőjelöltje.
            </p>
				<p>
               Weissenberg doktor, aki összekötő kapocsként szerepelt a porváros és
                  a Kender família között, lelkendezve rontott be az ebédlőbe:
            </p>
				<p>
               - Na, kedves Ágotai úr, megvan az új képviselőjelölt.
            </p>
				<p>
               - Ugyan kicsoda?
            </p>
				<p>
               - Ne csodálkozzanak nagyon: Rétsághy.
            </p>
				<p>
               - Ejha! - mondta epésen Kender Kelemenné. - Még talán államtitkár
                  akar lenni.
            </p>
				<p>
               És a szíve mélyén már ott rágódott a nagyravágyás titkos
                  reménykedése, hogy majd az ő unokája... az talán bizonyosan államtitkár lesz.
            </p>
				<p>
               Kender Pál nem lepődött meg:
            </p>
				<p>
               - Sejtettem - szólt -, már napokkal ezelőtt gyanús volt a dolog.
            </p>
				<p>
               - Ugyan honnan sejtette?
            </p>
				<p>
               - Nagyon kedves volt hozzám a múltkor, és mára el is intézte, amit
                  ígért.
            </p>
				<p>
               - A malomengedélyt gondolja? - érdeklődött a kis doktor.
            </p>
				<p>
               - Dehogy, a szeszgyár ügyét értettem.
            </p>
				<p>
               - Hát maga szeszgyárat akar? - riadt meg az orvos.
            </p>
				<p>
               - Igen - mondta Pál büszkén -, minden feltételünk megvan ahhoz, hogy
                  jól menjen a bolt.
            </p>
				<p>
               - Igen, igen - nevetett Weissenberg -, csak egyet tévesztett el.
            </p>
				<p>
               Kender Pál érdeklődve fordult feléje.
            </p>
				<p>
               - Azt - mondta még mindig mosolyogva a doktor -, hogy nem született
                  zsidónak.
            </p>
				<p>
               - Hát csak a zsidónak szabad meggazdagodni?
            </p>
				<p>
               - Az önök példája éppen az ellenkezőjét igazolja, de a
                  meggazdagodásnak különféle módjai vannak, és ez a mód, amit ön választott,
                  speciális zsidó módszer. És bocsásson meg, én kételkedem abban, hogy ért ehhez a
                  módszerhez.
            </p>
				<p>
               - De hát valamit csak kell csinálnom.
            </p>
				<p>
               - Igen, éppen itt az ideje. De ne gyárat, az istenért, ne gyárat
                  tessék csinálni. Az önök barátja a föld. Tessék inkább azt megcsapolni, az ön
                  családját csak az teheti még gazdagabbá. Ahhoz, hogy gyárat alapítson, másképpen
                  kellett volna születnie és nevelkednie. Más papát és más nagyapát kellett volna
                  választania. Ha még visszacsinálható, akkor szakítson ezzel a tervével.
            </p>
				<p>
               Kissé elkedvetlenedve, de változatlan szorgalommal dolgozott tovább
                  is Pál. A politikai izgalmak, amelyek végre elevenséget hoztak a sárban elmerült,
                  alvó falura, elvonták a figyelmet az ő tervéről. Megjött az ellenjelölt is. Kint
                  az állomáson záptojásokkal várták a Rétsághy emberei, és a faluban, amikor végre
                  hozzájutott a szónokláshoz, néhány merész hölgy szódavízzel spriccelte le. A szép
                  szalonkabáton szomorúan folydogált a víz.
            </p>
				<p>
               - Hol az aszfalt? - kiáltották egyesek. - Hol a kövezés meg a
                  gyorsvonat?
            </p>
				<p>
               Bekeley párthívei végre is kiverték a zavaró elemeket, és zárt ajtók
                  mögött hallgatták meg a jelöltjüket. Ilyen és hasonló esetek napról napra adódtak
                  elő. Késői órákban részeg emberek daloltak a máskor néma utcákon, és harsány
                  kiáltások rezegtették a fekete éjszakák csendjét. Két pártra bomlott a városka.
                  Láthatólag két aránytalan pártra. A főbíróé volt a nagyobb párt. Az izgalmak
                  azonban ennek dacára is egyre tartottak. Rétsághynak sok titkos ellensége volt, és
                  akik mellette ágáltak - úgy mondták a bennfentesek -, azok között is sok a gyanús
                  alak. Éppen ezért a győzelem egy kicsit kétesnek látszott.
            </p>
				<p>
               És ebben a zajban, a kis ravaszságok, apró piszkosságok, tülekedések
                  primitív forgatagában jól érezte magát Kender Pál. Ő, akit a nyugalmas idők alatt
                  bántottak az utcák, a konok, némán haladó emberek, most sem törődött senkivel sem.
                  Most, hogy a tél múlóban volt, már hozzálátott a téglaégető építtetéséhez. A
                  szeszgyár tervei is elkészültek véglegesen, és lassanként munkások után kellett
                  néznie. Amíg a többiek mesterségesen igyekeztek egymást meggyűlölni, addig ő
                  dolgozott szorgalmasan, és meg volt győződve, hogy a nagy és szent cél biztosítva
                  van, a reája rótt munkát elvégezte, a gyermek gazdag lesz.
            </p>
				<p>
               Ebben a hitében nem zavarta most már senki sem. Néha eszébe jutott
                  ugyan, amit Weissenberg mondott a gyárakról de nem tudta elképzelni, hogy ne
                  sikerülhessen valami, amit az ember józanul s meggondolva tervez ki. Ez volt az
                  első munkája, és az ember mindig azt hiszi, hogy amit először alkot, az szent és
                  nagy dolog, azt nem érheti kudarc. Ezt súgja a becsületes és naiv reménykedés
                  mindnyájunknak, de az életnek nevezett nagy úr csak ritkán respektálja az ilyen
                  bizakodásokat.
            </p>
				<p>
               Kender Pál ismét veszélyes narkotikumokkal élt. És úgy járt a tervek,
                  ismeretlen számadások, merész kombinációk között, mint az álomjáró a
                  hátborzongatóan magas párkányok, tetőgerincek szélén. Haladt a furcsa úton, a
                  pénzszerzés délibábja csalogatta maga után, és sokszor szinte szerelmesen gondolt
                  egy szép fehér falú, piros tetejű épületre, egy karcsú és égbe nyúló kéményre,
                  amely füstöt és aranyat vegyesen fog ontani. Amíg így járt furcsán kimeresztett
                  szemekkel, megfeledkezett a távolságokról, a valószínűségekről, a messzi, nagy
                  városról, ahol valaha boldog volt. Megfeledkezett mindenkiről, a feleségéről, az
                  anyjáról, önmagáról, veszendő és halálra ítélt lényéről; előtte csak egy rózsaszín
                  gyermek alakja, számokkal teleírt könyvek, kémények és fehér falak, távolban
                  csengő aranyak lebegtek. De ilyen álomlátásokban nem lehet eltölteni emberöltőket,
                  és a nagy város nem is hagyta nyugodtan szundikálni elszakadt, hűtlen
                  gyermekét.
            </p>
				<p>
               Egy napos délelőtt levelet hozott a posta Budapestről. A boríték
                  címzése ismeretlen volt, és éppen ezért egykedvűen bontotta fel. Levélnek semmi
                  nyoma sem akadt, ellenben egy újságból kivágott hírecske szállott az ölébe a
                  felszakított borítékból.
            </p>
				<p>
               - Egy művésznő botránya - olvasta Pál, és a szíve megremegett.
                  Nyomban tudta, hogy kiről van szó. Előbb azt gondolta, hogy nem is olvassa el. De
                  aztán nem tudott ellenállni.
            </p>
				<p>
               - ... városban - folytatta az olvasást - hangversenyt hirdettek.
                  Egyik fő érdekessége lett volna a koncertnek, Splényi Katalin fiatal dalénekesnő
                  fellépése. Ez azonban elmaradt. Éspedig furcsa körülmények között maradt el. A
                  művésznő, aki csak nemrégiben végezte a zeneakadémiát, kocsin hajtatott a palota
                  elé, ahol a hangversenyt tartották. Itt még egészen jól érezte magát, de mikor be
                  kellett volna lépnie a terembe, sírógörcsök vettek rajta erőt...
            </p>
				<p>
               Kender Pál kezdett ébredezni. A régi fájdalmak belémarkoltak a
                  belsejébe, és mert készületlenül találták, majdnem felcsuklott.
            </p>
				<p>
               - Sírógörcsöket kapott... - olvasta, és égni kezdett, mint a gyermek
                  nyelve, mikor paprikát ízlel először.
            </p>
				<p>
               Elolvasta még egyszer elölről a hírecskét, a szürke kis verebet,
                  amely bizonyára észrevétlenül húzódott meg a nagy újság pompázó köntösű cikkei és
                  szenzációs táviratai között. De mit tehetett ő arról, hogy a hírecske csak szerény
                  és apró betűs hírecske volt, mikor neki nyugtalanító szenzációt jelentett, és
                  érdekelte, szíven találta minden sora.
            </p>
				<p>
               - Vajon miért, miért kapott síró... görcsöket? - vallatta önmagát,
                  aztán, hogy nem tudott vagy nem mert feleletet adni erre a kérdésre, tovább
                  olvasta a hírt - ... Előbb csak tapsoltak, de aztán fütyülni kezdtek. Tomboltak és
                  ordítoztak, míg az impresszárió ki nem jött. “Nem hisszük, nem hisszük?” -
                  ordítoztak, mikor az bejelentette nekik, hogy az énekesnő váratlanul rosszul lett.
                  És ekkor kijött az énekesnő lebomlott hajjal, feldúlt arccal, könnyes szemekkel.
                  Maga előtt látta a leányt megtört szemekkel, könnyezve és szomorú arccal. Ő látta
                  már így egyszer, hát el lehet azt felejteni, mikor hosszú harag után végül feljött
                  hozzája, és előtte sírt a rideg, pesti szobában, és azt mondta neki, hogy fojtsa
                  meg, de ne kínozza többé...
            </p>
				<p>
               - Nem, nem lehet - ismételgette az akkor mondott igéket -, nem lehet
                  együtt maradni, mert belehal valamelyikünk.
            </p>
				<p>
               Ezt forgatta még egy darabig magában, és már ismét kínozta a nagy
                  vágy. Kinézett az ablakon: kint sár volt és sivárság az utcán, lenézett a földre:
                  a lába alá kopott szőnyeg futott a fehérre súrolt deszkapadlón. Ez volt minden,
                  amit láthatott, és a szeme önkéntelenül rátévedt a papírdarabra, amely olyan volt,
                  mint a mesebeli kulcslyuk: egy más világba tekinthetett át rajta.
            </p>
				<p>
               - A hatás óriási volt - olvasta az utolsó sorokat -, tomboltak,
                  tapsoltak, fütyültek és éljeneztek, de persze a hangversenyből mégsem lett
                  semmi.
            </p>
				<p>
               Tulajdonképpen bosszankodott. Ki küldhette neki ezt a hírecskét, ki
                  akarja az ő nyugalmát megzavarni?
            </p>
				<p>
               Ezen gondolkozott, el akarta dobni a borítékot. Meglendítette, és a
                  négyszögletes papír a kályha mellé szállott. Valami ismerős, nyugtalanító illat
                  ütötte meg az orrát. Felállott és utánahajolt a borítéknak. Távolról legyezgetni
                  kezdte magát.
            </p>
				<p>
               - Jeanette szíve - mondta magában -, egészen bizonyos.
            </p>
				<p>
               Egypár gépre vonatkozólag kellett levelet írnia. Leült tehát, és
                  megcímezte a levél fejét. Mikor azután odaért, hogy kettős hajtószíj, hirtelen
                  szavakat látott maga előtt betűkbe foglalva, tisztán kiírva.
            </p>
				<p>
               Sírógörcs... Jeanette szíve... tomboltak... fütyültek...
            </p>
				<p>
               El akarta hessegetni a zavaró igéket, és buzgón írni kezdett.
            </p>
				<p>
               Akkor azután végleg zavarok támadtak: nagy lendítőkerék helyett
                  egészen más dolgokat írt, és elkeseredve fedezte fel, hogy két üzleti mondat közé
                  beszorult a szó: sírógörcs...
            </p>
				<p>
               Nyilvánvaló volt, hogy ilyenformán nem lehet tovább dolgozni. Abba is
                  hagyta a munkát, de ez korántsem jelentette azt, hogy meg tudott szabadulni a
                  kínzó gondolatoktól, a felejthetetlen szavakról, amelyek úgy üldözték szobáról
                  szobára, mint a kopók a szarvast.
            </p>
				<p>
               Lefekvéskor azonban hazugul legyintett a kezével, hogy jobban tudjon
                  aludni.
            </p>
				<p>
               - Eh - mondta magának -, mi közöm... mit gondolok én ezzel... hiszen
                  a szeszgyár, a gyermek, a téglaégető, a pénz.
            </p>
				<p>
               Másnap és harmadnap nem merte bevallani, hogy remeg a bensője, ha egy
                  parfümre gondol, és nem tud erre az illatra nem emlékezni. Ekkor eszébe jutott,
                  hogy meg kellene hozatni ezt az illatszert. Be kellene locsolni a szekrényét,
                  ágyát, ruháit: akkor talán elveszítené az érzékenységét vele szemben. Mert azt nem
                  lehet elszenvedni, hogy az ember akkor is érezzen örökösen és kínzó erősséggel egy
                  illatot, mikor egy szemecske sem permetezte az egész házat. Ezt a kitűnő eszmét
                  meg is valósította. Mikor megérkezett az üveg, kihúzta az üvegdugót, és mélyen,
                  hosszan szívta az illatot. A kristályüveget majd elejtette, mert olyan élesen
                  látta behunyt szemei előtt a leányt. Mégis belocsolta vele minden fehérneműjét, az
                  ágyát titokban parfümmel öntözte, de mindez csak egy-egy pillanatig, egy-egy óráig
                  használt. Sokszor felébredt arra, hogy valami erős illat bántja, és elkeseredve
                  dobta el magától a párnát, amelyre a parfümből csöppentett.
            </p>
				<p>
               Máskor kocsin haladt, és a fanyar, télutói levegőben egyszer csak egy
                  szellő szállott feléje. Ennek a szellőnek is Jeanette szíve volt a lelke. Kender
                  Pál felfedezte benne a parfümöt. Ami ezután következett, az elképzelhető. Éjszaka
                  az kísértette, hogy milyen lehet a sírógörcs, amely megráz és feldúl egy szép
                  teremtést, nappal pedig nem tudott dolgozni, mert elkeserítette a gondolat, hogy
                  miatta sírhatott valaki... éppen az a leány.
            </p>
				<p>
               - Miért nem történt ez előbb - kínozta magát -, miért késett el ez a
                  levél?
            </p>
				<p>
               Mégis dolgozni akart, mert arra számított, hogy el kell készülni
                  mindennel, mire a gyermek megjő, és tapsolni fog rózsaszín tenyerével. A nyár első
                  hónapjára volt ez várható, és Kender Pál úgy gondolt erre a dátumra, mint egy
                  időszakra, amely után semmi sem következhetik már.
            </p>
				<p>
               Mégis úgy tervezgette, hogy akkorra mindent elvégez, és minden jó
                  lesz majd az első nyári napok idején. Éppen az egyik pesti gyár mérnökét várta,
                  mikor ismerős félénk kopogásokat hallott az ajtaján.
            </p>
				<p>
               - Bocsánat - hallotta köszönni a belépőt, és felismerte benne a
                  jogtanácsosát.
            </p>
				<p>
               - Zala úr?
            </p>
				<p>
               - Igen, szolgálatára könyörgöm, most már méltóztassék velem
                  rendelkezni. Leköltöztem, a városban telepedtem meg, holnap kint lesz a
                  táblám.
            </p>
				<p>
               - Sok szerencsét - mondta röviden Pál, aki egyáltalában nem
                  érdeklődött Zala úr iránt. De nem is kellett neki beszélnie. Ott volt a
                  jogtanácsos úr.
            </p>
				<p>
               - Kérem alássan - folytatta -, jobb szerencse nem kell nekem, mint
                  az, hogy a Kender-birtokok ügyeit vezethetem. Szabad lesz kérni valamilyen
                  megbízatást.
            </p>
				<p>
               - Egypár apró dolog lesz...
            </p>
				<p>
               - Mindegy kérem, a jelentéktelen ügyeket éppen úgy fogom vinni, mint
                  a legfontosabbakat. Tessék elhinni, hogy igazán nagy ambícióval, hogy úgy fejezzem
                  ki magamat, kérem alássan, teljes gőzzel látok majd minden dolognak, amit ön reám
                  bíz. Persze a gyárral kapcsolatosak az ügyecskék, ugyebár, könyörgöm.
            </p>
				<p>
               - Persze - felelte Pál -, egyelőre nincs nagyobb gondunk.
            </p>
				<p>
               - Bizony az elég nagy gond - vélekedett Zala Menyhért -, szinte
                  csodálom is, hogy ön, ki úgy élhetne itt, olyan nyugodtan a becses családjával,
                  olyan boldogan és szépen, mint ahogyan eddig élt, ilyen nehéz dolgokba...
            </p>
				<p>
               Kezdte bosszantani Pált egykori szerelmi postása, és hogy kizökkentse
                  a bizalmaskodások kerékvágásából, hirtelen megkérdezte:
            </p>
				<p>
               - Mondja, ügyvéd úr, honnan jött most tulajdonképpen?
            </p>
				<p>
               - Tulajdonképpen, kérem alássan izé, a sógoromtól illetve a városból,
                  de hogy még pontosabb legyek, Pestről.
            </p>
				<p>
               - És mi újság a városban? Mit beszélnek Rétsághyról?
            </p>
				<p>
               - Hát az igazán nem érdekel, hogy őszintén szóljak, hogy mit
                  beszélnek Rétsághy úrról. Ellenben jó, hogy eszembe jut. Pesten nagy újságok
                  vannak.
            </p>
				<p>
               - Halljuk, tudom, hogy ön ért a politikához.
            </p>
				<p>
               - Mi köze ezeknek a politikához - mondta mosolyogva a fiatalember, és
                  a bajuszát tépegette -, hölgyekről van szó...
            </p>
				<p>
               - Ugyan, kedves jogtanácsos úr, csak nem nősül?
            </p>
				<p>
               - Azt igazán nem. Ne tessék hinni, hogy magamról van szó. Önt érdekli
                  csak...
            </p>
				<p>
               Kender Pál szabadkozó mozdulatot tett. Ő már a beszélgetés elején
                  rosszat sejtett. Ez a fecsegő most megint kellemetlen históriákat akar leadni,
                  mikor neki éppen elég volt a napihírecske és a Jeanette szíve.
            </p>
				<p>
               - De... de... kérem - hebegett még mindig mosolyogva az ügyvéd -, önt
                  nem illeti a dolog. Csak éppen, mert régi ismerőséről van szó, azért gondoltam.
                  Aztán meg ön már nevethet rajta, akinek ilyen gyönyörű felesége...
            </p>
				<p>
               Elérzékenyedett a jogtanácsos úr, mert visszaemlékezett, hogy múltkor
                  milyen illatos és gyönyörű volt az asszony, akit most itt nyilvánosan dicsér az
                  ura előtt.
            </p>
				<p>
               - Köszönöm a Marianne nevében - mondta Pál, és úgy tett, mintha nem
                  óhajtana többet beszélgetni.
            </p>
				<p>
               De Zala úr nem nevelkedett elsőrangú házaknál, nem értette meg a
                  mozdulatát, és csak azt tudta, hogy ő most beszélni fog, mert érdekes pletykák
                  vannak a begyében, és van témája...
            </p>
				<p>
               - Kérem alássan - húzta közelebb a székét a Kender Pál székéhez -,
                  amint megyek az Andrássy úton, egyszer csak szembetalálkozom a nővel...
            </p>
				<p>
               - Igen - vágott közbe Kender Pál -, lipótvárosi kaszinó, bankár,
                  festett bajusz.
            </p>
				<p>
               - Ne-em - rázta a fejét Zala úr.
            </p>
				<p>
               - Botránya volt, kifütyülték...
            </p>
				<p>
               Most már igent intett az ügyvéd.
            </p>
				<p>
               - Ez az, kérem. Szóval ön is tudja. Erről beszéltünk, és ő azt
                  mondta, hogy szakítani fog a művészettel.
            </p>
				<p>
               - És szakított?
            </p>
				<p>
               - Nem lehetetlen, mert már hónapok óta nem szerepelt sehol sem.
            </p>
				<p>
               - És aztán, mi van ebben különös?
            </p>
				<p>
               - Az, kérem alássan, hogy azt mondta, hogy majd meg fog élni így
                  is.
            </p>
				<p>
               - De hát miből?
            </p>
				<p>
               - Miből? - riadt fel Zala úr. - Annyiféleképpen lehet pénzt keresni.
                  És a szép leányok, kérem alássan... Pesten tetszik tudni, hogy van.
            </p>
				<p>
               - Nem, nem tetszik tudni.
            </p>
				<p>
               - Kérem alássan, csak nem tetszik tőlem várni a magyarázatot, hiszen
                  én alig voltam életemben kétszer orfeumban.
            </p>
				<p>
               - De hát akkor miért beszél?
            </p>
				<p>
               - Azért, kérem, mert láttam azóta egypárszor. Nagyon elegáns;
                  paradicsommadár-tollak a kalapján, selyem és minden és kocsi... egy gazdag
                  barátja...
            </p>
				<p>
               Kender Pál lehajtotta a fejét:
            </p>
				<p>
               - Köszönöm - mondta, és hátrahajolt az íróasztalához -, talán
                  átvenné, kedves ügyvéd úr, az aktákat. Majd én elmondom, hogy állanak a
                  dolgok.
            </p>
				<p>
               Ez volt a második csapás három héten belül, de Kender Pál még mindig
                  nem ébredt fel.
            </p>
				<p>
               - A szeszgyár - folyamodott kedvenc altatószeréhez -, a gyermek.
                  Mennyi munka és gond van még hátra.
            </p>
				<p>
               És tényleg igaza volt. A munka dandárja most következett volna
                  csakugyan: elérkezett a megvalósítás korszaka, a rendelések, szállítások és
                  fizetési kötelezettségek ideje. Kender Pál egyre idegesebb kezdett lenni, és úgy
                  érezte magát, mint a diák, aki érettségire készül. Úgy tett-vett, dolgozott,
                  mintha vizsgára készítené a gyárat és egyéb vállalatait. Most már nagyon is
                  reászorult a Zala Menyhért segítségére; sokszor délutánokat töltöttek együtt. De
                  az éjszakák változatlanul nyugtalanok és keserűek maradtak a számára. Megtörtént,
                  hogy Marianne felriadt, és vizet kért:
            </p>
				<p>
               - Kedvesem - mondta az asszony, és a hangja remegett a nagy
                  szeretettől -, egy csepp vizet. Nem merek felkelni.
            </p>
				<p>
               Kender Pál felugrott, félig-meddig felöltözködött, elhozta a vizet,
                  és már azután nem feküdt le többé. Aludni úgysem tudott volna. A karosszékbe
                  menekült, és reggelig meresztgette szemeit a halálos semmiségbe. Tompán és
                  zsibbadtan érezte a fájdalmat, mint egy nagy fáradtság emlékét. Mostanában
                  igyekezett felülkerekedni a keserűségein, a nagy-nagy nyomorúságán, és gőgösen,
                  kevély tekintettel fordult mindig az írásai felé, ha véletlenül eszébe jutott,
                  hogy semmi sincsen jól, minden rosszul, nagyon rosszul van. Ezen az éjszakán is
                  mérnöki furfangokra, kerekekre akart gondolni, de aztán belátta, hogy hiábavaló a
                  küszködés. Egy pillanatban fel kell ébredni a magára erőszakolt álomból.
            </p>
				<p>
               - Egy gazdag barátja van neki - hallotta a Zala úr reszelős
                  torokhangját, amint tompítva, bizalmaskodva röpítette feléje a meggyalázó
                  hírt.
            </p>
				<p>
               - Egy gazdag barátja van neki - zokogta bensejében egy őszinte hang
                  -, látod, milyen ostoba vagy, hiszen te is gazdag ember...
            </p>
				<p>
               Nem lehetett menekülni már a nagyváros leánya elől. Úgy gondolt reá,
                  mint egy álomra, hogy valaha elcsuklott a boldogságtól, tikkadtan szívta magába a
                  haja és a bőre illatát, mert az övé volt, és a karjai között sírt. De látta
                  selyemben és csipkés kabátban is, amint lépked, és megbotlik. Egy furcsa, vörös
                  húsdarabban, amely vonaglik, a szívében. Odakapott a melléhez, és érezte a
                  fájdalmat, mintha a szívére léptek volna.
            </p>
				<p>
               Messziről bánatosan és fájdalmasan zengett az éji hang:
            </p>
				<p>
               - Ádám... Ádám, hiába lesz neked gyermeked. Az ő szent és rózsaszínű
                  tenyerei sem gyógyíthatnak meg.
            </p>
				<p>
               Megtörve, gyűrött arccal, kicsinyre zsugorodott szemekkel, fáradt
                  testtel felkelt reggel hat óra felé, és az asztalához vánszorgott. Valósággal
                  leborult a szétszórt árjegyzékek, írások, üzleti papirosok közé. Az arcát egy
                  tervrajz hűs programjára fektette, és mikor kinyitotta a szemét, egy gép
                  keresztmetszetét látta közvetlen közelről. Szédítőnek látta a közelséget, és a
                  szeme a távolabbi könyvespolcon keresett nyugvópontot. Hirtelen megpillantotta
                  Verlaine Pál költeményeit, a szürke kis könyvet, amely az édesapjáról maradt
                  reája. Visszanézett a tervrajzra, és egyszerre látta a távolságot, amely
                  elválasztja két év előtti lényétől, hirtelen megpillantotta magát mostani
                  helyzetében.
            </p>
				<p>
               - Nem, nem nekem való - suttogta, és félretolta a tervrajzokat.
            </p>
				<p>
               Felállott, a kis kötet után nyúlt, és olvasni kezdte a verset a
                  tóról, melynek tükrébe lenyúlnak az esti csendben a fák.
            </p>
				<p>
               Így találta a felesége, a könyv felé hajolva.
            </p>
				<p>
               - A tó tükrét fodrozza a szél - sóhajtotta Pál magában, és az asszony
                  átölelte gyengéden.
            </p>
				<p>
               - Kedvesem - mondta Marika, és a haját simogatta -, ne dolgozzon
                  annyit. Már olyan sok ősz hajszála van. Elemészti ez a sok terv... hagyja abba
                  már.
            </p>
				<p>
               Kender Pál felnézett reája. Nem felelt, de azért ki lehetett olvasni
                  a szeméből, amit mondani akart.
            </p>
				<p>
               - A gyermek... muszáj a gyermekért.
            </p>
				<p>
               Az asszony felnézett ismét a mennyezet egyforma mintáira és
                  fohászkodott:
            </p>
				<p>
               - Ha fiú lenne.
            </p>
				<p>
               Aztán hozzátette:
            </p>
				<p>
               - Kedvesem, maga rosszul néz ki. Nincsen jókedve, maga beteg, és
                  egyre őszül...
            </p>
				<p>
               - Dehogy - felelte Pál -, csak a sok munka elfoglal. De egyébként
                  jókedvem van, egészséges is vagyok.
            </p>
				<p>
               Mosolygott hozzá, és kiegyenesítette összeroppant alakját.
            </p>
				<p>
               Hogy hitte-e neki az asszony vagy sem, azt nem lehet tudni. Ő maga
                  azonban bizonyos volt abban, hogy hazudik.
            </p>
				<p>
               Újabb hetek teltek el emésztő nyugtalanságok és lázadások között.
                  Mégis azt hitte Kender Pál, hogy majd csak elmúlik az idő valahogy nyárig, és
                  akkor minden jó lesz. Azt hitte, hogy ő lesz az erősebb, és legyűri a belsejében
                  kísértő sötét gondolatokat.
            </p>
				<p>
               Kocsin járt ki az építkezésekhez. A téglagyár javában működött már,
                  és hozzákezdtek a szeszfőző falaihoz is. Reggelenként indult el, és délben tért
                  vissza. Ezzel is eltöltötte valahogyan a délelőttöt, amely otthon, a nagy
                  egyedüllétben kínos-keservesen nehezedett volna rá. A posta mellett hajtatott el;
                  ott leugrott a kocsis, és kihozta az újságját. Amióta nem járt a kaszinóba,
                  kénytelen volt lapokat rendelni. A kocsin felbontotta az újságokat, átfutotta
                  valamennyit, a tüzetes olvasásra csak visszafelé került sor.
            </p>
				<p>
               Vidám és könnyű tavaszi reggel lassan haladtak a lovak a fasorban.
                  Felüdülve és szinte jókedvűen tekintett szét a zöldellő határon Kender Pál. A
                  távolban látta a szeszgyár állványait, és észrevette a földre lapuló téglaégető
                  füstjét. A síkon mindent ki lehetett venni, mert még a vetések barázdái is
                  kilátszottak. Olyan volt egy-egy szelíd hajlás, mint egy jól fésült gavallér
                  frizurája.
            </p>
				<p>
               Szórakozottan feltépegette az újságok szalagjait, és böngészgetni
                  kezdett a nyomtatott oldalakon. Jó hosszú ideig haladt vele a kocsi, és nem talált
                  semmi nevezetest.
            </p>
				<p>
               Egyszer aztán egy hírtelen felnyitott lapon egy név, a betűk nagyon
                  is ismerős csoportja tűnt elébe: Splényi Katalin - vésődött az agyába -,
                  dalénekesnő és báró...
            </p>
				<p>
               Banálisan és laposan egy megszokott hírecske következett. A rovatcím
                  vastag betűkkel ez volt:
                  Hymen
               .
            </p>
				<p>
               Összehajtotta a lapot, és érezte a vért a fejébe futni. A szíve
                  dobogott, mint egy fiúcskáé hosszú, fárasztó futás után.
            </p>
				<p>
               - Egy zsidó báró - mondta, és nézte, hogy fodrozza a szél a
                  búzatáblák rövid, zöld frizuráját -, egy zsidó báró elvette mégis...
            </p>
				<p>
               Reátaposott a lapra, amely ismét csak fájdalmas hírt hozott neki.
                  Ledobta mellé a többieket is, és fütyülni próbált. Egy-egy dalt nem tudott egészen
                  végigfütyülni, hanem átcsapott egyikből a másikba, és zagyva keverékkel traktálta
                  a kocsisát, aki a fejét csóválgatta.
            </p>
				<p>
               - De jókedve van az ifiúrnak - állapította meg az öreg, és
                  tiszteletteljesen felbátorodott: - Tekintetes uram - fordult hátra -, melyik lesz
                  most már a mi követünk, a Bekeley vagy a főbíró úr?
            </p>
				<p>
               - A főbíró - mondta szórakozottan Pál -, mi mindnyájan rája
                  szavazunk.
            </p>
				<p>
               A kocsis tudomásul vette a választ:
            </p>
				<p>
               - Hát hiszen derék, szép ember - mondta, és lefordította a lovakat a
                  gyár felé.
            </p>
				<p>
               Kender Pál örült a helyzetnek, hogy nem kell egyedül lennie, és van
                  kivel beszélgetni. Leugrott a kocsiról, és a pallérhoz közeledett:
            </p>
				<p>
               - Na, mi újság? - kérdezte, és mosolyogni próbált. - Milyen a
                  Kender-féle tégla?
            </p>
				<p>
               Választ nem várt, hanem tovább beszélt. Ott maradt az építkezésnél jó
                  óra hosszáig, aztán a téglavetőhöz hajtatott.
            </p>
				<p>
               - Egy kicsit több kavicsot - tanácsolta a munkavezetőjének -, a
                  pallér úr keveselli.
            </p>
				<p>
               Hazafelé ismét fütyürészett, a kocsissal beszélt, otthon pedig
                  örömmel üdvözölte Ágotai bácsit.
            </p>
				<p>
               - Kedves keresztapa - mondta -, milyen régen nem láttam.
            </p>
				<p>
               - Nana, barátom uram - tréfált az öreg uracska -, csak éppen két
                  napja. Sok dolog volt odaát...
            </p>
				<p>
               - Hát még itt - kiáltotta szinte bántó élességgel Pál -, itt volt még
                  csak sok munka. Haladunk, erősen haladunk.
            </p>
				<p>
               Elmondta a munkálatok rendjét, a számadásokat, a terveket, és végül a
                  tüzelésről tartott előadást. Hogy az első esztendőben meg kell próbálkozni az
                  ágotai erdőben vágott fával. Ha ez nem válik be, majd szenet és fát vegyesen
                  használnak.
            </p>
				<p>
               Eltelt valahogyan a délután is, este a kis doktorral beszélgetett
                  hosszasan a gyermekbetegségekről, és aztán lefeküdt.
            </p>
				<p>
               Befúrta a fejét a párnába, a szemhéjait erősen leszorította, és egy
                  kazánnak a belsejében futó rejtélyes csövekre gondolt. Erőszakosan koncentrálta a
                  figyelmét erre az érzéketlen tárgyra. A harmincéves gyermek, akinek ősz hajszálak
                  voltak a hajában, azt hitte, hogy a lecsukott szemei fogják megkínozni, és
                  elfelejtkezett a gyűlöletes éjféli hangról, amely a bútorok roppanásában,
                  harangkongásban, kívülről besüvöltő macskanyávogásban, az asszony lélegzésében
                  szállott feléje.
            </p>
				<p>
               - Nyomorult - szólt hozzá a megreccsenő bútordarab.
            </p>
				<p>
               Aztán a református harang mondta:
            </p>
				<p>
               - Valld be, hogy az vagy.
            </p>
				<p>
               - Nyomorult - ismételte gúnyosan a macskák szerelmi dala -, nyomorult
                  ember Kender Pál...
            </p>
				<p>
               Az asszony nehézkesen szálló lélegzete mondta a legsúlyosabb
                  dolgokat:
            </p>
				<p>
               - Hiába fütyültél, hiába beszélgettél a kocsissal, a pallérral, a
                  munkavezetővel, keresztapáddal, a kis doktorral... Most már éjfél van, és magadra
                  maradtál egy szegény asszonnyal, aki anya, és a gyermeked hordozza a szíve alatt.
                  Őt már nem zavarhatod fel, hogy beszélgessen veled, mert az kegyetlenség
                  lenne.
            </p>
				<p>
               - De felköltöm - mondta a kazáncsövek felé, és most még ráadásul egy
                  kettős cefrefőző üstre koncentrálta a figyelmét -, felköltöm, mert szeret.
            </p>
				<p>
               Átfordult a másik oldalára, de a felköltésből nem lett semmi.
            </p>
				<p>
               - Gyáva vagy, Kender Pál - mondta neki a párnája suhogása -, gyáva -
                  ropogták a tollak a feje alatt.
            </p>
				<p>
               Nem segített már a kettős cefrefőző, a kondenzátor és az
                  élesztősajtoló sem. Fel kellett kelni, és újból a karosszékbe ülni.
            </p>
				<p>
               Most már érezte Kender Pál, hogy őszintének kell lenni magával
                  szemben. Be kel vallani, jobb lesz bevallani, hogy retteg egész nap a háromsoros
                  hírecskére gondolni. A tagadás itt mit sem használ. Talán még jobban jár, ha
                  töredelmesen vall, mint a nagy bűnösök.
            </p>
				<p>
               Lehajtotta hát a fejét a két keze közé. A tenyereivel eltakarta az
                  arcát.
            </p>
				<p>
               - Egy zsidó báró vette el - gondolta -, a gazdag barátja...
            </p>
				<p>
               Szétnyitotta a tenyerét, mint a fájdalmak kárpitját. Forró könnyek
                  törtek elő a szeméből, és a nyíláson át a szőnyegre hullottak. Hallotta lassú és
                  halk pottyanásukat. A szíve mélyéről buggyantak elő a könnyek, és ő átadta magát
                  teljesen, őszintén, becsületesen a sírásnak. A torkában a sírás halk mellékzöngéje
                  muzsikált elszorult gégéje felett. Bőven és sokáig folytak könnyei, mint egy
                  kisfiúnak, akitől örökre elvették a legszebb játékszert, a legértékesebb
                  bélyeget...
            </p>
				<p>
               Aztán hátrahajtotta a fejét, és csak reggel riadt fel. Padlóropogást
                  hallott: a felesége lépegetett feléje óvatosan.
            </p>
				<p>
               - Felébresztettelek? - kérdezte kedvesen Marika.
            </p>
				<p>
               Kender Pál intett a fejével, hogy igen, aztán káprázó szemekkel
                  nézett szét:
            </p>
				<p>
               - De már úgyis ébren voltam - mondta, és meg volt győződve, hogy
                  nehéz álomból ébredt.
            </p>
			</div>
			<div type="chapter">
				<head>
               25
            </head>
				<p>
               Nyüzsgő méhkashoz hasonlított az egész porváros már hetek óta. Minden
                  iránt közönyös, elmaradott népét csak a politika érdekelte, az is csak inkább
                  ilyenkor, választások idején. Ingyen lakomák, vidám áldomások következtek, aztán
                  összetűzések és véres verekedések. A padlásablakokból keshedt zászlók nyújtogatták
                  fáradt szárnyaikat a járókelő felé, és görbe betűkkel, széjjelfutó felírásokkal
                  éltették a jelölt urakat. Közeledőben volt a választások napja: már csak egy hónap
                  választotta el a nagy izgalmaktól a porváros leendő követeit. A nép közé
                  barátságos emberek, kortesek és ismert vezérparasztok vegyültek a hangulatot
                  kiismerni. Ebből kifolyólag azután igen érdekes dolgok történtek. Kérvények,
                  folyamodások érkeztek a pénzügyigazgatósághoz italmérések, trafikengedélyek,
                  adóelengedések irányában, és a kis boltokban alig tudták felváltani az egyszerre
                  megszaporodott, vadonatúj ötösöket.
            </p>
				<p>
               Kender Pál nyílt szemmel járt a poros utcákon, és ámulva látta
                  mindazt, ami a városi választásoknál rejtve maradt előtte. Amikor a kocsisa is
                  alaposan berúgva és némi aprópénzekkel jött haza egy barátságos pártlakomáról,
                  kitört a kis doktor előtt:
            </p>
				<p>
               - De kérem - mondta felhevülve - hiszen ez rettenetes. Ilyen a
                  népakarat szabad megnyilvánulása? Tudtam eddig is, hogy az urak dirigálnak és a
                  csendőrök, de ez mégis sok.
            </p>
				<p>
               A doktor azt próbálgatta, hogy jól szelel-e a szivarja. Úgy látszik,
                  hogy ő már túl volt az ilyen gondokon, mert csak kezével integetett, hogy elég,
                  majd mindjárt mond ő valamit. Mikor vidáman égni kezdett a szivar,
                  megszólalt.
            </p>
				<p>
               - Hát szóval, uraságod is észrevette - mondta -, önnek is fáj, hogy a
                  népnek nincsen véleménye. Én meg azt mondom, kedves földbirtokos uram, hogy ennek
                  senki más nem az oka, mint ön és a társai, a nagybirtokos kollégái.
            </p>
				<p>
               - Ezt nem értem...
            </p>
				<p>
               - Hát mindjárt megérti. Ha az ön földjei, a Bakos Pista tagja, az
                  Ágotaiak kiskirálysága apró darabokra lenne osztva, minden parasztnak jutna
                  belőle. Akkor próbálnának nekik öt pengőket és szódával feleresztett bort meg
                  büdös gulyást adni, majd megmutatnák, hogy ki az úr ebben a faluban. De azért ne
                  sértődjék meg, és ne is gondoljon arra, hogy valami földosztásfélét kellene
                  csinálni. Jól van ez így is. Csak egy nagy hiba van, hogy nincsen minden évben
                  választás. Mert ez az egyetlen alkalom, mikor a nagytőke pénzeszsákjai megnyílnak
                  egy kicsit. A dohos, rejtegetett pénzecskék szertegurulnak az országban, és a
                  legnyomorultabb faluba is jut egypár krajcár. Higgye el, kedves Kender nagyságos
                  úr, hogy van olyan hely is ebben az országban, ahol csak akkor látnak papírpénzt,
                  mikor választások vannak.
            </p>
				<p>
               Kender Kelemenné lépett be, és nevetve mondta:
            </p>
				<p>
               - Ne hallgasd ezt a földosztó szocialistát, még bezárnak érte. Kint
                  vár a szobádban Zala úr, meg a Rétsághy inasa... Maga meg, doktor úr, jobb lesz,
                  ha meghallgatja egy kicsit a lélegzésemet. Valami szorulásokat érzek a mellemben.
                  Különösen éjjel...
            </p>
				<p>
               Kender Pál elbúcsúzott, és a szobájába lépett.
            </p>
				<p>
               - Nagyon fontos ügy - jelezte izgatottan a fiatal ügyvéd -, érdekes
                  újság Pestről.
            </p>
				<p>
               - Azonnal - mondta Pál és az inashoz fordult -, mit üzen a
                  nagyságos?
            </p>
				<p>
               - Tisztelteti a Kender nagyságos urat, és igen szépen kéreti, hogy ne
                  tessék megfeledkezni a kaproncai dologról.
            </p>
				<p>
               - Jól van - válaszolta Pál -, mondd meg, hogy ott leszek.
            </p>
				<p>
               Aztán az ügyvédhez fordult vissza:
            </p>
				<p>
               - Baj van, kedves doktor úr. El kell mennem kocsin. Megígértem, hogy
                  elkísérem Rétsághyt. De ha ön szíves lenne megvárni. Itt megebédelhet, nagyon
                  örülnék, ha mulattatná a feleségemet...
            </p>
				<p>
               - Kérem alássan, módfelett megtisztelő rám nézve, de az ügy olyan
                  fontos.
            </p>
				<p>
               - Akkor nincs más hátra - mondta egy kis gondolkozás után Kender Pál
                  -, mint velem jönni. Ha nem fél a záptojásoktól, ha jó gyomra van és hajlandó
                  pörköltet ebédelni korrupcióval, akkor legyen szerencsém a kocsimon.
            </p>
				<p>
               Felültek a magas kocsira, beilleszkedtek a sorba, amely a főbíró
                  fogatját kísérte zászlós lovasok vezetésével.
            </p>
				<p>
               - No kérem - mondta Pál -, most tessék!
            </p>
				<p>
               - Elsősorban a pesti újságot, kérem alássan. A nő...
            </p>
				<p>
               - Ezt már olvastam egy héttel ezelőtt - mondta Kender Pál, és
                  felemelte tiltó mozdulattal a kezét.
            </p>
				<p>
               Egy szót sem szólt többet Zala úr a pesti újságokról, hanem kitűnő
                  fontoskodással kezdett az úgynevezett igen komoly ügyekről beszélni.
            </p>
				<p>
               - Kérem alássan, ma éjszaka bevégeztem a számadásokat, átnéztem
                  mindent.
            </p>
				<p>
               Messziről diadalkapu sziluettje látszott, és lovas bandérium
                  közeledett feléjük, veszélyes porfelhőt támasztva. Kender Pál szórakozottan
                  kérdezte:
            </p>
				<p>
               - És mit tapasztalt?
            </p>
				<p>
               - Azt, kérem alássan - mondta félénken az ügyvéd -, hogy hibák
                  vannak.
            </p>
				<p>
               - Na igen, kérem, egypár apró dolog. De csak koronákról lehet
                  szó.
            </p>
				<p>
               Zala úr behúzta a nyakát a vállai közé.
            </p>
				<p>
               - Nem koronákról, kérem alássan, hanem esztendőkről.
            </p>
				<p>
               - Ne vicceljen, doktor úr... Csak nem akar becsukatni.
            </p>
				<p>
               Még nevetett is hozzá, de azért már aggódott. A fanyar mosolyt
                  átvette az ügyvéd úr is.
            </p>
				<p>
               - Dehogyis, kérem alássan. Hiszen ha sikkasztani méltóztatott volna,
                  mi lenne az én feladatom? Megvédeni, tisztára mosni. A megengedett furfangokkal,
                  ügyeskedésekkel elhárítani a veszedelmet.
            </p>
				<p>
               - De miután nem sikkasztottam?
            </p>
				<p>
               - Hanem csak gyárat méltóztatott alapítani, én ezen a területen
                  óhajtom az érdekeit képviselni. Majd mindjárt előterjesztem a legpontosabb
                  adatokat.
            </p>
				<p>
               Az akták között keresgélt. Egy kis papírlap után kutatott, amelyre
                  kiírta a maga észrevételeit, és a helyes számadás pontos adatait. Közben a
                  kocsisor a község határára ért. Girhes lovakon gatyás legények rúgtattak feléjük,
                  és éljent zsivajogtak. A kaproncai jegyző egy ősz parasztot vezetett elő szabadon.
                  Valaha az öreg volt az ellenpárt legfanatikusabb híve:
            </p>
				<p>
               - Méltóságos jelölt úr, szeretett képviselőjelöltünk - kezdte a
                  beszédet, és egyet rázott a vállán. Ebben a percben diadalmasan kirántotta a
                  sokáig keresett cédulácskát Zala úr:
            </p>
				<p>
               - Megvan - mondta -, most már szolgálatjára...
            </p>
				<p>
               - Egy pillanatig várjon - fogta meg a kezét Kender Pál -, ezt a
                  parasztot meg kell hallgatni, mert különben meglincselnek.
            </p>
				<p>
               - ... úgy is, mint gyámolító vezérünk és járásunk dicsősége,
                  egyformán a szívünkhöz nőtt - szavalt a renegát paraszt, és bűnbánóan az égre
                  nézett ravasz szemeivel.
            </p>
				<p>
               - És én tisztelettel, töredelmesen bevallom, hogy ámbátor a másik
                  párt vezére voltam, most már egész szívemmel idehúzok a nagyságos Rétsághy
                  képviselőjelölt méltóságához. Mert annak dacára, hogy igen tekintélyes állásban
                  fungált, mindig a nép atyja volt...
            </p>
				<p>
               - Éljen! Éljen! - zúgott minden oldalról, és Rétsághy, a nép atyja,
                  feltette a monokliját.
            </p>
				<p>
               - Nahát, ez legkevesebb száz koronát kap - súgta Zala doktor úr.
            </p>
				<p>
               - Még jó, ha annyiért megcsinálja - vélte Kender Pál, és intett az
                  ügyvédnek, hogy most már beszélhet.
            </p>
				<p>
               A kocsisor megindult. Zala Menyhért beszélni kezdett.
            </p>
				<p>
               - Az én számadásaim, kérem alássan, egészen pontosak, bár elég
                  optimisztikusak. Már tudniillik azért, mert tartani kellett magamat a nagyságos
                  uram felfogásához.
            </p>
				<p>
               - Egyszóval?
            </p>
				<p>
               - Egyszóval arról van itten szó, hogy bizony a jövedelmezőség
                  kérdésénél bajok vannak. Tételről tételre haladva, kimutathatom, hogy egypár
                  esztendeig a kamatok sem biztosak.
            </p>
				<p>
               - Legfeljebb egy évről lehet szó.
            </p>
				<p>
               - Sajnos, öt-hat év a legjobb számítások szerint, könyörgöm
                  alázattal.
            </p>
				<p>
               Kender Pál szédülve fogta meg az ülés karfáját:
            </p>
				<p>
               - Mi a csuda? Azt akarja mondani, hogy hat évig még a kamatra
                  sem?
            </p>
				<p>
               - Jóhiszemű számítások szerint még arra sem számíthatunk.
            </p>
				<p>
               - És jövedelemre?
            </p>
				<p>
               - Az bizony sokára lesz. De szerencse, hogy elég fiatalnak tetszik
                  lenni. Éppen a legszebb korát fogja élni, mire a vállalat gyönyörűen prosperál
                  majd...
            </p>
				<p>
               - Köszönöm, gyönyörű kis jóslat...
            </p>
				<p>
               Zala Menyhért doktor szerény mozdulatot tett, hogy ő nem oka semminek
                  sem, neki ez kötelessége volt.
            </p>
				<p>
               - Kérem alássan, közben változások is állhatnak be. Például
                  megjavulnak a szállítási viszonyok, könnyebben kapcsolódhatunk a forgalomba.
            </p>
				<p>
               Kender Pál elkapta az ügyvéd jegyzeteit, és a számok között
                  böngészgetett. Zala úr a hosszú számsorokat bökdöste az ujjával:
            </p>
				<p>
               - Téli munkabér, nyári anyagbeszerzés, szállítási költségek...
            </p>
				<p>
               Így értek be a faluba, ahol ünnepi csoportokban álldogált a nép. Az
                  éljenzések fülsiketítő zaja közben állott fel Rétsághy a pódiumra.
            </p>
				<p>
               - Szeretett polgártársak - kezdte -, midőn a falu határára értem, egy
                  érdemes, ősz polgára ennek a községnek üdvözölt, mint a nép atyját. Nem vagyok
                  elbizakodott, de én magam is annak tartom magamat, mert mindent megtettem, hogy
                  boldoguljatok...
            </p>
				<p>
               Kender Pál zsebre gyűrte a papirost, és csendesen mondta az
                  ügyvédjének:
            </p>
				<p>
               - Szóval önnek az a véleménye, hogy legalább hatvanezer koronát
                  veszítünk hat év alatt.
            </p>
				<p>
               - Csak befektetés, kérem alássan, nem veszteség.
            </p>
				<p>
               - Igen, szépen fogalmazva, ezt a veszteséget befektetjük. Gyönyörű
                  kis vállalat.
            </p>
				<p>
               A beszéd után bankett következett pörkölttel és felköszöntőkkel.
                  Bakos Pista hat vagy hét hellyel ült feljebb a vég nélküli asztalnál, mint
                  Kenderék. Mikor egy kis csend támadt, hallani lehetett, amint hízelegnek neki az
                  emberek.
            </p>
				<p>
               - Gratulálok, öregem - mondta egy vastag úr -, ilyen szerencséje
                  sincsen sok embernek.
            </p>
				<p>
               - Igen bizony, hát nem kis dolog egyszerre egy szép asszonyt
                  szerezni, meg egy akkora darab földet.
            </p>
				<p>
               - Talán már meg is volt az eljegyzés? - kérdezte a vastag úr, a
                  kaproncai műveltebb osztály egyik vezető tagja.
            </p>
				<p>
               - Tegnap este - felelte röviden a vállas paraszt.
            </p>
				<p>
               - Nohát igazán nagyszerű dolog - örvendezett a műveltebb osztály
                  vezértagja -, a kis Bertácska, emlékszem rá, a térdemen lovagoltattam.
            </p>
				<p>
               Kender Pál fél füllel hallotta mindezt, de nem is rezdült meg a
                  szempillája.
            </p>
				<p>
               - Csak házasodjanak - gondolta -, egymáshoz illenek.
            </p>
				<p>
               Zala Menyhért hozzája hajolt:
            </p>
				<p>
               - Ez a paraszt titokban összevásárolt megint egypár hold földet.
            </p>
				<p>
               - Honnan tudja?
            </p>
				<p>
               - A telekkönyvnél volt dolgom, ott hallottam. Csupa ágotai föld. A
                  régi módszerhez folyamodott. Váltókat és adósleveleket vásárolt. Most ő ugratja az
                  ágotai földesurakat.
            </p>
				<p>
               - Lassanként az lesz a vége mindnyájuknak: az ilyen nagybélű
                  parasztok kirángatják a földet alóluk.
            </p>
				<p>
               Mikor vége szakadt a kínos, szomorú ebédnek, Kender Pál távozni
                  akart, de a főbíró megfogta:
            </p>
				<p>
               - Igazán meg vagyok hatva, nem csalódtam benned. Az édesapád is ily
                  nemes és kitartó ember volt. Meg fogom hálálni, nyugodt lehetsz...
            </p>
				<p>
               A jelölt urat cercle-je továbbszólította. Bakos Pistáék felé tartott.
                  Közben Kender Pál is közelebb sodródott régi ellenfeléhez, és hallotta, amint a
                  háta mögött odasúgja valaki a parasztnak:
            </p>
				<p>
               - A szeszfőző Donkizsott!
            </p>
				<p>
               Félénk nevetgélés támadt a hátánál, de vissza sem fordult. Nem
                  sértette egy cseppet sem az ostoba megjegyzés, csupán azt állapította meg, hogy az
                  illető rosszmájú úr franciául olvasta a spanyol lovag nevét.
            </p>
				<p>
               Délután leverten és fáradtan, valóságos undorral tért vissza Kender
                  Pál. Amikor az ügyvéddel belépett a szobájába, ott már egy idegen úr várta.
            </p>
				<p>
               - A mérnök úr? - kérdezte Pál, és szerette volna ezt a vizitet
                  elhalasztani - nagyon régóta várjuk...
            </p>
				<p>
               - Kint voltam délelőtt az építkezésnél - mondta a mérnök.
            </p>
				<p>
               - Haladunk, lassanként, haladunk - jegyezte meg Pál.
            </p>
				<p>
               - Igen, de nagyon rossz úton. Kérem szépen, én őszintén megvallva,
                  nem merem a gépeinket ebbe az épületbe beállítani.
            </p>
				<p>
               - Miért?
            </p>
				<p>
               - Mert kérem, gyenge az alapépítmény. Egy kicsit el tetszett sietni a
                  dolgot. A tervek helytelenek voltak, és nem is láthattuk valamennyit idejében. Az
                  építész nagyon rosszul csinálta a dolgait...
            </p>
				<p>
               Kender Pál megremegett. Úgy számították, hogy a gyermek keresztelését
                  egyszerre tartják a gyár felszentelésével. Kender Kelemenné szinte megbékélt már a
                  tervekkel, mikor arra gondolt, hogy a megyei urak mind jelen lesznek az unokája
                  keresztelőjén. Már az is bevégzett dolog volt, hogy az alispán lesz a gyermek
                  keresztapja. Ezért hát félve kérdezte Kender Pál:
            </p>
				<p>
               - És mi a véleménye a mérnök úrnak?
            </p>
				<p>
               - Nekem nincs véleményem. Itten, kérem, egy bizonyos dolog van, az,
                  hogy az építkezést egyes részein meg kell ismételni, új számítások
                  szükségesek...
            </p>
				<p>
               - Le akarja rombolni?
            </p>
				<p>
               - Csak újraépíteni.
            </p>
				<p>
               - És ha mégis beállíttatom a gépeket?
            </p>
				<p>
               - Akkor nem felelek semmiért. A legnagyobb katasztrófák
                  következhetnek. Példának okáért egy szép reggel beomlik a krumpliválogató az
                  üstházba, és az ön tótocskái gyönyörű rákpirosra főnek a cefrében.
            </p>
				<p>
               Szinte örült már Kender Pál, hogy legalább egy napon zúdult a nyakába
                  mind a két kiábrándító értesülés. Most már bizonyos akart lenni a tervei
                  hasznavehetetlenségéről, a reményei összeomlásáról.
            </p>
				<p>
               - Mégis, mikorra remélhető, hogy megkezdhetjük az üzemet?
            </p>
				<p>
               A mérnök gondolkozott egy kicsit, aztán kimondta a lesújtó
                  választ:
            </p>
				<p>
               - Jövőre, jövő nyárra talán.
            </p>
				<p>
               - Hát csak tessék intézkedni, tetszésére bízok mindent - mondta, és
                  már örökre megvált a nagy tervektől.
            </p>
				<p>
               Nem szólt semmit a családjának a dologról, de napokig nem tudott
                  ismét nyugodni. Letett arról a ragyogó és lelkesítő reményről, hogy valaha pénzt
                  szerezhet a gyermekének. Kiszámította a veszteség összegét, és örömmel
                  konstatálta, hogy még éppen elég vagyon maradt a gyermekre. Éjszakánként felsírt
                  benne a régi fájdalom, hogy az egyetlen leányt elvették tőle. Arra gondolt, hogy
                  mi minden történhetett vele azóta. Hány szentségtelen kéz dúlhatta fel a haját, és
                  az arcába hányan nevethettek zárt ajtók mögött.
            </p>
				<p>
               Már önkéntelenül is csalta magát: azt hitte, hogy a rosszul sikerült
                  spekulációk miatt nem tud aludni, pedig Splényi Katalin fájt neki legjobban. Ez a
                  leány, ez az asszony okozta minden nyomorúságát, és néha érezte is, hogy a seb,
                  melyet a lelkén zúzott, kioperálhatatlan. Energiátlansága, minden kínzó vádja,
                  szenvedései, letiport reményei mind feléje meredtek, és ő azt hitte, hogy mindez
                  talán a szeszgyár miatt van. Milyen szégyen lesz az édesanyja és Ágotai bácsi
                  előtt. Milyen lealázó lesz az asszony előtt? Hogy mer majd ő a gyermeke ártatlan
                  szemeibe nézni, mikor születése előtt elprédálta a pénzeit. Mind eme nyomasztó
                  gondolatok között pedig látta maga előtt gyorsan elvillanni a Kató bokáját,
                  fedetlen vállát, a keblét, amelyet más csókol, és ami a legrettenetesebb volt,
                  hallotta a hangját. A régi, üde és gyermekes hang volt ez:
            </p>
				<p>
               - Te csúnya fiú - hallotta, és szeretett volna kiugrani az ablakon.
                  Végső idegességében a kis doktorhoz futott.
            </p>
				<p>
               - Uram - mondta neki -, segítsen rajtam, azt hiszem, hogy nem tarthat
                  tovább ez a sok fájdalom.
            </p>
				<p>
               - De hát mi a baja? - kérdezte a kis fekete ember komolyan.
            </p>
				<p>
               - Nézzen rám, uram - mutatott a hajára -, mindennap ősz hajszálakat
                  fedez fel a feleségem, pedig a szőke haj között nehéz a szürke szálakat
                  megtalálni.
            </p>
				<p>
               - Ez még nem jelentene semmit sem - felelte Weissenberg doktor -,
                  mondja el töredelmesen, hogy mit érez. A tüneteket kérem, amit önmagán megfigyelt,
                  de legyen nagyon őszinte.
            </p>
				<p>
               - Doktor úr - mondta tragikus gesztussal -, két esztendővel ezelőtt
                  még gyereknek éreztem magamat, és most aggastyán vagyok. Ez a sok kis gazság, ami
                  itt történt velem, megutáltatta az életemet. Nem tudok aludni, kedves doktor úr...
                  És miután ön azt mondta, hogy töredelmes vallomást kell tennem, most már
                  elmondhatom önnek...
            </p>
				<p>
               Egy pillanatig megállott: válogatott a kétféle nyomorúsága
                  között.
            </p>
				<p>
               - Na kérem - fordult hozzája a doktor -, megbánta már?
            </p>
				<p>
               - Nem - felelte lehajtott fővel -, el fogom mondani, hogy én
                  elraboltam a gyermekem pénzét.
            </p>
				<p>
               - Lehetetlen, hiszen már tavaly óta nincsen új ruhája. Egy krajcárt
                  sem költött magára.
            </p>
				<p>
               - Nem úgy értem. Ostoba tervekhez fogtam: a gyáram...
            </p>
				<p>
               - Hiszen még meg sem indult...
            </p>
				<p>
               - Éppen ez a szomorú, hogy még meg sem indult, és máris elveszett egy
                  halom pénz.
            </p>
				<p>
               - Mennyi az a pénz?
            </p>
				<p>
               - Több mint százezer korona.
            </p>
				<p>
               - Ostobaság lenne tőlem azt mondani, hogy nem baj. Igenis baj, hogy
                  ilyen veszedelmes vállalkozásba belement. Miért fog olyasmibe, amihez nem ért? Ezt
                  kellene mondani, de miután én nem vagyok a gyámja, hanem a háziorvosa és a
                  barátja, csak azt mondhatom, hogy nyugalom. Máskor gondolja meg jobban a terveit,
                  kérdezzen meg magánál jártasabb embereket... Egyelőre azonban kár keseregni, az
                  összeg nem túlságosan nagy. De miért is kapott ilyesmibe?
            </p>
				<p>
               - A gyermek - mondta gyötrődve Kender Pál - jövőjét akartam
                  biztosítani...
            </p>
				<p>
               - És megterheli adóssággal a saját jelenét. Furcsa ember maga, Kender
                  Pál földbirtokos úr. De egyelőre nincs és nem lehet okosabb dolga, mint az, hogy
                  pihenni fog.
            </p>
				<p>
               Sápadt arcát felemelte ároktői és suhatagi Kender Pál:
            </p>
				<p>
               - Hiába pihenek én, doktor úr. Nekem van egy másik titkom is.
            </p>
				<p>
               - Tessék csak elmondani, földbirtokos uram, hátha nem is titok
                  előttem.
            </p>
				<p>
               A földbirtokos megremegett.
            </p>
				<p>
               - Azt hiszem, tényleg szóltam már önnek egyszer róla. Kedves orvos
                  úr, én meg vagyok győződve, hogy nem lehetek egészséges, életrevaló ember.
                  Hallgasson meg, és ne mosolyogjon, most már erős a meggyőződésem, hogy
                  hasznavehetetlen faj gyermeke vagyok. Úgy élek, mint a hal, amelynek fél
                  kopoltyúja van, mint a madár, amely szárnyak nélkül születik. Illetve kijavítom
                  magamat, úgy élek, mint a hal, amelynek tüdeje van a teremtő jóvoltából. Én csak
                  vágyakozom, úszni akarok a többi halakkal, de nem merülhetek el, repülni
                  szeretnék, és nem tudok. Egy helyben állok, és akármihez fogok, semmi se sikerül.
                  Amit munka és ambíció révén alkotni akarok, az összeomlik, mint a kártyavár, és a
                  reményeim eltűnnek, itt hagynak. Már őszülök, mint szegény, szerencsétlen Lajos
                  király, pedig csak harmincéves vagyok...
            </p>
				<p>
               - Egyszer már elmondtam önnek, hogy mi a véleményem a történelmi
                  családokról. Akkor azt hittem, hogy megértett, de most megint Lajos királyra
                  hivatkozik. Ez a példa komolyan meglep engem...
            </p>
				<p>
               Kender Pál felütötte a fejét, mélyen ülő szemei felcsillantak.
            </p>
				<p>
               - Ne, ne szakítson félbe, barátom - mondta az orvos -, engedje meg,
                  hogy még egy mondatot mondhassak el nyugodtan. A példa, amelyre ön hivatkozik, azt
                  bizonyítja, hogy ön visszafelé él, a múltban keresi a barátait, a példaképeit.
                  Pedig én azt is mondtam, hogy vegyen példát rólunk zsidókról, nálunk minden
                  tizedik család tudja csak, hogy ki volt a szépapja, de azért bátran nekivág a
                  munkának.
            </p>
				<p>
               - Dehogyis nézek a múltba. Ez csak olyan frázis öntől, doktor úr.
                  Hiszen minden modern eszmének a híve vagyok. Ez a hibám tulajdonképpen, ezért nem
                  tudott megérteni a tulajdon édesanyám sem. Emiatt keveredtem ellentétbe ezzel a
                  nyomorult várossal, és ezért nem lett belőlem fogatot hajtó, négyessel parádézó,
                  lovaglónadrágos majom. Engem átformáltak ezek a gondolatok, és azért nem táncolok
                  az asztal tetején, és nem lelem örömömet abban, hogy poharakat vagdossak a
                  tükörbe, és tükröt az asztalhoz...
            </p>
				<p>
               A doktor elgondolkozott.
            </p>
				<p>
               - De mit akar ön tulajdonképpen? Alkotni, nagy dolgokat teremteni,
                  vagy megváltani az országot? Én azt hiszem, hogy maga nem tanult meg élni, vagy
                  tud ön abban gyönyörködni, hogy nyáron könnyű a lélegzete, ha korán felkel, és
                  csodás jóízű a reggelije. Általában, voltak már önnek olyan pillanatai, amikor
                  kocsin ment, ágyban feküdt, alvás után felkelt, vagy belenézett ősszel egy
                  völgybe, amely sárga és piros volt a hervadástól, jutott-e már önnek eszébe
                  ilyenkor, hogy szép az élet. Egyszerűen csak az, hogy élni mégis jó?
            </p>
				<p>
               Emlékek borzongtak meg a Kender Pál szíve mélyén.
            </p>
				<p>
               - Régebben - mondta csendesen -, úgy emlékszem, hogy régebben
                  igen.
            </p>
				<p>
               - És miért nem tud gyönyörködni most? Hiszen nem változott meg. Még
                  fiatal, jó a tüdeje, a szíve, okos, komoly ember. Igyekezzék ezekben a
                  szépségekben gyönyörködni. Keressen szórakozásokat, egyszóval ne szenvedjen, ne
                  poshadjon odahaza, mint egy alföldi tó.
            </p>
				<p>
               - Fáradt vagyok, legalábbis annak érzem magamat.
            </p>
				<p>
               - Mondtam már, hogy önnek nem az alkotások felé kell törekednie.
                  Igyekezzék nyugodtan, szépen és okosan élni. Nincs annál nagyobb gyönyörűség. Az
                  én feltevésem szerint ön olyan nyugvópont a családja történetében. Ne
                  vigasztalgassa magát úgy, mint egy hisztérikus asszony, hiszen a legszebb és
                  legegészségesebb vigasz vár önre, a gyermek.
            </p>
				<p>
               Kender Pál a fejéhez kapott:
            </p>
				<p>
               - Nem is merek reá gondolni. Milyen szomorú gyermek lehet az enyém?
                  Örökségbe csak a kétségeimet kapja.
            </p>
				<p>
               - Ez már gyávaság - mondta haragosan a kis doktor -, igaza van az
                  édesanyjának, hogy ön nagyon gyáva ember. Fél a saját gyermekétől, mikor azt
                  hiszem, banalitást mondok, de kimondom, a legnagyobb boldogság megérni.
            </p>
				<p>
               - Szóval orvosság helyett összeszid?
            </p>
				<p>
               - Talán porokat akar vagy kanalas orvosságot? Mit adjak, mikor semmi
                  baja. Tessék pihenni, ne tervezzen semmit. És utazzon el, kedves barátom. Idestova
                  egy éve, hogy egyebet se beszélek önnek.
            </p>
				<p>
               - Most? - kérdezte Kender Pál. - Mikor a gyermek...
            </p>
				<p>
               - Igaza, van akkor várjon egy kicsit. Legalább leadhatja a voksát
                  Rétsághyra. Hanem addig is keressen szórakozást. Hiszen taposómalomban dolgozik,
                  és önmagát tapossa. Tanuljon meg vadászni. Puskája úgyis van...
            </p>
				<p>
               Kender Pál felállott, elbúcsúzott.
            </p>
				<p>
               Az ajtónál megfogta a kezét a kis doktor, megrázta melegen, mint
                  mikor legelőször beszéltek együtt őszintén és bizalmasan.
            </p>
				<p>
               - Földbirtokos uram, hát előbb cserkészünk, vadászgatunk, azután
                  elutazunk.
            </p>
				<p>
               - Igen - mondta komolyan Pál...
            </p>
				<p>
               - Ígérje meg, hogy úgy tesz, mint mondtam.
            </p>
				<p>
               - Ígérem.
            </p>
				<p>
               Azzal elment, és nem tudott hazatérni.
            </p>
				<p>
               Ezentúl sokszor kóborolt egyedül. Leginkább a falu körül. Megtörtént,
                  hogy lelépett a líciumbokrokkal szegett árkokba, és száz lépést is haladt itt. Ez
                  leginkább akkor fordult elő, mikor messziről egy nagy épület fehér falát látta a
                  napfényben ragyogni. Nem akarta látni többé a gyárat. Már ragyogó nyári idők
                  járták, és zöld volt minden körös-körül. De ha gyík futott előtte az árokban vagy
                  zsenge vakondtúrást látott kiszökni a földből, nyomban fellépett a partra. Ágat
                  tört, és haladt szépen a kis gyalogúton. A vadkapor ösztövér szárait megcsapkodta
                  az élőfa pálcával. Ha a fehér virágon apró, sárga-fekete bogarakat látott,
                  megállott, és nézte, hogy mozognak ideges nyugtalansággal. Néha lent is sétált a
                  nagy kertben. Egres- és ribizlibokrok között haladt, és hangokat hallott kizengeni
                  a maga lépései zajából. Egyelőre nem értette ezt a beszédet, de tudta, hogy az
                  ilyesmi nem jót jelent. A kert végében megtalálta a füves helyet, ahol hasra
                  feküdve tanult valaha, és ráakadt a roskadt padra, amelynek a támlájára vésve
                  lobogó szívet talált, a magáét, és a Berta kisasszonyét.
            </p>
				<p>
               - Itt fog játszani a gyermeked is - gondolta magában -, ez a kert
                  lesz neki az egész világ, és négyéves korában a pad mögötti kerítés a világ
                  rejtelmes határa, amelyen túl a szabad mező kezdődik. A zöld mező, ahová gyermekek
                  nem járhatnak, ahol csak csikókat és teheneket lehet látni a nagy
                  messzeségben.
            </p>
				<p>
               Önkéntelenül kivette a bicskáját, kinyitotta a legélesebb kis kést,
                  és faragcsálni kezdett a puha fában. Figurákat vésett a vezetékneve alá, és a
                  keresztneve után. Halkan zümmögve egy méh szállott el mellette. Felállott és utána
                  nézett, aztán megint a karfa felé fordult. A friss faragás nagyon is jól látszott:
                  aki erre sétál, bizton észreveszi. Hirtelen göröngyöt vett fel és port dörzsölt a
                  figurákba, mint gyerekkorában, ha azt akarta, hogy ne vegyék észre a fába vésett
                  betűit.
            </p>
				<p>
               Továbbhaladt, és hátra sem nézett az egresbokrok sorából.
            </p>
				<p>
               Jószemű ember mégis észrevehette a figurákat.
            </p>
				<p>
               Két kis kereszt volt a régi pad karfájába vésve.
            </p>
			</div>
			<div type="chapter">
				<head>
               26
            </head>
				<p>
               Lázas készülődések napjai következtek.
            </p>
				<p>
               A faluban most tartották az utolsó kortesvacsorákat, és éjszakánként
                  revolverlövések pukkantak a nagy sötétségben. Bekeley embereit csendőrök
                  tartóztatták fel, mikor e jelöltjük programbeszédjére igyekeztek. Emiatt
                  sürgönyöket kopogtattak az igazságügyminiszter címére, de úgy látszik, hogy
                  odafent is sok volt a munka. Vagy nem vették fel a sürgönyöket a pesti postások,
                  vagy elvesztették, annyi bizonyos, hogy az igazságügyi miniszter egyáltalában nem
                  válaszolt. Az egész város a sürgönyről beszélt. És mert a válasz napról napra
                  késett, a Rétsághy pártja mindinkább erősödött. Vasárnap a plébános a szószékről
                  hirdette, hogy az egyház is a “nép atyja” mellett van, és illik reája szavazni
                  mindenkinek, aki üdvözülni akar.
            </p>
				<p>
               A Marika szeme napról napra furcsább lett. Most már csaknem állandóan
                  könnyek fátyolozták a szürke szemeket. Megnyúlt és elsápadt arcán fájdalmas és
                  mindent megértő mosolygás ült. Kender Pál egyszer csaknem sírva fakadt, mikor
                  reátekintett az asszonyra. Egyébként reggeltől estig varrógép zakatolása
                  hallatszott a házban. Az ágyakon apró ruhadarabkákat lehetett látni. Egészen csepp
                  és szívet megindító gyermekruhákat, csipkével szegetten és felszalagozva. Kék és
                  rózsaszín szalagok tarkázták az ökölnyi ingecskéket. Ha kék szemű és szőke lesz,
                  halvány bőrű és rózsaszínű arcú, akkor jó lesz neki mind a két szín, de ha
                  diószemű, barna apróság jön a házba, akkor lefejtik a kék szalagokat. Így
                  gondolkozott Kender Kelemenné, és egyre sürgette a csepp kelengyét. A másik
                  asszony, akit szentnek tekintettek most a házban, ült a nyitott ablak előtt, és
                  kinézett a nyári égre, amelyen fecskemadarak szállottak. Ezzel mulatott
                  délutánokon keresztül. Néha mégis feltekintett a szoba mennyezetére. Ilyenkor
                  Kender Pál mindig kitalálta, hogy mit csinál: fohászkodik, hogy bárcsak fiú
                  lenne.
            </p>
				<p>
               Máskor kövér öreg néni jött a faluból, és suttogások hangzottak a
                  szomszéd szobából, ahová bevonultak az asszonyok. Kender Kelemenné valósággal
                  hízelgett ennek az asszonynak, aki mindig diszkréten mosolygott. Az émelygésig
                  sűrű, tejszínes kávét hozott neki, bőséges ebédeket, vacsorákat tálaltatott, és
                  mikor távozott, mindig teledugta a táskáját. Kender Pál rendszerint elszökött
                  előle. Egyszer azonban mégis szembe kellett nézni vele. A kezeit dörzsölgette a
                  kövér asszony, és mosolygott:
            </p>
				<p>
               - Kedves nagyságos uram - mondta -, tessék megbízni bennem. Ha nem
                  veszi sértésnek, a nagyságos úr is az én kezeim között jött a világra. Ismerem én
                  a családot.
            </p>
				<p>
               Egyébként úgy járt a faluban, a nagy izgalmak között is odahaza, mint
                  valami idegen. Nem is volt olyan nagy dolog idegennek lenni, mert senki sem
                  törődött vele. A porváros lakói régen elfelejtették az alkotmányos dáridók között,
                  hogy él közöttük egy ember, aki nem párbajozott és megvetésre érdemes. Az utcán
                  közömbösen haladtak el mellette az emberek, és keresztülnéztek a feje felett.
                  Észre sem vették, nem is beszéltek róla. Odahaza is mindenki az asszonnyal
                  törődött. Sokszor napokig alig beszélt az édesanyjával. Csak Ágotai bácsi fogta
                  karon néha. Sétálni vitte a kertbe, és búcsúzásnál mindig megcsókolta,
                  megölelte.
            </p>
				<p>
               - Drága fiam - mondta elérzékenyedve -, vigyázzatok, és küldjetek
                  lovas legényt értem, ha...
            </p>
				<p>
               Az egresbokrok között egyre különösebb hangokat hallott Kender Pál.
                  Ezért azután az utcán végezte reggeli sétáját. Két nappal a választás előtt furcsa
                  tülkölés és zúgás hallatszott a porváros utcáin. Egy irdatlan, nagy, szürke
                  automobil vágtatott végig az országúton, és a főbíró lakása felé kanyarodott. Port
                  és bűzt árasztott maga után, amerre járt, de százával futottak mégis utána a
                  gyerekek. Révai tanító úr jött szembe Kender Pállal.
            </p>
				<p>
               - Tetszett látni a motort? - kérdezte.
            </p>
				<p>
               - Igen - mondta Pál -, most is tele van a szemem porral.
            </p>
				<p>
               - Hát kérem, ez direkt választási gép. Ezen szállítják majd a
                  szavazókat Kaproncáról meg a tanyákról.
            </p>
				<p>
               Kender Pál megköszönte a felvilágosítást, és továbbhaladt. Tíz
                  lépéssel távolabb azonban megint megállították. A kocsiút közepén szaladt egy kis
                  ember feléje. Weissenberg doktor volt. Az arca ragyogott a boldogságtól,
                  valósággal elveszítette minden komoly vonását.
            </p>
				<p>
               - Kedves Kender uram - kiáltotta - álljon meg egy kicsit.
            </p>
				<p>
               A homlokát törülgette:
            </p>
				<p>
               - Tudja, mi újság? - kérdezte, és nem várt feleletet. - Tudja,
                  öregem, hogy a munkámat felolvasták az orvosi szakülésen. Nagyon tetszett, nagy
                  feltűnést keltett. Persze csak az orvosok között. Most kinyomják, könyvalakban is
                  megjelenik, engem pedig meghívtak a klinikára...
            </p>
				<p>
               Kender Pál elszorult szívvel rázta meg a kezét:
            </p>
				<p>
               - Gratulálok - mondta könnyes szemmel -, lássa, én régen megjósoltam,
                  hogy nem marad itt. Láttam, hogy nem idevaló. Nem tud alsózni.
            </p>
				<p>
               Álltak egymással szemben, és hallgattak.
            </p>
				<p>
               - Hát mégis elmegy... - szólalt meg végre Kender Pál -, igazán sok
                  szerencsét.
            </p>
				<p>
               Elváltak. A kis doktor rohanva tett egypár lépést, aztán
                  visszafordult.
            </p>
				<p>
               - Kérem szépen - kiáltotta harsányan -, aztán szót fogadni. Utazni,
                  amint lehet.
            </p>
				<p>
               A földbirtokos intett a fejével, hogy szót fogad, mindjárt
                  utazik.
            </p>
				<p>
               Hazament, és leült a szalonban. Kénytelen volt ide jönni, mert a
                  szobájában haditanácsot tartottak az asszonyok. Valami idegen hölgy is jelen
                  lehetett a varrónén és a tudós asszonyon kívül. Előbb az apró kelengyéről
                  beszélgettek:
            </p>
				<p>
               - Tizennyolc rékli, huszonkét ingecske, harminc pelenka - mondta a
                  varróné.
            </p>
				<p>
               - Jól van, lelkem - mondta Kender Kelemenné -, most még csak a
                  pólyákat kell kimosni.
            </p>
				<p>
               Az idegen hölgy nyilván kinézett az ablakon, a kertbe, mert élénken
                  szólt közbe:
            </p>
				<p>
               - Hanem mennyi cseresznyétek van! Meggy is sok lesz az idén.
            </p>
				<p>
               - Igen - felelte Marika gyenge hangon -, mama nem tud vele mit
                  csinálni. Ha parancsolna Ágnes néni egypár kosárral.
            </p>
				<p>
               - Köszönöm, fiacskám, de Ágotán is töméntelen sok a cseresznye.
            </p>
				<p>
               Most már megismerte az idegen asszonyt is, valami Ágotai rokon néni,
                  aki eljött megnézni Marikát.
            </p>
				<p>
               - Hát én megmondom - folytatta a néni -, hogy mit csináljatok vele.
                  Tegyétek a megtisztított cseresznyét uborkásüvegbe.
            </p>
				<p>
               - Igen - vágott közbe Kender Kelemenné -, aztán a napra?
            </p>
				<p>
               - Igen, de ne tegyetek túl sok cukrot reája. Én mindig rumot öntök a
                  tetejébe, attól nagyszerű aromája lesz.
            </p>
				<p>
               - Én egy másik jó receptet olvastam nemrégiben - mondta Kender
                  Kelemenné -, az ember a napon kiteregeti a gyümölcsöt...
            </p>
				<p>
               Kender Pál a bal kezével megfogta a hímzett terítőt, a jobb kezével
                  pedig a zsebébe nyúlt. A kabátja jobb zsebébe, és egy fekete tárgyat húzott elő.
                  Még mindig fogta a hímzett terítő bojtokban végződő zsinórszegélyét, és a jobb
                  kezét odaszorította a bal melléhez. A szomszédban ülőket durranás riasztotta fel.
                  Talpra állottak valamennyien. Előbb a kerti ablakon néztek ki, aztán a szalonba
                  rontottak, hogy az utcai ablakhoz jussanak.
            </p>
				<p>
               A virágos szőnyegen ott feküdt Kender Pál. A selyemzsinór még mindig
                  a bal kezében. A hímzett terítőt lerántotta, egy csokor virág éppen az arcát
                  találta, a feldőlt vázából pedig vékony sugárban csurgott a víz a földre. Kék
                  szemei félig felnyitottak. - Nem is olyan nagy dolog - ez volt az első gondolata
                  -, nem is fáj.
            </p>
				<p>
               Minden úgy történt, ahogyan elképzelte.
            </p>
				<p>
               Kender Kelemenné mind a két kezével egyszerre kapott a
                  homlokához:
            </p>
				<p>
               - A rossz fiú - mondta zokogva, és aztán gyorsan lehajolt a virágos
                  szőnyegen fekvő fiához.
            </p>
				<p>
               Eldobta a virágokat az arcáról, és hirtelen mozdulattal felállította
                  az oldalra dőlt vázát. Kigombolta a fia kabátját, és odatapasztotta a zsebkendőjét
                  a kis, kerek sebre. Egy ijedt cseléd nézett be: annak éles és kemény hangon adta
                  ki a parancsot:
            </p>
				<p>
               - A doktorhoz!
            </p>
				<p>
               Térdelt, egyenesen tartotta a derekát, és elfordította az arcát, a
                  szemét a keze fejével törülgette.
            </p>
				<p>
               Nem szólt egy szót sem, fel se csuklott, csak várt szikáran és
                  csodálatos erővel, mint egy vasoszlop.
            </p>
				<p>
               A Kender Pál kék szemei lassanként felnyíltak egészen.
            </p>
				<p>
               - Nem fáj - mondta az édesanyjának, és látta a sarokban összebúvó
                  idegen nőket. Aztán egyszerre, nem tudta, hogy ő szédül-e, vagy a felesége tart
                  imbolygó léptekkel feléje. Még látta, hogy lehajol hozzája, érezte, hogy zuhan, és
                  hallotta valakinek a sikoltását:
            </p>
				<p>
               - Elájult... fektessék ágyba...
            </p>
				<p>
               Az idegen asszonyok karban vitték el Marikát.
            </p>
				<p>
               Lezárta a szemeit: ezt nem így képzelte, ezt nem akarta.
            </p>
				<p>
               Mikor újból felnyitotta a szemeit, Weissenberg doktor úr arcát látta
                  maga fölé hajolni. Halálos komolyan és szomorúan nézett reá a kis fekete ember. A
                  fejét csóválta, és megigazította a párnát a Kender Pál feje alatt. Fényes
                  cvikkerén át tisztán látta az eleven, fekete szemeket, amint azt kérdik, hogy
                  miért, miért tette?
            </p>
				<p>
               - Utazom - felelte Pál, és a jobb kezét felemelte. Megfogta az orvos
                  balját. - Marikát! - mondta.
            </p>
				<p>
               Az orvos lehajolt hozzá, és szelíden mondta neki:
            </p>
				<p>
               - Nem lehet, beteg...
            </p>
				<p>
               Kender Pál lassan intett a fejével, hogy érti, tudja, mi
                  történik.
            </p>
				<p>
               - Lovas legényt kell küldeni - sóhajtotta, és már ismét lehunyta a
                  szemét.
            </p>
				<p>
               Kender Kelemen özvegye most tért vissza Marikától a másik szobából.
                  Állt, és nézte az egyetlen fiát, aki keresztet rajzolt a neve elé. Belülről
                  zokogott, és szikár alakja meg-megrázkódott. Nem értette, hogy miért akart elmenni
                  ez a fiú, ez jobban fájt neki, mint az a gondolat, hogy itt hagyja az egyetlen
                  magzatja. Tépelődött, és görcsösen szorította a szemére a zsebkendőjét, de nem
                  tudott magyarázatot találni.
            </p>
				<p>
               A kis doktor hozzája hajolt.
            </p>
				<p>
               - Nyugalom és csend, holnapig nincs veszély. Itt maradok. És
                  Marika?
            </p>
				<p>
               - Nagyon rosszul van - sóhajtott az özvegy, és intett a
                  zsebkendőjével, hogy ez rettenetes.
            </p>
				<p>
               Délben ismét felnyitotta a szemeit Kender Pál.
            </p>
				<p>
               Ott állott az ágya előtt Ágotai bácsi. Leeresztett kezekkel állott.
                  Sírt, mint egy gyermek, és nem törölte le a könnyeit. Az aranyos szíve majd
                  megszakadt.
            </p>
				<p>
               - Marikának mondják meg, hogy véletlen volt... - mondta lassan a
                  levegőbe Kender Pál.
            </p>
				<p>
               Ekkor lehajolt hozzá Manó bácsi, és megcsókolta. Érezte, hogy nedves
                  a kis öregember szakálla. Ezen a napon még egyszer nézett fel, akkor kezet csókolt
                  az anyjának.
            </p>
				<p>
               És nyomban elaludt. Lázasan, nehezen lélegzett.
            </p>
				<p>
               Kint egy pillanatra megállott a nagy izgalom. A főbíró automobilja
                  köré emberek serege verődött.
            </p>
				<p>
               - Szomorú - mondta Rétsághy -, egy komoly szavazattal kevesebb.
            </p>
				<p>
               A jegyző, aki érzékeny szívű ember volt egyébként, a könnyeit
                  törülte:
            </p>
				<p>
               - Szegény, akármilyen fiú volt is, ezt nem érdemelte. Már kezdett
                  megemberesedni.
            </p>
				<p>
               A kis adótisztviselő, Rétsághy egyik főkortese levette a kalapját, és
                  tiszteletteljesen vélte:
            </p>
				<p>
               - Egy ilyen gazdag ember... vajon miért tehette?
            </p>
				<p>
               - Senki sem olvashat a szívekben - hangzott a plébános hangja -, de
                  lehet, hogy véletlen volt.
            </p>
				<p>
               - Egy ilyen gazdag ember - sóhajtotta az adóemberke -, itt hagyja a
                  sok jót.
            </p>
				<p>
               Mélységes megilletődéssel oszoltak szét, de azért mégis lehetett
                  hallani kegyetlen véleményeket.
            </p>
				<p>
               - Utóbbi időben nagyon furcsa volt - jegyezte meg valaki -, én láttam
                  a múltkor az árokban szaladni.
            </p>
				<p>
               - Nem volt életrevaló - mondta az öregúr, aki a sőngájszt melléknevet
                  osztogatta neki -, ismertem az édesapját. Az is ilyen volt.
            </p>
				<p>
               A sarkon megállott a társaság egypár tagja:
            </p>
				<p>
               - Szóval megfordítják a címert?
            </p>
				<p>
               - Még nem bizonyos.
            </p>
				<p>
               - Miért?
            </p>
				<p>
               - Mert szegény asszony hirtelen beteg lett...
            </p>
				<p>
               - Csak fiú ne legyen... mert akkor...
            </p>
				<p>
               Bakos Pistának nagyon rossz napja volt; Berta kisasszony sírt, mint a
                  záporeső, és nem lehetett megvigasztalni. Ez pedig nagyon szomorú dolog volt, mert
                  a következő napra tűzték ki az esküvőt.
            </p>
				<p>
               A leány nem szólt egy szót sem, hanem görcsösen zokogott déltől
                  estig.
            </p>
				<p>
               - Miért sírsz? - kérdezte az anyja. - Azért a...
            </p>
				<p>
               Berta kisasszony gyűlölködve, haragtól villámló szemekkel nézett
                  rá:
            </p>
				<p>
               - Azért, igenis azért. Azt a másikat meg ne bocsássák ma ide, mert
                  kirúgom.
            </p>
				<p>
               Ugyanezen a napon nehéz szívvel olvasta az újságját Zala Menyhért
                  doktor. A színházi hírek között böngészett és rátalált megint a Splényi Katalin
                  nevére. Az volt megírva, hogy a művésznő hosszas unszolásra fellépett, és valami
                  jótékony célú ünnepélyen énekelt Pöstyénben.
            </p>
				<p>
               - Ezt megint az a nyírott bajuszú szerkesztő csempészte be - mondta
                  teljes undorral.
            </p>
				<p>
               Ő tudta, hogy kiért történt minden, és ősei szokásához híven,
                  megvetéssel leköpte az újságlapot.
            </p>
				<p>
               Ez történt a választás előtt három nappal.
            </p>
				<p>
               A második napon, hajnali két órakor, mikor a nap felkelt, fia
                  született Kender Pálnak. Az anyja zokogott, mikor meglátta, mert nem ismert benne
                  Kender Pálra. Hangosan sírt, és eltakarta az arcát, nem is akarta látni, mert azt
                  hitte, hogy az a gyermek választotta el tőle az urát. Ezen a napon még a
                  következők történtek. Bakos István nagybirtokos oltárhoz vezette Barta Bertuska
                  kisasszonyt. A menyasszony, így beszélték a rossz nyelvek, zokogni kezdett, mikor
                  az oltár lépcsőjén lelépett. Ez elég csinos botrány lett volna, de a mostani
                  zavaros világban nem tűnt fel. A szülők azt mondták, hogy senki sem tudhatja, hogy
                  mi mindent gondolnak a fiatal leányok, és később is a rendkívüli meghatottságra
                  hivatkoztak, ha szóba került az eset.
            </p>
				<p>
               És az emberek jobban érdeklődtek a politika iránt. Az utcákon zúgva
                  és tülkölve vágtatott a főbíró automobilja. Utcafordulóknál fájdalmas hangon sírt
                  a szirénája, és emeletes porfelhők emelkedtek utána az ég felé. A mély porban
                  elgázolt kacsák fehér hasa fordult a járókelők felé. A hőség és a sűrű por
                  elviselhetetlen volt, de az élénkség és a harc nem lankadt egy pillanatig sem.
                  Hogyne, mikor az ellenpárt hihetetlen aljasságra vetemedett, és a tanyákon, a
                  biztos Rétsághy-pártiak között azt a hírt terjesztette, hogy Kender Pált az úri
                  párt kergette a revolver csöve elé. Ezen a napon felkeverték az utak porát
                  fenékig, és a porbura alatt olyan élénken pezsgett az élet, mint még sohasem. A
                  szenvedélyek és energiák sohasem örvénylettek így a porvárosban.
            </p>
				<p>
               Délben kidobták a csendőrök a Bekeley-párt összes tagjait a
                  nagyvendéglőből, és egy órakor kezdetét vette az utolsó pártvacsora. Ez körülbelül
                  másnap reggelig tartott, és éjszaka petróleumfáklyák mellett dalolták véges-végig
                  az utcát az emberek. A Kender Pál szobájában be kellett csukni az ablakot, mert
                  kemény dördülések hangzottak a világos éjszakába. A jókedvű szavazók a levegőbe
                  durrogattak.
            </p>
				<p>
               A halvány és szomorú ember, aki a régi padra kereszteket vésett,
                  estefelé felébredt mély álmából. Nem nyitotta fel a szemeit, csak a jobb kezét
                  tartotta a bal melle fölé, mert azt hitte, hogy felnyitották a tüdejét, és a por
                  most hull, hull, vég nélküli finom özönben hull a piros sebbe. Mást is gondolt.
                  Azt, hogy a padlás rejtett zugában, egy törött, bambusznád asztalka mellett áll
                  egy régi, nyűtt seprő. Annak a nyele piros, élénkpiros, és ilyen piros a Spángli
                  Kató szája széle is. Szebbet nem tudott gondolni, mert a láz ott ült parazsas
                  serpenyőjével a mellén, és már teljesen ura volt a testének. Ezenkívül látott egy
                  tavat, amely egészen rózsaszín, és a tóban flamingók voltak. Később egyetlenegy
                  arc lett a tóból, és ennek az arcnak olyan színe volt, mint az őszibaracknak. Ebbe
                  az őszibarackba beleharapott, és olyan színű lett a keze tőle, mint a zsebkendő,
                  amelybe valaki a véres ajkát törülte. Utóbb még gyűrűt formált a hüvelykujjából,
                  meg a középujjából. Ezzel gyönyörűen átérte a Splényi Katalin selyemharisnyás
                  bokáit. Reggelig így fogta a saját bal csuklóját, és akkor felébredt.
            </p>
				<p>
               Kinyitotta a szemeit, és tejet kívánt.
            </p>
				<p>
               Ott látta maga előtt a kis doktor homályos fotográfiáját. Mikor aztán
                  elhozták a tejet, nem akarta meginni, mert fekete légy alakjában benne fürdött a
                  kis doktor, és jobbra-balra csóválta a fejét.
            </p>
				<p>
               Reggeli kilenc óra után mégis magához tért.
            </p>
				<p>
               Ekkor megmutatták neki a gyermekét, aki már másfél napos volt.
            </p>
				<p>
               Ki akarta tárni a karjait feléje, de a tenyereit lefelé szorította,
                  és amiatt felemelkedett egy kicsit a teste.
            </p>
				<p>
               - A fiad - mondta neki zokogva az édesanyja -, itt van a kis
                  fiacskád.
            </p>
				<p>
               Kimeresztette a szemeit, de nem látta a gyermek szemének a színét.
                  Reámutatott tehát a szemeire és megkérdezte:
            </p>
				<p>
               - Kék?
            </p>
				<p>
               A kis doktor odahajolt, hogy jobban hallja.
            </p>
				<p>
               - Kék? - kérdezte suttogva még egyszer.
            </p>
				<p>
               - Nem - felelte Weissenberg -, nem kék. Fekete lesz.
            </p>
				<p>
               - A haja?
            </p>
				<p>
               - A haja is, ha megnő.
            </p>
				<p>
               - Megnő?
            </p>
				<p>
               - Biztosan. Nagyon erős, szép fiú.
            </p>
				<p>
               - Barna?
            </p>
				<p>
               - Barna. Szép barna ember lesz.
            </p>
				<p>
               Lehunyta a szemeit. Egy tiszta pillanata következett, és felujjongott
                  a szíve. Ha ez a gyermek megnő, szép, erős és barna lesz, mindenkit megver.
            </p>
				<p>
               Még mindig ott állottak előtte a gyermekkel. Kender Kelemen özvegye
                  leborult a fiához.
            </p>
				<p>
               - Pálnak kereszteljük - súgta, és majd meghalt a keserűségtől, mert a
                  fiát jobban szerette, mint az urát.
            </p>
				<p>
               A beteg, akinek seb volt a szíve alatt, megrázta a fejét.
            </p>
				<p>
               - Kelemen legyen? - kérdezte az öregasszony. Makacsul és állandóan
                  rázta a fejét Kender Pál.
            </p>
				<p>
               - Mi legyen a neve? - könyörgött az anyja.
            </p>
				<p>
               Két percig tartott, míg össze tudta szedni minden erejét, és kimondta
                  ezt a nevet:
            </p>
				<p>
               - Pista...
            </p>
				<p>
               Ugyanekkor megkezdődött a szavazás. Bakos Pista elsőnek adta le a
                  voksát, mert tíz órakor már indult a vonat, amely nászútra vitte. Késő délutánig
                  tartott az őrült tánc az urna körül, akkor megállott a nagy automobil Kender Pál
                  háza előtt. Eljöttek a kis doktorért, és a kis doktor elment. Mondják, könnyezett,
                  és a tenyerébe hajtotta a fejét egész úton, mert nem volt rá szükség már többé a
                  Kender Pál házában.
            </p>
				<p>
               Este zengett a porvárosban az öröm himnusza.
            </p>
				<p>
               - Rétsághy! Rétsághy! - zúgott minden utcából.
            </p>
				<p>
               És nyolc óra után rőt világosság vetődött az égre. Vörös porfelhők
                  szálltak a fáklyások fekete tömege fölött. Emberek jöttek beláthatatlan
                  sokaságban, elöl pedig a zenekar rézszerszámjai csillogtak. A porváros népe dalolt
                  és zengedezett, egy ember felé nézett, aki megjelent a Nemzeti Szálloda egyetlen
                  erkélyén.
            </p>
				<p>
               Kender Kelemenné ott állott a bölcső mellett a szalonban. Kétszer
                  roskadt le a nagy fotelbe, de harmadszorra mégis felállott, mikor látta, hogy
                  tombol és ünnepel a nép. Az ablakhoz ringatta a bölcsőt, és mikor zengett a
                  himnusz, és megcsillant a monokli a képviselő szemén, kiegyenesedett,
                  kidüllesztette a mellét, a fejét büszkén tartotta, és valaki mást látott a
                  dicsőségben úszni, az ünneplés fényében ragyogni. Egészen tisztán felismerte az
                  unokája arcát.
            </p>
				<p>
               Elhagyatva a szomorú, sötét házban, reáborult a bölcsőre, és
                  szerelmesen súgta a barna szemű fiúcskának:
            </p>
				<p>
               - Majd egyszer...
            </p>
				<p>
                  Vége
            </p>
			</div>
		</body>
	</text>
</TEI>