<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU07737" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Végzetes tévedés</title>
				<author>
					<persName>
						<surname>Beniczkyné Bajza</surname>
						<forename>Lenke</forename>
					</persName>
				   <date from="1839" to="1905">1839-1935</date>
				   <idno type="VIAF">20466121</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
					   <ref target="https://mek.oszk.hu/07700/07737/"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">76854</measure>
				<measure unit="pages">186</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Végzetes tévedés</title>
				   <date>2009-12-15</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/07700/07737/"/>
					<respStmt>
						<resp>Original Electronic Edition</resp>
					   <name>Csige Mónika</name>
					   <name>Kiss András</name>
					   <name>Ollé Krisztián</name>
					</respStmt>
					<bibl type="printSource">
					   <title>Végzetes tévedés</title>
						<author>Beniczkyné Bajza Lenke</author>
					   <pubPlace>Budapest</pubPlace>
					   <publisher>Franklin-Társ.</publisher>
						<date>1909</date>
					   <ref target="https://mek.oszk.hu/07700/07737/"/>
					</bibl>
				</bibl>
				<bibl type="firstEdition">
				   <title>Uzoni Margit</title>
				   <author>Benedek Elek</author>
					<date>1904</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="F"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2024-10-10"/>
		</revisionDesc>
	</teiHeader>
	<text>
		<body>
          <div type="chapter">
            <head>I.</head>
            <p>- Ernesztine, a kalapomat.</p>
            <p>- Itt van a kezemben, de ujra kérem, ne menjen grófné.</p>
            <p>- Miért fecsérled a szavakat? Minden hónapnak ezen a napján felöltözöm, úgy mint ma.
               Télen fekete szőrruhába, szürke nyúlprémes bundába, s a kalappal, melyet négy
               forintért vettél számomra a Kerepesi-úton. Keztyűim kopottak, a lábamon sárczipők.
               Nyáron szürke vászonruhába, mely talán még egyszerübben fest, mint a téli öltözék, s
               az utczán mindenki legföljebb nyelvmesternőnek néz, a ki óraadással keresi kenyerét
               és te rendesen lamentácziókkal akarsz visszatartani utamtól! Miért? Hisz úgy is
               tudod, hogy az hasztalan!</p>
            <p>E szavakat magas termetű, komoly, okos kifejezésű, harmincz-negyven év között lévő
               szép asszony ejté ki nevetve, s komornájához beszélve, mialatt az kalapját fejére
               illeszté, de kinek nagyon komor, megrovó tekintete mulattatni látszott úrnőjét.</p>
            <p>- De hát hova megy, grófné?</p>
            <p>- Hányadszor kérded ezt, Ernesztine? - folytatta a tükörtől visszafordulva Hermance
               grófné, s ujra jóízüen nevetett; majdnem csúfolódva ejté ki szavait. - Mondd, miért
               akarsz visszatartani, hisz tudod, hogy rossz helyre nem megyek!</p>
            <p>- Nem tudom.</p>
            <p>Komor, megrovó, de kissé bizonytalan hangon voltak e szavak kiejtve, s a grófné gyors
               pillantással mérte őt végig, kinek öreg, ránczos arczát e tekintetre sötét
               szégyenpír borítá.</p>
            <p>- Elment az eszed? - kérdé azután tőle meglepetve. - Így nem szokás rendez-vousra
               menni. Azonkívül tudod, hogy férjemet szeretem.</p>
            <p>- Azt nem mondtam s nem is úgy értettem, de mire való ez az álruha? Grófné, ki
               ezreket költ öltözékére, s a legelegánsabb dáma a legmagasabb társaságban, nem röstel
               így menni az utczára, gyalog... Titkos útra!</p>
            <p>- Csak nem ülhetek ily öltözékben fogatomra? - viszonzá Hermance. - De mind a mellett
               ne hidd, hogy oly helyre megyek, mi ellen bárkinek kifogása lehetne.</p>
            <p>- Hogy mit hiszek ezekről az utakról, melyek évek óta tartanak és ismétlődnek, az az
               én dolgom, - viszonzá vállát vonva, s kevés tisztelettel a komorna, majdnem
               kétértelmű hangon, mit csak olyan cseléd engedhet magának, ki úrnőjét felnőni
               látta.</p>
            <p>- Gondolj, a mit akarsz! - viszonzá félig haraggal, félig mosolylyal az úrnő, s
               helyet foglalt egy karszékben és kinyujtá szép, hosszúkás formájú lábát.</p>
            <p>- Húzd föl a sárczipőm s add ide az esernyőm.</p>
            <p>Ernesztine szó nélkül engedelmeskedett, mialatt kipillantott az ablakon, melyen át az
               égen sötét felhőket lehetett látni, mik vihar közeledtét jelenték.</p>
            <p>Hermance grófné készen volt s kezébe vette az esernyőt és indult az ajtó felé.</p>
            <p>- Mit mondjak, ha a gróf haza jönne? - kérdé Ernesztine.</p>
            <p>- A mit akarsz... Mondd, hogy sétálni mentem.</p>
            <p>- Ilyen időben?</p>
            <p>- Gondolj ki valamit! - kiáltott föl Hermance türelmetlenül, s kisietett az ajtón és
               nem a főlépcsőn haladt le, kilépve az előszobából, hanem egy melléklejárás felé
               haladt, hol a cselédség szokott le- és fölfutkosni, s mely a hátulsó kapuhoz
               vezetett.</p>
            <p>Kilépve az utczára, melyben a palota állt, melynek tulajdonosa Eszthey Bertalan gróf
               volt, sietve haladt azon végig, azután egy mellékutczába tért be, mely meglehetős
               hosszú volt, de melyen végighaladva, daczára az esős alkonynak, meglassítá lépteit, s
               vidám, gondtalan mosolylyal haladt előre, mintha már nem volna sietős dolga...</p>
            <p>Az üzletekben egymásután gyultak föl a lámpák s az utcza is megvilágosodott a
               villámfénytől és Hermance meg-megállt egyik-másik egyszerű üzlet kirakata előtt,
               mosolyogva szemlélvén a szegényes holmikat, porczellánt, kalapot, czipőket stb.,
               mintha kedve telnék ilyeneket is látni.</p>
            <p>Azután tovább haladva, ismét egy másik utczába fordult. Az eső már esni kezdett, mely
               eddig csak cseperészett, s kifeszíté esernyőjét és gyorsabban folytatta útját.</p>
            <p>Itt-ott a mellette elhaladók megfordultak utána. Magas termete, elegáns tartása
               feltünt, mert ilyen alak nem igen szokott este ilyen mellékutczákban járni; még csak
               fátyol sem volt az arczán és jól lehetett látni finom fehér bőrét, nagy kék szemét,
               divatos frizuráját, mely hullámos göndörödésben környezte arczát, s bár túl volt már
               a legelső fiatalságon, szépségét, mely inkább bájos volt, mint szabályszerű, nem
               lehetett tagadni.</p>
            <p>Végre elérte útja czélját, a házat, melyet keresett.</p>
            <p>Belépett a kapun, becsukta esernyőjét és lassan fölhaladt a lépcsőn, mely széles
               volt, tömör márványból készült hajlított karrácscsal, mint a hogy a legujabb házaknál
               szokás most alkalmazni, s az emeletre vezetett, melyre fölérve, Hermance grófnő az
               első számú ajtónál megállva, gyorsan, idegesen csöngetett. Az ajtó fölött nagy
               betükkel czímtábla ékeskedett arany betükkel, melyre a következő írva:</p>
            <p>«Özv. Obren Adolfné leánynevelő intézete.
            </p>
            <p>Pár pillanat mulva megnyilt az ajtó, s fekete ruhás, fehér kötényes és ugyanolyan
               fejkötős fiatal nőcseléd tekintett ki rajta.</p>
            <p>- Ah, a nagyságos asszony! Méltóztassék belépni, éppen levelet készültem vinni
               számára a postára, - kiáltott föl a leány.</p>
            <p>- Nekem? - kérdé megütközve Hermance, s derült kifejezésű arcza elkomolyodott, sőt
               mint a cseléd észrevette, elhalványodott.</p>
            <p>- A nagyságos asszony czímére írva nálam van. De most az szükségtelen, mind a mellett
               átadom. Tessék belépni.</p>
            <p>Hermance után becsapódott a nagy szárnyas tölgyfaajtó, s ő követte a leányt. Vonásai
               nyugtalanságot fejeztek ki, mi mozdulatain is meglátszott, lassú, vontatott
               lépéssel haladt vezetője után, ki tágas, diszes terembe vezette, s gyorsan
               fölcsavarva a villamos gombot, percz alatt fény árasztotta el a szobát, mely beléptük
               alkalmával teljesen sötét volt.</p>
            <p>- Itthon van Obrenné asszonyság? - kérdé a grófné.</p>
            <p>- Azonnal megjelentem, hogy vendég érkezett - viszonzá a kérdett, s eltünt egyik
               mellékajtón.</p>
            <p>Hermance kezében tartá a neki czímzett levelet, de nem bontá föl. Szórakozottan
               tekintett a betükre, s mind nagyobb nyugtalanság és feszültség látszott az
               arczán.</p>
            <p>Midőn Obrenné belépett, sietve tett pár lépést felé, ki alacsony, gömbölyű termetű,
               mintegy ötven éves hölgy volt, s arczkifejezésével, hajlott orrával, és keskeny
               ajkaival szigorú hatást tett, s most különösen komor volt.</p>
            <p>- Kegyed írni akart nekem? - kérdé Hermance, a kezében tartott levélre mutatva.</p>
            <p>- Méltóztassék helyet foglalni, grófné, - viszonzá a háziasszony, - mert a mit
               mondani akarok, hosszú lesz és - kellemetlen; s mialatt vendége leült, ő is helyet
               foglalt vele szemben.</p>
            <p>- Dózia? - kiáltott föl Hermancenyugtalanul.</p>
            <p>- Igen, Teodózia kisasszonyról lesz szó!</p>
            <p>- Milyen ünnepies bevezetés, máskor Dóziának hívta.</p>
            <p>- Mint növendékemet... Most többé nem azt, mert, mert...</p>
            <p>A grófné halálsápadt lett, s önkéntelen összecsapta kezeit.</p>
            <p>- Mit beszél... Hogy értelmezzem szavait? - kérdé remegő hangon.</p>
            <p>- Egyszerűen azt kell tudatnom, hogy pártfogoltját nem tűrhetem tovább intézetemben,
               s legkésőbb holnap méltóztassék őt innét elvinni, de ha lehet, jobb szeretném, ha
               még ma távoznék.</p>
            <p>- De hát mi okból, valami rosszat követett el?</p>
            <p>- Természetesen!</p>
            <p>- Szabad tudnom, mi az?</p>
            <p>- Megirtam a levélben, de most élőszóval mondom el, miután itt van méltóságod. Dózia
               tegnap este el akart szökni az intézetből... Miért, kivel, mi okból? Azt nem lehet
               tőle kitudni. Kérdéseimre nem felel, sír, zokog, de vallomásra nem szánja magát.</p>
            <p>- És hogy jöttek rá szándékára? - kérdé elfojtott lélekkel Hermance.</p>
            <p>- Növendéktársnője árulta el, ki észrevette, hogy kis bőrtáskája a duzzadásig meg van
               tömve, s a pamlag alá rejtve, mely máskor üresen hevert szekrényében.</p>
            <p>- És Dózia be is vallotta szökési szándékát?</p>
            <p>- Semmit sem vallott; mint mondtam, sír, zokog, de egyetlen szót sem lehet belőle
               kivenni.</p>
            <p>- De édes asszonyom! - kiáltott föl örömmel Hermance, - ha így van, akkor nem tudni,
               hogy ő csakugyan el akart-e menni. Lehet az csak föltevés az ön részéről.</p>
            <p>- Az kétséget nem szenved, - viszonzá hideg, száraz hangon Obrenné, - különben
               behivom, beszéljen ő maga. Grófné iránt talán közlékenyebb lesz.</p>
            <p>Obrenné távozott, s pár percz mulva kisírt szemű, igen szép, alig tizenhét éves
               leánykával tért vissza, ki lehorgasztott fejjel követte, s midőn megpillantá
               Esztheynét, kinek ottlétére, úgy látszott, nem volt elkészülve, megállt a küszöbön,
               mintha nem merne közeledni.</p>
            <p>A grófné kérdő, fájdalmas, szomorú pillantással függesztette arczára szemét, mely
               igen finom, nemes szabású s bájos volt, aranyszőke hajjal bekerítve, melynek néhány
               göndör fürtje homlokára hullt, s majdnem finom ivezetű szemöldökéig ért a tündöklő
               szempár fölött.</p>
            <p>- Dózia! - kiáltott föl Hermance meglepetve, mert e perczben egészen más alak állt
               előtte, mint kit utolsó ittlétekor látott egy hónap előtt. Annak komor, daczos, sötét
               tekintetű arcza elhatározottságot mutatott, s a grófné fölugorva helyéről, hozzá
               futott, és megragadta lefüggő hideg kezeit.</p>
            <p>A leány nevének hallatára zokogásban tört ki és gyorsan elvonva a grófnétól kezét,
               azt arczára tapasztá.</p>
            <p>- Ne sírjon, hanem beszéljen, - kiáltott rá szigorúan Obrenné. - Nekem nem felelt,
               most itt az ideje, hogy megvallja bűnét a...</p>
            <p>Gyorsan elhallgatott Hermance egy figyelmeztető pillantására.</p>
            <p>- Beszélj, gyermekem, - mondá a grófné szeretetteljes hangon... - Tudod, mivel vagy
               vádolva, s mondd el, igaz-e az, vagy nem. Légy őszinte hozzánk.</p>
            <p>Dózia félve emelte fel szemeit, s azt a hatást tette, mint mikor a kis gyermek
               menedéket keres a büntetése elől; tekintete esdeklő volt, s kifejezte lelki
               szenvedését, de nem felelt, azután ujra lesüté fejét.</p>
            <p>- Nincs semmi mondanivalód, Dózia? - kérdé megdöbbenve a grófné.</p>
            <p>A leányka fejével intett, hogy nincs, s folyton könnyek hulltak arczára.</p>
            <p>- De felelnie kell! - kiáltott föl bosszúsan Obrenné. - Tagadnia lehetetlen szökési
               szándékát. Táskája be van csomagolva, de azt mondja meg, hova akart menni, s miért
               szándékozott elhagyni házamat - titokban?</p>
            <p>Dózia konokul hallgatott.</p>
            <p>- Nos tehát, most belátja, asszonyom, hogy itt nem maradhat. Nem! Egy óráig sem... Ha
               még bevallaná bűnét s bocsánatot kérne! De így nem lehet őt itt megtűrni.</p>
            <p>Hermance arcza nagy aggodalmat fejezett ki. Oly nehéz helyzetben volt, hogy nem tudta
               kitalálni, mit tegyen, s azért még egyszer ujra kezdte vallatását, még pedig az
               előbbinél kissé szigorúbb hangon.</p>
            <p>- Látod, Dózia, mily következései vannak szándékolt távozásodnak, s meg lehetsz
               győződve, hogy magad sem tudod, mi vár a jövőben rád! Azért beszélj. Valld be
               bűnödet, mondd el, miért és hova akartál menni. Mi szándékod volt, s ki csábított
               arra, hogy távozzál.</p>
            <p>- Senki! - kiáltott föl megrettenve a leányka s gyorsan letörlé könnyeit.</p>
            <p>- Ez nem valószinű! Hova mehettél volna te egyedül? Hisz nem is ismersz senkit rajtam
               kivül.</p>
            <p>- És még is úgy kell lenni, - szólt hévvel közbe Obrenné. - Mert ismeretséget nem
               köthetett az intézetben senkivel; különös fényt vetne ez házamra. - Dóziának egy
               önkéntelen mosoly röpült keresztül ajkán, mi a két hölgyet megdöbbentette.</p>
            <p>- Csak nem akarja állításomat kétségbevonni? - kérdé elfojtott dühvel Obrenné, kinek
               hangja reszketett a fölindulástól.</p>
            <p>- Nem!</p>
            <p>- Hát mit akart jelenteni az a kétértelmű mosoly?</p>
            <p>- Nem vettem észre, hogy mosolyogtam volna, - viszonzá sóhajtva Dózia. - Nincs is
               okom rá.</p>
            <p>- Az már igaz, - folytatta majdnem kárörömmel Obrenné s gyorsan a grófnéhoz
               fordult.</p>
            <p>- Szives lesz magával vinni Dóziát, asszonyom. Mert, mint mondtam, itt nem maradhat.
               Valamennyi növendékem tudja ezt a szégyenletes esetet s helytelen példát merítenének
               belőle, ha Dózia csak egy nap is még az intézetben maradna.</p>
            <p>Eszthey grófné lesujtva állt helyén s nem tudta kitalálni, mit tegyen, mialatt Dózia
               érdekkel, feszülten tekintett rá s látta rajta a tusakodást, mi észrevehető
               csodálkozásra gerjesztette.</p>
            <p>- Most bámul? ugy-e? - kérdé gúnyosan Obrenné. - Talán azt hitte, tárt karokkal
               fogadják s még egy doboz czukrocskát is kap gyönyörű viseletéért...</p>
            <p>- Nem, azt nem gondoltam! - kiáltott föl hévvel a leány. - Sőt tudom, hogy rosszul
               cselekedtem, de...</p>
            <p>- Nos, halljuk tovább.</p>
            <p>- Többet nem mondhatok, de anyámtól bocsánatot kérek.</p>
            <p>- Azt hiszem, ezek után nem lesz megengedve, hogy a nagyságos asszonyt mamának
               nevezze, - mondá Obrenné. - Tudja, hogy maga csak fogadott gyermeke neki, kitől ő
               hálát és alázatosságot várhatott volna és dicséretes viseletet talált.</p>
            <p>- Tudom, - viszonzá halkan, szomorúan Dózia.</p>
            <p>Most Hermance szemei teltek meg könnyel, s betakarta arczát, és ez a mozdulat, s
               levert tartás oly nagy bánatot fejezett ki, hogy a fiatal leány láthatólag
               megdöbbenve, percz alatt mellette termett és letérdelt előtte.</p>
            <p>- Bocsánat, - rebegte alázatosan, mialatt ujra zokogásban tört ki.</p>
            <p>- Ez már valami, - mondá diadalmas arczczal Obrenné. - Legalább mutatja, hogy
               megbánta bűnét! De én nem hiszek neki.</p>
            <p>Hermance meleg pillantást vetett a leánykára s kezét hajára tette.</p>
            <p>- Állj föl, Dózia, - mondá remegő hangon. - Gondolkodnunk kell, hogy mit tegyek
               veled, miután itt nem maradhatsz.</p>
            <p>Dóziát láthatólag megdöbbentették e szavak, s mialatt elhagyta helyét, feszült
               félelemmel vizsgálta a grófné arczát, ki Obrennéhez fordulva, majdnem félénken
               mondá:</p>
            <p>- Csak egy napot türje meg őt itt, asszonyom, csak huszonnégy órát, míg kitalálom,
               mitévő legyek.</p>
            <p>- Nem lehet, nem tehetem.</p>
            <p>- Csak huszonnégy óráig, holnap este eljövök érte és elviszem.</p>
            <p>- Lehetetlen, lehetetlen!</p>
            <p>- Most igazán nem tudom, hova vigyem... Istenem, Istenem... Dózia, ha tudnád, ha csak
               sejtenéd, mily bonyodalmakba kevertél engem és magadat.</p>
            <p>A leány mind nagyobb csodálkozással szemlélte ezt a vergődést és nagy nyugtalanság
               látszott rajta.</p>
            <p>- Bocsánat, asszonyom, de nem tehetem. Elveszteném minden növendékemet, ha
               engedékenységemnek hire menne, - ismétlé Obrenné.</p>
            <p>- Kitől tudnák azt meg?</p>
            <p>- Növendékeimnek nem tilthatom el, hogy ne írjanak szülőiknek a történtekről. És
               tizenegyen vannak... A mit pedig annyian tudnak, az nem marad titokban.</p>
            <p>Hermancenek lesütött feje kifejezte, hogy a mit Obrennétól hallott, azt be kell
               látnia, mert annak igaza van.</p>
            <p>Mély, nehéz sóhaj röppent ki ajkán s Dóziához fordulva mondá:</p>
            <p>- Végy köpenyt és kalapot, s menjünk!</p>
            <p>A leány gyorsan megfordult és elhagyta a szobát.</p>
            <p>- Hova viszi őt, grófné? - kérdé egyszerre észrevehető nyugtalansággal az intézet
               főnöknője.</p>
            <p>- Alkalmasint haza... Hova vihetném?</p>
            <p>- És a gróf?</p>
            <p>- Fölösleges erről beszélnünk, - mondá türelmetlenül, majdnem büszkén és hidegen
               Hermance. - Valamit kell vele tennem, ha ön kérésemet megtagadja, nem hagyhatom őt az
               utczán.</p>
            <p>- Én pedig nem koczkáztathatom jó hirnevemet, állásomat. Ezt beláthatja, grófné.</p>
            <p>- Tehát hagyjuk abba a vitát, de ki kell mondanom, hogy nem hittem volna önről,
               miként ily kegyetlen tudjon lenni, ismerve helyzetemet.</p>
            <p>- Nem tehetek másként. De adhatok tanácsot. Van egy nővérem. A külvárosban lakik.
               Jómódú katonatisztné, s van egy olyan korú leánya, mint Dózia. Ő rövid időre
               befogadná.</p>
            <p>- Megtenné ő ezt? - kérdé érdekkel, majdnem örömmel a grófné.</p>
            <p>- Szivesen küldök neki ajánlatot, s ő megteszi. A saját érdekemben fogom őt arra
               kérni.</p>
            <p>- Hol lakik?</p>
            <p>- Messze. A Soroksári-út legvégén, eltart oda az út kocsin félórát.</p>
            <p>Ekkor, mintha figyelmeztetni akarná a falon függő nagy óra a beszélőket, nyolczat
               ütött.</p>
            <p>- Ah Istenem! - kiáltott föl ijedten Hermance. - Már is elkéstem; otthon kellene
               lennem, két órája, hogy elhagytam a házat, s ez az ebéd ideje nálunk.</p>
            <p>- Akkor nem tudom, mit tegyünk. Azonban ne mondja grófné, hogy nem adtam a legjobb
               akarattal tanácsot.</p>
            <p>- A minek azonban nem vehetem hasznát!</p>
            <p>- Az nem az én hibám, hanem a körülményeké, s kérem azoknak betudni, - mondá Obrenné
               feltünő nyugtalan hangon.</p>
            <p>- Igaza van, - veté oda kissé hidegen Hermance. - Mind a mellett nem marad más hátra,
               mint hogy haza vigyem Dóziát.</p>
            <p>Obrenné lesütött szemekkel hallgatott és Esztheyné még egy kisérletet tett.</p>
            <p>- Ha például kétszeres árat fizetnék Dózia ittlétéért? - kérdé bátortalanul; de az
               öreg nőnek vér szökött arczába ez ajánlatra.</p>
            <p>- Miféle véleményben van rólam méltóságod, hogy ilyet ajánl? - kérdé őszinte vagy
               tettetett megbotránkozással. - Itt nem pénzről van szó, hanem erkölcsi
               lehetetlenségről!</p>
            <p>- Bocsánatot kérek... - rebegte Hermance elpirulva s az ajtó felé fordult, melyen
               Dóziának jönnie kellett.</p>
            <p>- Remélem, grófné, nem neheztel szavaimért, - mondá kissé nyugtalanul az intézet
               tulajdonosnője, érezve, hogy elutasító hangon ejti ki szavait.</p>
            <p>- Nem neheztelek, de megvallom, rosszul esik nyilatkozata, meggondolva, hogy mi
               mindent...</p>
            <p>- Tett méltóságod az én intézetemért, - folytatta hévvel Obrenné. - Pártfogásába
               vette, növendékeket ajánlott, stb., a miért én hálás is leszek, a míg élek; de ha
               már erről beszélünk, ne vegye rossz néven, ha viszont azt is fölemlítem, hogy nagyon
               nehéz lett volna Dóziát előkelő intézetben elhelyeznie a tudott körülmények miatt, s
               én csak azért vettem ide, mert a grófnénak szívből hálás tisztelője vagyok!</p>
            <p>- Ha tudná, mily nehéz helyzetben vagyok... - rebegte Hermance, mialatt szép szemei
               megteltek könnyel.</p>
            <p>- Sejtem, s éppen azért tettem kivételt, és ha Dózia jól viselte volna magát, soha
               nem állt volna be a szomorú kénytelenség, bármeddig maradhatott volna nálam. De
               ismétlem, grófné, itt az én lételemről van szó! Ha kitudódnék, hogy ő szökni akart
               intézetemből, s én azt büntetés nélkül elnéztem, elveszíteném minden növendékemet s
               koldulni mehetnék.</p>
            <p>- Talán nagyon is tragikusan veszi ezt a dolgot, kedves Obrenné! - sóhajtott
               Hermance. - Végre is semmi sem történt. Gyermekes meggondolatlanság volt az egész, mi
               ily fejlődő leányoknál gyakran előfordul.</p>
            <p>- De történhetett volna! És még csak azt sem lehet Dóziából kivenni, hova
               szándékozott menni, hisz tudtommal egyetlen ismerőse sincs a városban, így mondta
               nekem méltóságod, nemde?</p>
            <p>- Nincs senkije rajtam kívül, s megfoghatatlan előttem ez az eset. De remélem, nekem
               majd vallani fog, - mondá Eszthey grófné az órára pillantva, s mind nyugtalanabbnak
               látszott, de ekkor lépett be Dózia kalappal fején, s kis útibőrönddel kezében.</p>
            <p>- Most siessünk! - kiáltott föl hozzáfordulva Hermance, - végy bucsút Obrenné
               asszonyságtól, és kérj bocsánatot tőle.</p>
            <p>De a leányka csak némán hajtá meg magát, s ajkai nem nyiltak föl. Egyetlen szót sem
               ejtett ki, s az ajtó felé fordult.</p>
            <p>Obrenné kétértelmű mosolylyal tekintett utána, s Esztheynéhez fordulva, mondá:</p>
            <p>- Láthatja, grófné, mily rossz hajlamai vannak ennek a gyermeknek. Daczos, zárkózott,
               engedetlen és örülök, hogy megszabadultam tőle, de tanácslom, vigyáztasson rá.</p>
            <p>Dózia hallotta e nyilatkozatot, s ajkán gúnyos, keserű mosoly repült keresztül,
               mialatt Esztheyné kezét nyujtá Obrennének, azután követte Dóziát, kivel némán haladt
               le a lépcsőn a legelső kocsiállomásig, hol fogatba ültek.</p>
            <p>A grófné megmondta a kocsisnak az utczát, melyben az Eszthey-palota állt, de
               meghagyta neki, hogy az utcza végén álljon meg, nem akarván a palota kapuja elé
               hajtatni.</p>
            <p>Midőn Hermance és Dózia kiléptek Obrenné fogadóterméből, gyorsan fölnyilt annak egyik
               mellékajtaja s mintegy tizennyolcz éves, magas, erőteljes leány dugta ki fejét
               rajta.</p>
            <p>- Nem sikerült, - mondá boszús hangon Obrenné.</p>
            <p>- Hova mennek?</p>
            <p>- Az Eszthey-palotába.</p>
            <p>- Nem soká fog Dózia ott maradni, - mondá nevetve a leány, mire az öreg nő
               helyeslőleg intett fejével, azután elmondta neki a lefolyt jelenet részleteit...</p>
          
         </div>
          <div type="chapter">
            <head>II.</head>
            <p>Midőn a hölgyek leszálltak a fogatról, már egészen sötét volt, de Hermance mind a
               mellett óvatosan körültekintett, mintha valamely véletlen találkozástól félne, de az
               utcza teljesen üres volt, s ő Dóziával együtt észrevétlenül surrant be a hátulsó
               kapun és sietett föl azon a melléklépcsőn, melyen távozott.</p>
            <p>Ezalatt Dózia kiváncsian tekintgetett ide, s tova, mint a ki nem tudja, hol van, s
               arczán feszült várakozás volt kifejezve, mialatt társnőjét követte, ki fölérve a
               lépcsőn, jobbra fordult, s a komorna szobái felé tartott. Ernesztine az ablaknál
               állt, midőn a grófné belépett, s a neszre visszafordulva, mondá:</p>
            <p>- Ily későn, grófné? A méltóságos úr már kétszer kérdezte, hol van, s az ebéd
               föladásával várnak...</p>
            <p>De megpillantva az úrnőjét követő ismeretlen alakot, meglepetve hallgatott el s azt
               álmélkodva szemlélte.</p>
            <p>- Ernesztine, - kezdé Esztheyné nála szokatlan szomorusággal. - Ez a fiatal leány itt
               marad nálad, míg én ebédelek. De nem kell senkinek tudni ittlétéről. Érted? Senkinek!
               Az ebédhez átöltözni már nincs idő, csak a kalapomat teszem le. Mit mondtál a
               grófnak?</p>
            <p>- Hogy sétálni ment, szabad levegőt szívni, mert főfájása van, de ő rossz kedvvel
               kiáltott föl: ebben az időben! Azzal távozott s azt hiszem, a szalonban várakozik
               méltóságodra.</p>
            <p>- Tégy úgy, Ernesztine, a hogy mondtam. Te pedig vesd le a kalapodat, Dózia s várj
               itt reám, míg visszajövök, - mondá gyorsan a grófné s kisietett, a két egymásnak
               ismeretlen hölgyet egyedül hagyva, kik egyforma érdekkel és kiváncsisággal
               tekintettek egymásra s mialatt Dózia letette kalapját, a komorna kérdé:</p>
            <p>- Honnét jön, kisasszony? - s vizsgálódva függeszté rá szemét, kinek bájos arcza,
               nyulánk termete és előkelő külseje meglepte.</p>
            <p>- Az intézetből... De mondja meg, kérem, hol és kinél vagyok e házban?</p>
            <p>- Nem tudja, hol van? - kérdé bámulva Ernesztine. - Hát nem ismeri a grófnét?</p>
            <p>- Hallottam, hogy úgy nevezte úrnőjét, kit én évek óta ismerek, de nem tartottam
               annak.</p>
            <p>- Eszthey grófné házában van, kivel ide jött, de hát kicsoda ön?</p>
            <p>- Szükséges azt magának tudni?</p>
            <p>A hang, melyen e kérdést Dózia kiejté, száraz és büszke volt s a komorna homlokára
               komor redőket vont és vállat vonva mondá:</p>
            <p>- Nem éppen szükséges, de miután feleltem kérdésére, azt hittem, én is szerencsés
               leszek választ kapni.</p>
            <p>- Úgy látszik, titokban kell tartani ittlétemet, s így fölösleges, hogy kilétemről
               beszéljek, - viszonzá Dózia, s az ablakhoz ült, hátat fordított a komornának s
               letekintve az utczára, a járókelőket szemlélte, bár alig látott azok közül valakit;
               mert részint egészen sötét volt, másrészt, mert a palota környéke ilyenkor csöndes
               szokott lenni.</p>
            <p>Hermance ezalatt szobáiba sietett s ledobva kalapját, a tükörbe pillantott és rémülve
               látta, hogy hajának göndörségét teljesen eltüntette a nedves, esős levegő. Hosszan
               hullott az homlokára s öltözéke sem felelt meg az esteli ebédnek, holott tudta, hogy
               férje nagyon sokat ad a külső formákra s nemcsak a késésért fog neki szemrehányást
               tenni, hanem öltözéke miatt is, mely legföljebb a második reggelihez lett volna
               való.</p>
            <p>De hát nem volt ideje most e fölött tünődni, azon kellett sebtiben gondolkoznia, míg
               a szobák hosszú során végighaladt, mivel mentse ki késését, mi még sohasem
               történt.</p>
            <p>Férjét csakugyan a szalonban találta, ki unatkozva forgatta az egyik asztalról
               fölvett albumnak lapjait s kedvetlen arczczal tekintett a belépőre, azután elővette
               óráját.</p>
            <p>- Éppen félórája, hogy várakozom reád, Hermance és az ebédre! Honnét jösz ily későn s
               kuszált állapotban?</p>
            <p>- Siessünk hát az ebédlőbe, - mondá erőltetett vidámsággal Hermance s nyugodtságot
               mutatva, a mit nem érzett.</p>
            <p>Eszthey gróf követte s éppen akkor érték el a nagy szárnyas ajtót, midőn az előttük
               megnyittatott s a komornyik a tálalást jelentette. Pár perczig némán ültek egymásnak
               szemközt, mialatt a szolgák kivonultak, azután Hermance kérdés nélkül mondá:</p>
            <p>- Képzeld, Berni, mi történt ma velem; én, ki fél életemet e városban töltém,
               eltévedtem.</p>
            <p>A gróf kételkedve s figyelmesen tekintett rá.</p>
            <p>- Egész nap iszonyú fejfájásom volt, - folytatta kissé akadozva a grófné - és azt
               hittem...</p>
            <p>- A reggelinél nem említettél arról semmit, - vágott szavába a gróf.</p>
            <p>- Nem akartalak nyugtalanítani oly csekély bajjal, azt hittem elmúlik s végre midőn
               láttam, hogy nem szűnik a szobai levegőben, sétálni mentem.</p>
            <p>- Este egyedül?... Mily különös gondolat. Miért nem fogattál be?</p>
            <p>- Az nem lett volna mozgás s azt hittem, a járás gyorsabb keringésbe hozza véremet s
               idegességem lecsillapul.</p>
            <p>- Tehát ideges voltál?</p>
            <p>- A főfájás mindig idegességből ered s tudod, hogy én minden ok nélkül olykor
               nagyfokú idegességben szenvedek.</p>
            <p>- Tudom! De hát hova tévedtél el?</p>
            <p>- Arról később, - viszonzá gyorsan Hermance, mert e perczben a szolgák a második tál
               étellel léptek be s nem akart előttük beszélni.</p>
            <p>Mialatt tányért váltottak s az ételt körülhordták, Barnabás gróf kérdé:</p>
            <p>- Nem akarsz ma velem szinházba jönni? a darab, melyet adnak, új és nagyon hallom
               dicsérni.</p>
            <p>- Már későn lesz, csak a végére jönnénk, mert még át kellene öltöznöm.</p>
            <p>- Sajnálom, hogy éppen ma így elkéstünk az ebéddel, nos, de most, miután ismét magunk
               vagyunk, folytasd az eltévedés történetét. Mi, mellesleg mondva, igen
               valószínűtlennek látszik, - mondá Eszthey nevetve.</p>
            <p>- Csak nem hiszed, hogy valótlanságot mondok? - kérdé Hermance, kinek nagyon kedve
               szerint jött ez az udvariatlan megjegyzés s tettetett nehezteléssel függeszté szemét
               férjére.</p>
            <p>- Nem éppen valótlanságot, de leplezni kivánsz valamit, a mi...</p>
            <p>- Nos, jól van! Tehát egyetlen szót sem fogok többé kiejteni, a mi késésemre
               vonatkozik.</p>
            <p>- De ha én mégis kérnélek, hogy tedd, - viszonzá ingerkedve a gróf, mialatt igen jó
               étvággyal evett és ivott, mi a legnagyobb lelki nyugalomra mutatott.</p>
            <p>Hermance ajkán szomorú mosoly röpült keresztül.</p>
            <p>- Minek? Úgy sem sokat törődöl vele, bármerre jártam, - mondá önkéntelen
               szemrehányóan, mi nem volt szokása.</p>
            <p>- Mondjuk, hogy bizom benned! Ez szebben hangzik, - viszonzá nevetve Eszthey, mialatt
               egy pohár bordóit öntött le.</p>
            <p>- Köszönöm!</p>
            <p>- Mily szárazon, hidegen ejted ki e szót, mintha jobb szeretnéd az ellenkezőt.</p>
            <p>- Nem tudom, nem szeretném-e jobban.</p>
            <p>- Hermance! - kiáltott föl megrovóan Eszthey. - Csak nem akarod magadat azon hölgyek
               közé sorozni, kiket férjeiknek félteniök kell?</p>
            <p>- Azokat jobban szeretik a férjek.</p>
            <p>- Milyen beszéd! Tudod, hogy én effélékkel nem szeretek tréfálni. Házasok között
               föltétlen bizalommal kell lenni! Az első kétely vagy gyanu megingatja a házasélet
               bensőségét, s akkor az többé nem is házasság!</p>
            <p>- Egyaránt érted ezt férjre és nőre? - kérdé szép ibolyaszínű szemét feszülten
               függesztve férjére Hermance, ki erősködése daczára kissé zavarba jött erre a
               kérdésre, de határozottan mondá:</p>
            <p>- Kétségkívül!</p>
            <p>- És ha például te csalhatatlan bizonyítványát birnád annak, hogy én házasságunk
               ideje alatt másba voltam szerelmes, mit tennél akkor?</p>
            <p>- Ne beszéljünk ily szomorú lehetetlenségekről. Én tudom, hogy szeretsz s a ki egyet
               szeret, az nem hevülhet másért!</p>
            <p>Hermance ajkain elnyomott sóhaj röppent el s miután az ebédnek vége volt, gyorsan
               emelkedett föl helyéről és férje dohányzójába mentek.</p>
            <p>Az ebéd alatti társalgás a ki- és bejáró szolgák miatt csak megszakításokkal
               folyhatott, míg most egyedül voltak, s a gróf szivarra gyujtva mondá:</p>
            <p>- Tulajdonképpen mi okból választottad ma ezt a különös beszédtárgyat, Hermance? Nem
               emlékszem, hogy ilyenekről házasságunk alatt beszéltünk volna.</p>
            <p>- Magam sem tudom. De ne is folytassuk, - mondá gyorsan Hermance, félve, hogy
               férjének ismét eszébe jut kérdezősködni hollétéről és késése okáról. - Különben is,
               ha szinházba akarsz menni, sietned kell, hogy a darab legvége előtt ott lehess.</p>
            <p>Esztheyt meglepte ez a felelet és sürgetés. Egy futó, kérdő tekintettel függeszté
               szemét feleségére, azután az órára pillantott.</p>
            <p>- Igaz! - mondá félre téve szivarját, - megyek és te mit fogsz ma este művelni, nem
               jön valaki teára hozzád?</p>
            <p>- Nem! Korán lefekszem, mert...</p>
            <p>- Még mindig nem mult el a főfájásod?</p>
            <p>- Jobban vagyok, - viszonzá gyorsan a kérdett s hévvel tette hozzá:</p>
            <p>- Azután a kaszinóba mégy?</p>
            <p>- Talán; még nem tudom, ha kivánod, itthon töltöm az estét. De igaz, le akarsz
               pihenni.</p>
            <p>- Igen! Tehát a viszontlátásra holnap.</p>
            <p>Bertalan gróf melegen ölelte meg nejét, azután távozott, mialatt az szomorú,
               fájdalmas kifejezéssel tekintett utána s könnyet törült ki szeméből.</p>
            <p>- A ki egyet szeret, az nem hevülhet másért, - sóhajtá, férje szavait ismételve,
               azután lassú léptekkel ment szobáiba és komornájának csöngetett, ki azonnal megjelent
               a hivásra.</p>
            <p>Hermance az első pillantásra észrevette, hogy az öreg Ernesztine-nek nagyon rossz
               kedve van s majdnem félénken kérdé:</p>
            <p>- Kapott valamit enni az a fiatal leány, kit magammal hoztam?</p>
            <p>- Nem, hisz azt mondta méltóságod, hogy senkinek sem szabad tudni a nálamlétéről.</p>
            <p>- Igaz, erről elfeledkeztem. Beszéltél vele?</p>
            <p>- Olyan büszke az, mintha valami főherczegnő volna; alig felelt kérdéseimre s azután
               nem szóltam hozzá.</p>
            <p>- Némán ültetek együtt egész este? - kérdé csodálkozva Hermance.</p>
            <p>- Ő kinézett az ablakon, én pedig kézimunkán dolgoztam.</p>
            <p>- Ez különös.</p>
            <p>- Honnét hozta őt grófné s mily czélból hozzánk?</p>
            <p>- Ma itt fog maradni. Holnap tovább viszem. Most vezesd ide s menj estelizni. A
               szobád mellett lévő szobában fog aludni, de az estét velem tölti.</p>
            <p>- Tetszeni fog neki a lakás?</p>
            <p>- A szoba, melyben elhelyezzük őt, csinos és tiszta. Mást nem kivánhat.</p>
            <p>- De hát ki ő? Legyen hozzám bizalommal, grófné, - mondá nyugtalanul a komorna.</p>
            <p>- Kérdésedre nem felelhetek, Ernesztine, csak annyit mondok, hogy midőn koronként
               távoztam hazulról, úgy mint ma is, őt látogattam meg, kiről kiskora óta
               gondoskodom.</p>
            <p>- Ezt most legalább tudom. Sok nyugtalanságot okozott nekem gyakori távozása, grófné,
               s köszönöm, hogy megmondta.</p>
            <p>- Nem volt arra ok, - viszonzá mosolyogva Hermance. - Most küldd be vendégedet, ki
               nagyon elunhatta magát ma este, mihez nincs szokva.</p>
            <p>- Azt magam is hiszem, de hát nem akart velem mulatni, - viszonzá nevetve a komorna,
               s elhagyta a szobát és pár pillanat mulva Dózia lépett be.</p>
            <p>Hermance egy pillanatig fájdalmas kifejezéssel nyugtatta a kecses alakon szemeit, ki
               valóban nagyon szép leány volt.</p>
            <p>Tartása egyenes s öntudatos. Megjelenése előkelő, vonásai finomak és nemesek s a
               gyönyörű szempárban most komoly, majdnem megrovó kifejezés ült.</p>
            <p>- Hivatott, grófné, - mondá hideg, ünnepies hangon, s kissé meghajtá magát, azután
               merev mozdulatlansággal állt helyén.</p>
            <p>- Tehát megtudtad, ki vagyok, - kezdé elmosolyodva Hermance. - Ülj ide mellém, s
               beszélgessünk a történtekről és a jövőről.</p>
            <p>- Nekem nincs mondanivalóm.</p>
            <p>- Igazán mondod ezt, Dózia. Nem érzed szükségét, hogy bizalommal légy hozzám? - kérdé
               meghatott hangon Hermance és megölelve őt, a pamlaghoz vezette, s leült és maga mellé
               vonta.</p>
            <p>- Nem tudom, mit akar tudni, grófné.</p>
            <p>- Miért hívsz grófnénak, eddig mamának neveztél. Mi változott azóta?</p>
            <p>- Nem tudtam czímét, rangját, míg most tudom, kivel beszélek.</p>
            <p>- Az nem változtatja meg viszonyunkat. Én neked nevelőanyád vagyok és leszek!
               Haldokló anyádnak igértem meg, hogy gondoskodni fogok rólad, s azt megtartottam és
               míg élek, semmi körülményben sem hagylak el. De bizalommal kell lenned hozzám. Nem
               mondom, hogy szeress, mert az érzés dolga, de arra kérlek, tekints úgy, mintha
               gyermekem volnál, s gondold meg, hogy neked rajtam kívül senkid sincs e földön.</p>
            <p>- Kik voltak szülőim?</p>
            <p>- Erre most nem felelhetek, sőt azt hiszem, soha nem is fogok felelni, de hisz az rád
               nézve mindegy.</p>
            <p>- Nem egészen, - viszonzá szomorúan a leányka, - mindenki szereti tudni, kiktől
               származik, s mindegyik tudta is, a ki az intézetben volt, csak én nem, és ez sokszor
               nemcsak leverőleg, de szégyenítőleg hatott rám.</p>
            <p>- És mégis mostanáig sohasem kérdezted azt tőlem.</p>
            <p>- Gyanítottam, hogy nem szeretne róla beszélni, s féltem a felelettől.</p>
            <p>- Mi vitt erre a föltevésre?</p>
            <p>Dózia körülpillantott a szobában, mely elegáns budoire volt a legkényelmesebben, sőt
               pompával bútorozva, azután Hermancera függeszté szemeit.</p>
            <p>- Nem hittem, hogy az, a kinek mondja magát - viszonzá jelentőséggel. - Obrennét is
               nagyságos asszonynak hívják cselédjei, s ugyanaz a czím nem illett magára.</p>
            <p>- Mi különbséget találtál köztünk?</p>
            <p>- Oh, azt könnyen megmondhatom. Grófné szép és előkelő külsővel bír, másforma ruhái
               vannak, más a modora, beszéde, taglejtése, míg Obrenné nagyon közönséges.</p>
            <p>- Lám, lám, mily éles megfigyelő tehetséggel bír a kis Dózia, - mondá nevetve
               Hermance. - Ki hitte volna, hogy ily birálgatásba bocsátkozik... És mióta keletkezett
               ez a gyanúd?</p>
            <p>- Mióta regényeket olvastam, hol gyakran történik ilyen.</p>
            <p>- Regényeket? Obrennénál tehát meg van engedve a regényolvasás! - kérdé kellemetlen
               meglepetéssel Hermance.</p>
            <p>- Nincs! Titokban olvassák ott a könyveket, ő nem tud arról semmit.</p>
            <p>- És hogy jutnak a növendékek olyan olvasmányokhoz?</p>
            <p>- Két bejáró növendék hozza őket.</p>
            <p>- És ezeket nem zárja ki Obrenné intézetéből!</p>
            <p>- Nem tudja, s nem is fogja megtudni soha, mert mindnyájan titoktartást igértünk és
               azt meg is tartottuk.</p>
            <p>Hermance pár perczig hallgatott; igen kellemetlenül érinté ez a vallomás, de talán
               még inkább Dózia hosszú pilláktól árnyékolt szeme, mely kutatóan függött rajta.</p>
            <p>- Ez szomorú, - mondá azután megrovó hangon. - Ti nem tudjátok, mily káros hatással
               van a tapasztalatlan leányokra az oly könyvek olvasása, melyek birálatlanul kezeikbe
               kerülnek, mielőtt élettapasztalással bírnának, s most már kezdem érteni szökési
               kisérletedet és kérlek, beszélj nekem arról őszintén.</p>
            <p>- Okvetetlen szükséges az? - kérdé Dózia oly száraz, majdnem elutasító hangon, hogy
               Hermance nemcsak meglepetve, de igen kellemetlen hatás alatt viszonzá:</p>
            <p>- Azt hiszem, erre a kérdésre alig kell felelnem s te is meggondolatlanul intézted
               azt hozzám, mert hiszen tudnod kell, hogy csak az alatt a föltétel alatt maradhatunk
               jó barátnők.</p>
            <p>A leányka lesüté fejét, arczát pirosság önté el, s mintha érezte volna kérdésének
               helytelenségét, majdnem alázatosan mondá:</p>
            <p>- Azért kérdeztem azt, hogy okvetetlen szükséges-e beszélnem, mit Obrenné előtt semmi
               esetre sem tehettem volna, mert vallomásommal egy valakit kellene vádolnom, kin ő,
               hozzám hasonló módon állt volna bosszút.</p>
            <p>- Ki az? - kérdé nyugtalanul Esztheyné.</p>
            <p>Dózián erős habozás látszott.</p>
            <p>- Igérem, hogy rajtam kívül soha senki sem tudja meg nevét, - mondá Hermance.</p>
            <p>- Valóban számíthatok arra? - kérdé a leány s elhagyva helyét, a grófné elé térdelt
               és megragadva annak kezét, bájos, esdeklő kifejezéssel tekintett szemébe.</p>
            <p>- Megigértem! - viszonzá Esztheyné, kezét a leányka hullámos hajára téve, ki most
               kérő, szelid arczocskájával a régi Dózia volt s kire visszaemlékezett, hogy az az
               első látásra megnyerte rokonszenvét, holott akkor majdnem gyűlölettel közeledett
               hozzá.</p>
            <p>De Dózia e határozott kijelentés daczára még mindig habozott feleletével.</p>
            <p>- Egyik növendék társnőd serkentett az intézetből való távozásra? - kérdé Hermance,
               hogy megkönnyítse vallomását.</p>
            <p>- Igen!</p>
            <p>- És hova szándékoztál menni?</p>
            <p>- Hozzá, ki árva s nemsokára megkapja vagyonát és akkor együtt szándékoztunk élni,
               miután sem neki, sem nekem senkink sincs, kihez tartoznánk.</p>
            <p>- Nem hálátlanság ez, a mit most mondasz? - kérdé neheztelve a grófné.</p>
            <p>- Egész történetet kellene elbeszélnem, hogy megértessem elhatározásomat, - mondá
               zavarral a leány s arcza piros lett, - de azt nem mondhatom el.</p>
            <p>- Szóval, nem vagy bizalommal hozzám, pedig ha tudnád, Dózia, mit teszek én érted,
               lehetetlen, hogy hálát ne éreznél irántam, - kiáltott föl Hermance s szemei könnyesek
               lettek.</p>
            <p>Dózia láthatólag megdöbbent e szívből fakadó fájdalmas hangra; egy pillanatig
               kérdőleg nézett e könnyes szemekbe, azután ajkához vonta a grófné kezét.</p>
            <p>- Bocsánat! - rebegte meghatott hangon, - tudom, hogy nagyon rossz és hálátlan
               teremtés vagyok s az is maradok mindig.</p>
            <p>- Ezt nem akarom hinni és mondani, Dózia. Te fiatal és tapasztalatlan vagy, kinek
               fogalma sincs az élet göröngyös útjairól s arról a lejtőről, hova a meggondolatlanság
               sodorhat.</p>
            <p>- Ebben igaza van. Nem ismerem az életet, csak könyvekből.</p>
            <p>- Örülök, hogy ezt belátod, s talán azt is, hogy én jobb tanácsokat adhatok neked,
               mint növendék társnőid, vagy a regények.</p>
            <p>- Meg vagyok róla győződve, azonban meg kell jegyeznem, hogy Klára nagyon okos
               leány.</p>
            <p>- Klárának hivják! És a vezetékneve?</p>
            <p>- Engedje azt elhallgatnom, grófné.</p>
            <p>- Legyen, különben is nem nagyon érdekel, miután sem én, sem te, nem fogunk többé
               vele találkozni.</p>
            <p>- Ah, azt nagyon sajnálnám! - kiáltott föl ijedten Dózia.</p>
            <p>- Rossz befolyással volt reád, minek most láthatod káros következményeit. Semmivé
               tette tanulmányaid folytatását, mikre még nagy szükséged lett volna.</p>
            <p>- És mi fog történni most velem?</p>
            <p>- E perczben még nem tudok e kérdésre felelni. Ma itt maradsz, s holnap majd
               beszélünk róla. Gondolkoznom kell, mi volna rád nézve a legczélszerűbb.</p>
            <p>- Tehát nem haragszik reám, nem vetett ki kegyeiből?</p>
            <p>- Arról szó sincs! Azonban nem titkolhatom, hogy fájdalmat okoztál, mert azt hittem,
               ragaszkodol hozzám és csalódtam!</p>
            <p>- Nem, nem csalódott! - kiáltott föl Dózia ijedten. - Nem akartam háládatlan lenni s
               elhatározott szándékom volt tudósítani hollétemről, bár nem tudtam volna hova
               czímezni levelemet, miután sem kilétét, sem lakását nem közölte velem, de Obrenné
               közvetítette volna a tudósítást.</p>
            <p>- Okom volt arra, hogy ne tudassam kilétemet. De különben minden hónapban
               fölkerestelek egyszer, sőt midőn beteg voltál, többször is meglátogattalak és
               gondoskodtam rólad minden irányban s hogy ki vagyok, az neked mindegy lehetett.</p>
            <p>- De miért nem volt szabad azt tudnom, még csak imádságomba sem foglalhattam igazi
               nevét?</p>
            <p>- És valóban imádkoztál értem?</p>
            <p>- Minden este és reggel, buzgón, hálateljes szívvel.</p>
            <p>- És mégis szó és búcsú nélkül akartál elhagyni?</p>
            <p>- Magam sem tudtam, mit teszek... És Klára oly kecsegtetően írta le a jövőt, midőn
               függetlenek leszünk, tetszésünk szerint élhetünk. Ő gazdag s én örökre vele s nála
               maradok, a mi, azt hittem, nagy előny rám nézve, mert sejtettem, hogy szegény vagyok,
               sőt Obrenné burkolt szavakban többször meg is mondá azt nekem, hálára, szorgalomra
               intve annak kedvéért, ki gondoskodik rólam, mert nélküle nem élvezhetném az ő
               nagyszerű intézetét.</p>
            <p>Hermance elmosolyodott a «nagyszerű» szó gúnyos kiejtésére, magához szorítá a leány
               fejecskéjét, de azután komolyan mondá:</p>
            <p>- Arra nem volt fölhatalmazva, hogy ilyeneket mondjon neked s rosszul tette; azonban
               mindez nem ok arra, hogy oly könnyelmű lépésre határozd magad. És kérdés, megtartotta
               volna-e Klára igéretét a jövőben? Te nem tudod, hogy mily kevéssé lehet bízni az
               adott szóban s különben is barátnőd még szintén az intézetben van.</p>
            <p>- A szünidőkig, azután elhagyja az intézetet örökre. Ő nem volt növendék, már húsz
               éves.</p>
            <p>- Az még több, mint egy hónap mulva lesz, miért mentél tehát, vagy akartál te távozni
               most már Obrennétól?</p>
            <p>- Nehogy az a látszatja legyen eltünésemnek, mintha együtt távoztunk volna, ámbár azt
               hittem, nem igen fogja kutatni eltünésemet senki.</p>
            <p>- És rám nem gondoltál?</p>
            <p>- Szerettem volna elbúcsuzni, de féltem, hogy elárulom magam s Klára azt tanácsolta,
               hogy távozzam a nélkül.</p>
            <p>- Én nem tudom, ki az a Klára, de mondhatom, hogy nem nagyon épületes tanácsokat
               adott.</p>
            <p>Dózia hallgatott, de vonásain kétely volt kifejezve, mintha nem adna teljes hitelt ez
               állításnak.</p>
            <p>- Nem hiszed, a mit róla mondok?</p>
            <p>- Klára nagyon okos és nagyon jó leány - viszonzá meggyőződéssel Dózia.</p>
            <p>- Miben nyilvánult okossága s miért tartod őt jónak?</p>
            <p>- Mert megosztá velem, a mivel bírt és gyakran szívből vigasztalt, ha szomorú
               voltam.</p>
            <p>- Az elsőre nézve nem tudom, mit értesz, mert azt hiszem, semmiben sem láttál hiányt.
               Pénzed annyi volt, a mennyi s többi növendéknek, s hogy miért kellett vigasztalni
               szomorúságodban, szintén nem tudom, miután szomorúságra nem lehetett okod, - mondá a
               grófné a leány arczát vizsgálva, ki lesüté hosszú selyempilláktól árnyékolt
               szemét.</p>
            <p>- Talán nem lett volna okom a bánkódásra, hisz igaza van, megvolt mindenem úgy, mint
               a többieknek, de fájt szívemnek az, hogy mindnyájan otthonukról, testvéreikről,
               szülőikről beszéltek, csak én hallgattam némán, szó nélkül, mert nekem nem volt mit
               mondanom s nem volt kiről beszélnem.</p>
            <p>Hermance meghatva tekintett rá, ki igazi, mély szomorúsággal ejté ki e szavakat és
               azt gondolta magában, mennyi vétkes ember van a világon, de nem kivánta, hogy egyet
               azok közül elérjen a büntetés.</p>
            <p>- Szegény gyermek, - mondá megsimogatva a kedves arczocskát. - Igazán oly
               elhagyatottnak érzed magadat?</p>
            <p>Ezt azért kérdezte, mert nem tudott mást mondani vigasztalására. Dózia fejével
               intett, azután halkan rebegte:</p>
            <p>- Nem maradhatok itt? El kell mennem?</p>
            <p>Ez a kérdés villámütésként érte Hermancet, összerezzent és gyorsan mondá:</p>
            <p>- Nem, Dózia, itt lehetetlen maradnod, sőt e perczben még nem is tudom, hova fogsz
               menni, de gondoskodom rólad s légy meggyőződve, hogy szeretlek s a legjobbat kivánom
               neked. Jó dolgod lesz a jövőben is, oly jó, mintha saját leányom volnál.</p>
            <p>De Dózia ezt a biztosítást nem nagy elragadtatással fogadta. Arcza kételyt fejezett
               ki, vonásain csalódás látszott, nem felelt s szemét lesütötte.</p>
            <p>Hermance-on nagy nyugtalanság látszott s feszülten kérdé:</p>
            <p>- Kételkedel szavaimban?</p>
            <p>- Nem, - mondá bizonytalanul Dózia, - de látom, hogy terhére vagyok, alkalmatlanságot
               okozok és ez szomorít.</p>
            <p>- Ne hidd azt! - kiáltott föl a grófné. - Nekem hatalmamban áll, hogy gondoskodjam
               rólad, minden eszközzel birok arra s mindent megteszek, hogy boldog és elégedett
               légy.</p>
            <p>- Sorsomra kellett volna bíznia, - mondá szomorúan a leány. - E perczben már Klára
               lakásán lennék s jövőm biztosítva volna.</p>
            <p>- De hát ki az a Klára? - kiáltott föl Hermance türelmetlenül, majdnem haraggal.</p>
            <p>- Egy húsz éves, gazdag és független leány, ki, mint mondtam, nem mint növendék volt
               az intézetben, de gyámja nem tudta hova elhelyezni, miután kilépett a zárdából s
               Obrennét kérte meg, hogy néhány hónapig nála maradhasson. A szünidőkig terjed ottléte
               s akkor hazamegy birtokára, falura, szabad lesz és él tetszése szerint.</p>
            <p>- Nagyon különös ez, a mit barátnődről beszélsz, - mondá rosszkedvűen a grófné, - s
               hajlandó vagyok hinni, hogy ő nem mondta neked a valót.</p>
            <p>- Mi ad arra okot, hogy kételkedjék szavaiban, grófné? - kérdé neheztelve Dózia.</p>
            <p>- Mert először is, ha Klára most húsz éves, úgy csak négy év mulva lesz teljes korú,
               s akkor kapja meg vagyonát. Másodszor, ha igaz úton járt volna, nem kellett volna
               titkos távozásra serkenteni, hanem nyiltan tehette volna nekem azt az ajánlatot, hogy
               magához vesz, mit rád nézve előnyösnek tartott s miről gyaníthatta, hogy én nem
               fognám azt ellenezni.</p>
            <p>- Éppen ebben nem voltam sem én, sem ő bizonyos. Sőt éppen az ellenkezőjét hittük
               annak.</p>
            <p>Hermance előtt ez a felelet bírt némi valószínüséggel s élénken folytatta:</p>
            <p>- Tehát miután el akartál tűnni, nemde az volt a szándékod, hogy többé ne
               találkozzunk. Mi okozta ezt az ellenséges indulatot irántam?</p>
            <p>A leány nyugtalan mozdulatot tett.</p>
            <p>- Grófné félreért engem, ha azt hiszi, hogy szándékom ellenséges indulatból eredt, -
               mondá hévvel, s arcza lángpiros lett. - Ellenkezőleg! Meg akartam kimélni egy
               tehertől, mely személyem által reá nehezült.</p>
            <p>- De hogy jutott ez eszedbe? Ez a gondolat nem fogamzott meg a te agyadban,
               bizonynyal ezt is Klára hitette el veled.</p>
            <p>- Nem tagadom. Többször kikérdezett körülményeimről, s midőn sem azt nem tudtam neki
               megmondani, kik voltak szülőim, sem pedig azt, hogy miféle összeköttetésben vagyok
               pártfogónőmmel, arra a gondolatra vezetett, hogy létem a grófné nagylelküségének
               köszönöm, mi igaz is, s én nem mondhattam neki ellent s ennek következtében tette azt
               az ajánlatot, hogy ezentúl ő fog gondoskodni rólam.</p>
            <p>- És te ezt azonnal elfogadtad, minden gondolkozás és megfontolás nélkül! Rám nem
               gondoltál, az én ijedtségemre, nyugtalanságomra, ha nyom nélkül eltünsz az
               intézetből? Nos, gyermekem, ez sem jó szívre, sem okosságra nem mutat; s valódi
               szerencse, hogy a sors meggátolta szökésedet, melynek igen rossz következményei
               lehettek volna.</p>
            <p>Dózia lesütött szemekkel, szó nélkül ült mellette.</p>
            <p>- Nem győznek meg szavaim? - kérdé majdnem fájdalmasan a grófné, ki a hallgatást
               tagadásnak vagy dacznak vette.</p>
            <p>- Nem tudom! - rebegte halkan, bizonytalanul a kérdett s idegesen simítá meg
               homlokát.</p>
            <p>- Nos, tehát ma ne beszéljünk róla többé, különben is későre jár az idő.</p>
            <p>E szavak alatt Hermance csöngetett s Ernesztine jelent meg a küszöbön.</p>
            <p>- Vezesd a kisasszonyt az általam megjelölt szobába, - mondá Esztheyné, s azután a
               leánykához fordult:</p>
            <p>- Menj, gyermekem. Aludj csöndesen és jól, holnap majd folytatjuk a társalgást, mely
               ma nem vezetett eredményre.</p>
            <p>Dózia gyorsan elhagyva helyét, egy kutató pillantással futtatta tekintetét végig a
               komornán, azután kezet csókolt a grófnénak, s szó nélkül követte Ernesztinét. Midőn
               annak szobájába értek s az megnyitotta előtte a mellékajtót, mely csinos, tiszta,
               egyszerű butorzatú helyiségbe vezetett, Dózia átlépte a küszöböt s gyors pillantással
               tekintett körül a szobában:</p>
            <p>- Itt fogok aludni? - kérdé futó, gunyos mosolylyal.</p>
            <p>- Ezt jelölte ki a grófné számára.</p>
            <p>- Köszönöm, - viszonzá Dózia s büszkén, hidegen intett fejével és becsukta maga után
               az ajtót.</p>
            <p>Ernesztine boszusan állt a becsukott ajtónál, s halkan mormogta:</p>
            <p>- Ki ez a leány, s mit szándékozik vele tenni a grófné. Csak nem...?</p>
            <p>A következő szavakat elharapta, azután majdnem fönnhangon mondá:</p>
            <p>- Eh! Mily badar eszme! Hisz gyermekkora óta ismerem őt. Mily ostoba gondolatokat
               idéz föl az emberben a harag és kielégíthetetlen kiváncsiság. Nem törődöm vele.</p>
            <p>Lassan vetkőzni kezdett s érezte, hogy fáradt. Öreg volt, meghaladta a hatvan évet, s
               már kissé nehezére esett állása. Volt ugyan segítsége, de a grófné nagyon pontos és
               fáradságos kiszolgáláshoz volt szokva s ő éppen úgy, mint hosszú évek előtt,
               teljesítette kötelességét.</p>
            <p>Az órára pillantott, s látta, hogy éjfél elmult. Rendbe rakta ruháit ágya mellett és
               kioltva a villámosfényt, lefeküdt, s nem sokára egyenletes lélekzetvétele mutatta,
               hogy alszik, nem sejtve, hogy mi történik a mellékszobában mellette.</p>
            <p>Dózia, midőn becsukta ajtaját, az ablakhoz állt, s letekintett az utczára, mely
               teljesen néptelen volt. Mint mondtuk, nappal is kevés ember fordult meg a palota
               közelében, s most néma csönd honolt benne, bár nem volt sötét, mert fényes holdvilág
               sütött, melynek fehér fényénél minden tisztán kivehető volt.</p>
            <p>Miután egy ideig így állt, gondolkodva kezébe vette kis utitáskáját és halk léptekkel
               közeledett a mellékszoba ajtaja felé, hol sejtette, hogy a komorna már lefeküdt,
               alszik s halkan nyitotta meg azt és hallgatódzott.</p>
            <p>Finom hallásához eljutott az öreg nő lélekzetvétele, miből azt következtetve, sőt
               biztosra véve, hogy alszik, nesztelenül lépett ki a szobából és közeledett a szemben
               levő ajtóhoz, mely nem volt bezárva s halkan nyilt föl és ő észrevétlenül jutott abba
               a kis négyszögű előszobába, melyből egyik oldalon a grófné szobái nyiltak, hol a
               grófnéval az utczáról feljött, a mire tökéletes jártassággal emlékezett. Megindult
               tehát abban az irányban s remegve tette kezét a kilincsre, félve, hogy az be lesz
               zárva, miután a komorna szobájának ajtaja nyitva volt.</p>
            <p>De a kilincs nesztelenül engedett s ő kilépett ama helyiségbe, melyből az oldallépcső
               lefelé vezetett és hol a lecsavart villany még némi világosságot terjesztett.</p>
            <p>- Jó csillagom, segíts, - suttogta halkan s lehaladt a lépcsőkön, de most zárt ajtó
               előtt állt, s nem tudta, mitévő legyen. Fogalma sem volt arról, hova vezet az a
               hosszú folyosó, mely jobbra-balra nyult előtte, de sejtette, hogy egyik oldalon az a
               főkapunál végződhetik.</p>
            <p>Tünődve állt helyén s reszketést érzett tagjaiban, de gyorsan okoskodni kezdett
               helyzete fölött.</p>
            <p>Mit koczkáztatok? - gondolta bizonyos daczczal, - ha rajtakapnak a szökésen, a grófné
               és a komorna tudják, hogy nem vagyok tolvaj s legföljebb dorgálást nyerek és
               visszavezetnek szobámba.</p>
            <p>A ház úrnője hozott ide titokban, nem akarja, hogy tudják a palotában kilétemet és ha
               tudatják vele, hogy el akartam menni, ő nem fog lármát csinálni! Hogy tolvaj nem
               vagyok, azt belátják, s ha kivánják, ezt a kis táskát itt hagyom zálogba, s el fognak
               engedni menni... Azért legjobb, ha a főkapu felé fordulok, hol még ébren lesz valaki
               s kibocsát az utczára...</p>
            <p>És meg akart fordulni, hogy a folyosón végig menjen, de e perczben kulcsot hallott a
               zárba illeszteni kivülről s gyorsan fölnyilt a kapu és egy férfialak lépett be rajta
               égő szivarral szájában, melyet beléptekor kiejtett ajkai közül s lehajolt utána és
               mielőtt a kaput bezárta volna, keresgélni kezdte szivarját. E perczben azonban
               szélgyorsasággal érzett valakit elsuhanni maga mellett. Gyorsan fölugrott meghajlott
               helyzetéből és kilépve a kapun, végigtekintett az utczán, melyen a holdvilág fényénél
               egy futó női alakot látott tovarohanni s pár pillanatig csodálkozva nézett utána.
               Azután visszament, bezárta kulcsával a kaput, és fölhaladt lakosztályába, ajkán
               mosolylyal gondolt a látottakra.</p>
            <p>A jövevény Eszthey Bertalan gróf volt, ki nem gondolhatott mást, mint hogy a mellette
               kisuhanó alak valamelyik női cseléd a palotában, ki az éjszakát valamely kétes
               tánczmulatságban, vagy mindenesetre a házon kivül akarja tölteni...</p>
            <p>És miután ő nem volt erkölcsbiró, s méltányolta az ily «apró kedvteléseket», nagy
               lelkinyugalommal tért napirendre fölötte, és nemsokára mélyen aludt a napi
               fáradalmak után...</p>
          
         </div>
          <div type="chapter">
            <head>III.</head>
            <p>A következő nap reggelén Hermance grófnő korábban csöngetett komornájának a szokott
               időnél. Rosszul aludt, vagy jobban mondva, alig aludt valamit; folyton ama kérdéssel
               tépelődve: hol helyezze el Dóziát, kit legörömestebb tartott volna egy ideig magánál,
               de hát az leheletlen volt és gondolni sem mert arra...</p>
            <p>A csöngetésre Ernesztine azonnal megjelent, még pedig oly különös kifejezéssel
               arczán, hogy a grófné rápillantva, nyugtalanul kérdé:</p>
            <p>- Mi bajod, Ernesztine? Egészen ki vagy kelve magadból.</p>
            <p>- Hogyne, grófné! Képzelje, az a fiatal leány eltünt szobájából és a házból.</p>
            <p>- Lehetetlen! - kiáltott föl Hermance s gyorsan felült ágyában.</p>
            <p>- És mégis úgy van! Ma korán reggel fölébredve, láttam, hogy ajtaja tárva, melyet
               tegnap bizonyos daczczal és bosszusággal ő maga csukott be orrom előtt, egyetlen szót
               sem szólva hozzám, de arczán láttam, hogy nem tetszik neki a lakás.</p>
            <p>- És ma? - kérdé elfojtott lélekzettel s elhalványodva Hermance.</p>
            <p>- Mint mondtam, ma reggel tárva volt ajtaja, ágya érintetlen, kis fekete utitáskája
               sincs a szobában s az vele együtt eltünt. Úgy látszik, magával vitte.</p>
            <p>- Nem tudom, mit gondoljak, Ernesztine s majdnem azt kell hinnem, tekintve
               ellenszenvedet iránta, hogy segédkezet nyujtottál neki a távozáshoz, - kiáltott föl
               bosszusan Hermance, mialatt kiugrott ágyából s öltözni kezdett.</p>
            <p>A komorna egykedvüen vonta föl sovány vállait s mondá:</p>
            <p>- Ezt a bizalmatlanságot nem érdemlem meg, különösen ily jött-ment miatt...</p>
            <p>- Hallgass! Te nem tudod, ki az a leány, valamint azt sem képzeled, mily keserüséget
               okoz nekem távozása!</p>
            <p>Ernesztine a legnagyobb bámulattal tekintett rá.</p>
            <p>- Ha így beszélt volna velem tegnap, grófné, egészen másként gondolkoztam volna a
               kisasszonyról, - mondá némi gúnynyal, mialatt segített úrnőjének az öltözködésben,
               kin nagy levertséget látott, sőt azt is észrevette, hogy annak szemében könnyek
               csillognak, mi végleg kihozta sodrából.</p>
            <p>- Te nagyon merész kezdesz lenni, Ernesztine! - mondá haraggal Hermance. - Azelőtt
               szó és megjegyzés nélkül teljesítetted rendeleteimet, most titkaimba akarsz
               avatkozni... Bármily régen vagy mellettem, ezt nem türöm.</p>
            <p>- Isten mentsen, grófné. Ezt a szemrehányást nem érdemlem meg, de azt a leánykát
               valami titokszerüség veszi körül, minek következményeitől félek, s ez nyugtalanná
               tesz.</p>
            <p>- Siess öltözékemmel, a gróf már várni fog a reggelinél, s tudod, hogy ő türelmetlen.
               Most nincs időm a megfoghatatlan esetről tovább beszélni, de annyit mondhatok, hogy
               különös szinben tünik föl az a ház, hol ilyen történhetik, és te magad, kinek
               közvetetlen szomszédságából valaki éjnek idején távozhatik.</p>
            <p>A komorna annyira meg volt lepetve e szigorú nyilatkozaton, hogy nem tudott felelni,
               s minden további szó nélkül öltöztette föl úrnőjét, ki azután sietve ment egyik
               szobába, mely a nagy ebédlő melletti, kis reggeliző terem volt. Itt szokták a házasok
               együtt elkölteni reggelijüket, s hol Eszthey gróf már várakozott nejére, ki szokott
               elegáns pongyolájában jelent meg, mert nem annyira ő, mint férje sokat adott a
               divatos öltözékre!</p>
            <p>Bertalan gróf jó kedvvel ült az asztalhoz, de feltünt neki neje halványsága.</p>
            <p>- Valami bajod van? - kérdé tőle aggodalommal, - vagy még mindig nem szünt meg
               főfájásod.</p>
            <p>- Semmi, rosszul aludtam, kellemetlen álmaim voltak.</p>
            <p>- Pedig én is kellemetlent akarok mondani, - folytatta mosolyogva Eszthey. - Jobban
               meg kellene válogatnod a házban lakó személyzetet! Éjjel ki- és bejárnak a palotából.
               Tegnap éjfélkor távozott innét valaki, midőn hazajöttem.</p>
            <p>- Éjfélkor? - kérdé visszafojtott lélekzettel Hermance, s keze, mely a teás csészét
               tartá, reszketett.</p>
            <p>- Vagy valamivel később, midőn hazajöttem, s a kis kapu zárját kulcsommal
               kinyitottam, egy női alak surrant ki mellettem, és futott az utcza hosszában
               tova.</p>
            <p>- Miért nem tartóztattad föl? - kiáltá oly szenvedélyes izgatottsággal a grófné, hogy
               férje csodálkozva tekintett rá.</p>
            <p>- Mert csak akkor vettem észre, midőn kint volt az utczán.</p>
            <p>- Az lehetetlen!</p>
            <p>- De úgy van. Beléptemkor kiesett számból a szivar, s azt lehajolva keresgéltem,
               ezalatt a kapu egy pillanatig tárva maradt, s ő ezt a perczet fölhasználva, kisiklott
               az utczára.</p>
            <p>- Így nem is láttad őt?</p>
            <p>- Nem, de fürge, könnyed mozdulatairól itélve fiatal lehetett, mert mint a nyul,
               röpült végig az utczán.</p>
            <p>- Utána néztél?</p>
            <p>- Hogyne, sőt utána is mentem volna, ha a sötétben el nem tünik szemem elől.</p>
            <p>Hermance gondolkodva nézett maga elé.</p>
            <p>- Van fogalmad róla, ki lehetett? - kérdé a gróf.</p>
            <p>- Sejtelmem sincs, de tudakozódni fogok utána.</p>
            <p>Oly különös, szórakozott hangon ejté ki Hermance e szavakat, hogy férje mindjobban
               meg volt lepetve, de azt hivén, hogy annak kellemetlen arról beszélni, elejté a
               tárgyat s kérdé:</p>
            <p>- Mikor jön vissza Anika?</p>
            <p>- Utolsó levelében azt irta, hogy pár nap mulva.</p>
            <p>- Úgy látszik, jól mulat, s talán mégis teljesül óhajtásunk a házasságra nézve.</p>
            <p>- Nagyon összeillő pár lenne!</p>
            <p>- Mintha egymásnak teremtették volna őket, s ezenkivül Jakab egyike a leggazdagabb
               embereknek és születésére nézve sem hagy kivánni valót!</p>
            <p>- Mindez úgy van, de az, a mi fő, az egyéniségében és jellemében rejlik. Sokszor
               aggódtam a miatt, hogy Veronika ebben a szomorú társadalomban nem talál olyan férjet,
               ki méltó volna hozzá, mert ő egészen más, mint a mai leányok.</p>
            <p>- Ebben igazad van, ő különös teremtés. A fővárosi élvezetek egészen érintetlenül
               hagyták jellemét, s olyan, mintha soha ki sem mozdult volna hegyeink közül, - mondá
               gondolkodva, de nagy melegséggel hangjában Bertalan gróf, - s félek, ha ez a házasság
               nem jönne létre, nem fog találni olyat, ki megértené őt s boldog lenne vele.</p>
            <p>- Azt én is hiszem, pedig ő nem olyan leány, ki boldogtalanságában kárpótlást
               keresne. A szépségét csodálók terhére vannak, a társadalmi sikerek, luxus, stb.
               érintetlenül hagyják, s majdnem azt mondhatnám, hogy mindenütt egyedül, elhagyatva
               érzi magát, még közöttünk is, kik mindent megteszünk, miről tudjuk, hogy örömet
               szerez neki és éppen azért gyakran reszketek miatta. A hozzá hasonló természetek
               ritkán vagy soha sem érik el azt, mit az élettől várnak, de mind a mellett szeretném,
               ha Béla kissé hasonlítana hozzá.</p>
            <p>- Az egészen más! - kiáltott föl kissé zavartan Eszthey. - A férfit más mértékkel
               kell mérni, mint a nőt, s Béla, bár kissé könnyelmű, de ki nem volt az közülünk húsz
               éves korában, s ő kifogástalan, derék, jó fiú.</p>
            <p>- Az atyák sokat elnéznek fiaiknak, s talán ebben rejlik a későbbi baj és szomorúság,
               mit azok szüleiknek okoznak.</p>
            <p>- Lassan kiforrják magukat s később megcsendesednek.</p>
            <p>- Nem mindegyik! s félek, hogy fiunk nem azok közül való!</p>
            <p>- Fölösleges és időelőtti félelem!</p>
            <p>- Mondd csak, Bertalan, óhajtanál te Veronikának olyan férjet, mint Béla?</p>
            <p>Eszthey kissé megzavarodott erre a kérdésre.</p>
            <p>- Nem! De a többi leányok nem is olyanok, mint ő, s meg vagyok győződve, hogy Béla
               boldoggá fogja tenni feleségét, ha egyszer megnősül.</p>
            <p>- A boldogság nagyon relativ fölfogás, s félek, hogy e tekintetben nem értünk
               egyet...</p>
            <p>- Én pedig bizonyos vagyok benne, hogy Béla fölött nem kell aggódnunk; ő sokban
               hasonlít hozzám, s azt hiszem, nem lehet kifogásod ellenem, mint férj ellen, - mondá
               nevetve a gróf és az asztalon át melegen nyujtá kezét nejének, mit az megszorított,
               de ajkait, talán akarata ellenére, egy áruló sóhaj hagyta el, minek hallatára Eszthey
               kissé meglepetve vizsgálta arczát.</p>
            <p>- Mit jelent ez a sóhaj? - kérdé enyelegve, de szemöldökei összerándultak.</p>
            <p>- Semmi különöst... De bevégeztük a reggelit, s én megyek és tudakozódni fogok az
               éjjeli szökevény felől.</p>
            <p>- Ne büntesd nagyon szigoruan, azonban ne nézd el az ilyen éjjeli kirándulásokat, ha
               nyomára jösz kilétének, - mondá nevetve Bertalan gróf, s mindketten elhagyták az
               ebédlőt.</p>
            <p>Hermance, bármily nagy erőfeszítéssel igyekezett a reggelinél nyugodtnak látszani,
               úgy érezte, hogy tűkön ül az egész idő alatt. Ajka beszélt, gépiesen mondta el
               félelmét fiára nézve, reményét leánya házasságát illetőleg, de gondolatai másfelé
               kalandoztak, s midőn bemehetett szobáiba, sietve kereste föl Ernesztinet, ki
               összekulcsolt kezekkel látta őt belépni, s arczán leírhatatlan nyugtalanság és
               aggodalom volt kifejezve.</p>
            <p>- Semmi nyom! - kiáltott föl a komorna. - Már az egész házat kikérdeztem, persze
               óvatosan, hogy ki hol volt az este, s nem távozott-e valaki a házból? Portást,
               inasokat, a konyhaszemélyzetet, de senki sem tud semmit, s ha babonás volnék...</p>
            <p>- Nem babonáról van itt szó, Ernesztine! hanem meggondolatlanságról! - kiáltott föl
               haragban kitörve a grófné. - Hogy és miként tünt el ama fiatal leány, azt én már
               tudom; kisurrant a kiskapun, midőn a gróf hazajött, s nyitva hagyta maga után pár
               pillanatig az ajtót, de hogy jutott odáig, sötétben, tájékozatlanul, innét, ebből a
               szobából rajtad keresztül? ... Azt kivánnám megfejteni, mi majdnem hihetetlen.</p>
            <p>Az öreg komorna szájtátva hallgatta e gyorsan, idegesen kiejtett szavakat.</p>
            <p>- A gróf eresztette ki? De hát ő mit gondol róla? - kérdé bámulva.</p>
            <p>- Nem eresztette ki, de midőn kinyilt a kapu, ő kiosont mellette, s futott az utczán
               végig. A gróf utána nézett, de már messze volt, s azt hitte, valamelyik cselédleány
               szaladt ki a palotából.</p>
            <p>- Ez valószinű lehetett volna! De hát miért ment el, s hova lett?</p>
            <p>- Azt az Isten tudja, s én csak annak szeretnék nyomára jönni, hogy ment ki
               innét?</p>
            <p>- Valószinüleg mélyen elaludtam és nem vettem észre távozását, - mondá bűnbánóan
               Ernesztine. - Azonban mondhatom, nagy bátorság kellett ahhoz, hogy így távozzék egy
               ismeretlen házból, hol soha meg nem fordult, nem ismerte a helyiségeket, és neki
               mert menni rossz szándékának és a mi a legkülönösebb, hogy az sikerült is neki.</p>
            <p>- Most keresnem kell, de hol és merre? Erre a kérdésre nem tudok magamnak felelni,
               holott okvetlen föl kell találnom.</p>
            <p>- Érdemes ő arra, grófné, hogy fáraszsza magát érte? - kérdé Ernesztine haraggal.</p>
            <p>- Ez a tett nem volt szép tőle, de nem is érte, hanem magam miatt kell őt
               föltalálnom, még pedig mielőbb, mert nincs egy nyugodt perczem, míg nyomában nem
               vagyok.</p>
            <p>E szavak után Hermance komornájától követve, lakosztályába sietett, gyorsan
               átöltözködött, bérkocsit hozatott, mert nem akart oda, a hová készült, saját fogatán
               menni s elhajtatott Obrennéhez, mert egyedül tőle tudhatott meg valamit.</p>
            <p>A rendőrséghez nem fordulhatott, s természetszerüen azt lehetett következtetni, hogy
               Dózia oda mehetett csak, hova már az intézetből titkon menni akart, s hol bizonynyal
               várták őt, miután odamenetele meg volt előre beszélve.</p>
            <p>Ez volt reménye, s ezért kereste föl újra Obrennét, ki csodálkozva látta őt belépni,
               ki előtte való nap, ha talán nem is haraggal, de mindenesetre nehezteléssel távozott
               tőle.</p>
            <p>Azonban mindjárt az első pillanatban látta Hermance arczán, hogy az valami rendkivüli
               ügyben jött hozzá. A grófné rendesen vidám, mosolygó arcza nagyon komoly volt, viruló
               bőrét halványság borítá, szemei alatt fekete karikák huzódtak, nagy nyugtalanságának
               jelei, s ajka szorosan lezárva, alig birta az őt fogadó nő üdvözlését viszonozni.</p>
            <p>Egész megjelenésén bú, gond és fájdalom volt kifejezve.</p>
            <p>- Mi baja, grófné? - kérdé megdöbbenve Obrenné, midőn vendége helyet foglal s ő állva
               maradt előtte.</p>
            <p>- Dóziát keresem, ki tegnap eltünt házamból, hova őt innét magammal vittem.</p>
            <p>- Dó-zi-a eltünt? - kiáltott föl bámulva és megrettenve Obrenné, ki nem tudta
               hamarjában, mit gondoljon e kijelentésről.</p>
            <p>- Nyom nélkül! Gondolhatja lelkiállapotomat, s azért jöttem, hogy egy Klára nevű
               hölgyről tudakozódjam, ki barátnője neki, s kihez innét menni szándékozott. Ennyit
               kivettem belőle, többet nem tudok róla.</p>
            <p>- Klára? Ez lehetetlen! Lamberth Klára itt van házamban, nem mint növendék, mert már
               húsz éves, de gyámja kért, hogy pár hónapig itt maradhasson, mialatt társalkodónőt
               szerez neki, s birtokára küldi, mert gazdag árva leány, nincs senkije... De az nem
               nyujthatott Dóziának segédkezet a távozásra. Nem, azt nem hiszem.</p>
            <p>- És még is úgy kell lenni. Dózia ugyanezeket beszélte róla, de vezetéknevét nem
               mondta meg. Tehát itt van az a Klára, s ma nem távozott hazulról?</p>
            <p>- Tudtommal nem. De ő jöhet-mehet a nélkül, hogy engedelmet kérjen, sőt egy idős
               hölgy naponkint eljön érte, hogy sétálni, olykor szinházba kisérje. Ma azonban, azt
               hiszem, még nem távozott az intézetből.</p>
            <p>- Nézze meg, kérem, s ha itt van, hivja ide.</p>
            <p>- Mit akar vele, grófné?</p>
            <p>- Kikérdezem Dózia felől.</p>
            <p>- Félek, hogy nem teljesíthetem kivánságát, mert nem tehetem ki őt gyanunak... Sértve
               érezhetné magát.</p>
            <p>- Nem fogom őt gyanuval sérteni. Igérem, hogy általános kérdéseket intézek hozzá,
               azt, hogy nem sejti-e, mint Dóziának jó barátnője, hova tünhetett az el éjnek
               idején?</p>
            <p>- És ha ő csakugyan tudna arról, reméli, grófnő, hogy őszintén fog felelni?</p>
            <p>- Nem szavaiból, de viseletéből fogom megtudni, hogy tud-e Dóziáról. És talán ha
               látja rémületemet, őszinte lesz irántam.</p>
            <p>- Alig hiszem. Ezek a mai leányok nagyon erős és határozott egyéniséggel birnak,
               különösen az ilyen árvák, kik korán megszokják az önállóságot, - mondá Obrenné,
               habozva ejtvén ki szavait s Hermancenak föltünt, hogy arcza és hangja nagyon tétovázó
               és egész lényén nagy izgatottság látszott.</p>
            <p>- Ismeri annak a leánynak körülményeit? - kérdé a grófné.</p>
            <p>- Azt nem állíthatom, - viszonzá gyorsan, majdnem ijedten a kérdett s leült
               vendégével szemben. - Mindössze annyit tudok róla, hogy Lamberth Klárának hivják,
               hogy gazdag, független, árva s gyámja Holcsi ügyvéd volt eddig, de őt mielőbb
               nagykorusítani akarja.</p>
            <p>- Így már értem, a mit Dózia beszélt, - kiáltott föl Hermance megörülve, hogy egy
               csekély fölvilágosítást kapott Dózia barátnőjének körülményeiről.</p>
            <p>- Dózia beszélt Kláráról?</p>
            <p>- Megigértem neki, hogy nem tudatom önnel, miként ő csalta el innét Dóziát, ki hozzá
               akart menni, midőn elhagyja az intézetet... Most azonban fölment adott szavam alól
               az, a mi történt s elárulom Dózia szövetségesét.</p>
            <p>- Nem hiszem! - kiáltott föl Obrenné láthatólag elhalványodva. - Dózia nem mondott
               igazat.</p>
            <p>- Én pedig meg vagyok győződve, hogy ő a valót beszélte, s Klárát kell kikérdeznünk a
               szökevény holléte felől.</p>
            <p>- Ha titokban akarták tenni, Klára nem fog vallani és végre is ő nem tartozik nekem
               vallomással, - mondá mind nagyobb zavarral és nyugtalansággal az intézet
               főnöknője.</p>
            <p>- Ellenkezőleg! Vagy azt akarja, hogy a rendőrséghez forduljak? Azt is megteszem, ha
               nem tudok másként Dózia nyomára jönni, - mondá a grófné jól szemügyre véve Obrennét,
               kinek viselkedése mind gyanusabb, vagy legalább is különös volt előtte.</p>
            <p>- Azt ne tegye és nem teheti, grófné, - mondá megdöbbenve Obrenné, - mert annak
               beláthatatlan s ki nem számítható következményei lehetnének. Gondolja meg saját
               helyzetét és vegye fontolóra, hogy nekem mennyire árthatna, ha nyilvánossá lenne ez a
               dolog.</p>
            <p>- De hát mit tanácsol ön nekem?</p>
            <p>- Tanácsot adni nem tudok, de hogy lássa, miként kezére járok, behivom Klárát, mit
               nem kell mondanom, hogy nem szivesen teszek.</p>
            <p>- Abban nem kétkedem, azonban nem állhatok el kivánságomtól, hogy vele beszéljek,
               mert Dóziát nekem így vagy úgy, de föl kell találnom.</p>
            <p>Obrenné a határozottan kiejtett szavakra gyorsan elhagyta helyét, s kisietett a
               szobából, de tartásán nagy nyugtalanság és levertség látszott, mit a grófné nem
               tudott megmagyarázni magának.</p>
            <p>Alig volt azonban pár perczig távol, visszajött, mondván, hogy a kit keresett, már
               nincs otthon, kevés idő előtt hagyta el a lakást.</p>
            <p>- Úgy megvárom őt, - jelenté ki Esztheyné.</p>
            <p>- Az soká fog tartani, mert olykor ebédre is kimarad, azonban talán holnap ilyenkor
               fáradhatna ide méltóságod.</p>
            <p>- Holnapig már huszonnégy órát vesztünk s nekem a bizonytalanság türhetetlen. De
               mindenekelőtt beszéljen nekem erről a Kláráról valamit. Ki ő, kik voltak szülői, s
               hogy került önhöz?</p>
            <p>- Elmondom, a mit tudok róla, - viszonzá Obrenné s visszaült kis idő előtt elhagyott
               helyére.</p>
            <p>Hermance feszült érdekkel várta szavait.</p>
            <p>- Egy napon - kezdé Obrenné - öreges úr lépett be hozzám, megnevezte magát, hogy ő
               Holcsi Kálmán fővárosi ügyvéd s egy kérelemmel jött, tudniillik, hogy fogadnám be
               rövid időre unokahugát és árva gyámleányát, ki huszadik évében van, most jött ki a
               kolostorból, hol növekedett s zárdaszűz akart lenni, de ő lebeszélte, és ennek
               következtében kilépett onnét. Ő nőtelen ember s nem tarthatja magánál Lamberth
               Klárát, kit mielőbb nagykorusítani fog, átadja neki vagyonát, mely igen tekintélyes,
               de míg az megtörténik, nem tudja őt kellőkép elhelyezni s azért hallván intézetemről,
               idejött, hogy arra kérjen, miként addig szárnyaim alatt lehessen, míg nagykorusítása
               megtörténik és önálló lesz.</p>
            <p>- Ez ellen nekem nem volt és nem lehetett kifogásom, sőt nyereségnek tekintém, mert
               az öreg úr sejtette velem azt a gazdag jutalmat, melyet Klára tartásáért kapni fogok.
               Így jött intézetembe Lamberth Klára, ki igen művelt, nagyon eszes, szellemdús leány.
               Viselete kifogástalan, s azért alig birom elhinni, hogy ő részese volna Dózia
               szökésének.</p>
            <p>- Így beszélte nekem Dózia s nem kételkedem, hogy igazat mondott, - viszonzá Eszthey
               grófné. - Mert nem tudott volna ily regét kitalálni, ha annak nem volna alapja, de
               sőt nem is indult volna oly útra tájékozatlanul, hol nem talál előbb
               biztosítékot.</p>
            <p>- Nem akarok grófnénak ellenmondani, mert nem vagyok biztos Dózia szavainak
               ellenkezőjéről, azonban...</p>
            <p>- Kérem, ne bocsátkozzunk czáfolatokba, - vágott a szavába majdnem indulatosan
               Hermance. - Most az a kérdés, hol van Dózia, s ezt kell Klárától megtudnunk, még
               pedig mint mondtam, mielőbb, mert a bizonytalanság kiállhatatlan nekem.</p>
            <p>- Mihelyt hazajön Klára, beszélek vele s kikérdezem.</p>
            <p>- Vagy talán legczélszerübb és rövidebb lenne, ha én innét az ügyvédhez mennék...
               Hogy is hivják őt?</p>
            <p>- Holcsi Kálmán, de nem hiszem, hogy ő fölvilágosítást adhatna a kérdéses ügyben.</p>
            <p>- Én pedig meg vagyok arról győződve, hogy nemcsak tudja Dózia hollétét, de talán
               nála, lakásán van elrejtve... Hogy miféle czélból, azt természetesen lehetetlen
               kitalálnom, azonban valamely oknak kell arra lenni, hogy elcsalták innét a
               tapasztalatlan leányt.</p>
            <p>- Mi okból tették volna? ha ugyan az öreg ügyvédet is belevonjuk a kérdéses ügybe,
               mert szerintem legvalószinűbb, hogy ő mit sem tud arról, s ha csakugyan Klára
               tudtával történt Dózia távozása, meglehet, hogy nem egyéb, mint a két leány regényes
               terve...</p>
            <p>Hermance elhagyta helyét.</p>
            <p>- Fölkeresem Holcsi ügyvédet, - mondá elhatározva magát. - Legyen szives tudatni
               velem lakását.</p>
            <p>- Legnagyobb sajnálatomra azt sem tehetem.</p>
            <p>Esztheyné nagy csodálkozással tekintett rá.</p>
            <p>- Tudja-e, Obrenné asszony, hogy kérésem megtagadása nagyon különös gondolatokat kelt
               bennem, - mondá haraggal.</p>
            <p>- Remélem, nem hátrányomra történik az, grófné, - viszonzá nyugtalanul Obrenné.</p>
            <p>- Sőt! Azt kell hinnem... De nem folytatom ezt a kérdést. Azonban szabad tudnom,
               miért tagadja meg tőlem az ügyvéd lakásának hollétét, melyet minden czimtárban
               megtalálhatok? - kérdé Hermance figyelmesen vizsgálva a főnöknő arczát.</p>
            <p>- Egyszerüen azért, mert nem akarok ebben a dologban szerepelni! Sőt egyáltalában nem
               óhajtom, hogy Holcsi úr, ki mindig igen bőkezű volt hozzám, arra a gondolatra jöjjön,
               miként én segédkezet nyujtottam a kellemetlen ügy kutatásához, melyről nagyon
               valószinű, hogy ő mit sem tud, az egész csak Dózia agyának szüleménye s egy öreg
               úrnak fölösleges nyugtalanságot és kellemetlenséget okozna.</p>
            <p>- A mit kegyed most mond, az látom arczán, hogy maga sem hiszi! - kiáltott föl
               indulatosan a grófné, - és csodálkozom, hogy azt velem el akarja hitetni.</p>
            <p>- Engem is gyanusít méltóságod?</p>
            <p>- Nem gyanusítom, de viseletéből határozottan látom, miként sehogy sem kivánja Dózia
               hollétének kutatását. Azért távozom. Isten önnel, - mondá nagy fölindulással
               Hermance, s rá sem nézve többé Obrennéra, kisietett a szobából és a lakásból, hol a
               főnöknőt nagy izgatottságban hagyta, ki pár perczig mély gondolatokba merülve állt
               helyén, azután vállát fölvonva, kétértelmű mosolylyal fordult belső szobái
               felé...</p>
          
         </div>
          <div type="chapter">
            <head>IV.</head>
            <p>Hermance grófnő nagy lelki fölindulásban érkezett haza, s már az egész uton azon
               tünődött, hogy kutassa ki Holcsi ügyvéd lakását, melyről csak annyit tudott, hogy
               annak a czimtárban kellett lenni, de hol szerezzen egy czimtárt? Ez a kérdés
               foglalkoztatá.</p>
            <p>Ledobva kalapját és felöltőjét, férje szobáiba ment, hogy annak könyvei között talál
               egy olyan könyvre, melyre neki szüksége volt.</p>
            <p>Eszthey gróf kissé rendetlen természettel birva, minden dolga és tárgya meglehetős
               zűrzavarban szokott lenni, mert ő amaz emberek közé tartozott, kik az életről azt
               tartják, hogy az azért adatott, miként annak minden perczét a lehető legnagyobb
               mértékben kihasználjuk.</p>
            <p>E gondatlanságot lakása is kifejezte, mert íróasztalán rendesen nagy halmaz levél
               feküdt hetek óta fölbontatlanul, s csak akkor nézte át azoknak tartalmát, ha már
               nagyon sok összegyült vagy éppen más tennivaló hijában kedve kerekedett hozzá.</p>
            <p>Ezt a szokását ismerve Hermance grófnő, nem volt meglepetve, midőn a szobába lépve,
               az íróasztalon nemcsak egész rakását találta az el nem olvasott leveleknek, s más
               egyéb irományoknak, hanem szerteszét hányva nyitott levelek is hevertek, melyeknek
               tartalmát valószínüleg a cselédség is rendesen átolvasta.</p>
            <p>Körültekintett s az asztalon fekvő könyvek között a czimtárt kereste, de nem találta,
               s egyik nyitott levélre estek szemei, melynek tartalma csak néhány sorból állt, de
               előtte érdekesnek látszott, midőn az első betüket elolvasta.</p>
            <p>Méltóságos Gróf Úr!</p>
            <p>Ha méltóságod egy igen fontos tárgyban fölvilágosítást akar nyerni, forduljon Holcsi
               Kálmán dr. ügyvédhez, kit naponként tíz és tizenkét óra között irodájában talál.
               Vadász-utcza 12. szám, 1. emelet.</p>
            <p>Meg kell még jegyeznem, hogy egy olyan ügyről van szó, melyben gróf úr már évek óta
               fáradozik...</p>
            <p>Hermance szédülni érzé fejét e csodálatos véletlenre, mely oly váratlanul tudatta
               vele azt, a mit keresett, s a falon függő órára pillantott, hogy megtudja: lehetséges
               volna-e neki az ügyvédet még a délelőtt folyamán fölkeresni.</p>
            <p>Dél volt s így hasztalan menne hozzá. Gondolkodva állt helyén s a legnyugtalanítóbb
               eszmék kergették agyában egymást.</p>
            <p>Mit akarhatott férjével tudatni Holcsi ügyvéd? Miféle ügyben fáradozott az évek óta,
               miről neki, nejének, sohasem tett említést? Valami titokszerűség lengett át az
               irályon, mintha félne annak írója többet elárulni soraiban, mint éppen szükséges,
               azonkívül név vagy aláírás nélkül volt a tudósítás, mi nagy nyugtalanságot okozott
               neki.</p>
            <p>Megfordult és szobáiba ment, hol helyet foglalva, tovább tünődött, de megjegyezvén
               magának az ügyvéd lakását, elhatározta, hogy a következő nap fölkeresi őt, bár
               megkoczkáztatta azt, hogy ott férjével találkozik...</p>
            <p>Midőn egy óra mulva férjével a második reggelinél együtt ült, azt nagyon
               szórakozottnak találta.</p>
            <p>- Hol töltötted a délelőttöt? - kérdé odavetve tőle.</p>
            <p>Eszthey a tudakozódásra kissé meg volt lepetve, mert nem szerette, ha ily egyenes
               kérdést intéztek hozzá utjai felől, mit neje nem is igen szokott tenni, s egy
               fürkésző pillantást vetve rá, mondá:</p>
            <p>- Ügyes-bajos dolgaim voltak, mik egész délelőttömet igénybe vették.</p>
            <p>- Máskor azokat titkárod végzi.</p>
            <p>- Személyes ügy volt, mit nem szeretek rábizni.</p>
            <p>Tehát Holcsi ügyvédnél járt, - gondolta a grófné, a «személyes ügyből» következtetve
               ezt a föltevést. De nem mert tovább kérdezősködni s a reggeli meglehetős
               egyhanguságban folyt le, mi ritkán szokott történni, mert a házasfelek többnyire csak
               étkezésnél látták egymást, mindketten beszédesek voltak s ilyenkor mindig találtak
               egymásnak mondani valót.</p>
            <p>Reggeli után, mint rendesen, a gróf dohányzójába mentek, hol nemsokára vendéget
               jelentett a komornyik: Oroszlay Jakab grófot.</p>
            <p>E név hallatára a házaspáron élénk meglepetés látszott, jelentőségteljes tekintetet
               váltottak együtt, mialatt Hermance mondá:</p>
            <p>- Szivesen látjuk a grófot.</p>
            <p>A föltárult ajtón fiatal ember lépett be, magas, karcsú, előkelő alak, egyenes
               tartással, emelt fejjel, de mind a mellett nem lehetett rajta büszkeséget fölfedezni,
               sőt arczának kifejezése szelid, melankólikus volt, ajkán kedves mosoly ült s két sor
               hófehér fogat láttatott.</p>
            <p>Megjelenése feltünő és rendkívül rokonszenves volt.</p>
            <p>- Üzenetet hozok Veronika grófnőtől, - kezdé komoly, mély zengzetű hangján, mialatt
               üdvözlé a háziakat, s mindkettőjükkel kezet fogva, leült Hermance közelében. - Ő maga
               a napokban érkezik.</p>
            <p>- Leveleiből látjuk, hogy pompásan mulat, - viszonzá a grófné, - de hogy történt,
               hogy ön abbanhagyta a vadászatot?</p>
            <p>- Sürgős dolgaim voltak s nehéz szívvel bár, de jönnöm kellett a fővárosba.</p>
            <p>- Már nem is mégy vissza? - kérdé Eszthey.</p>
            <p>- Ezuttal nem.</p>
            <p>- Hosszabb dolgod van Budapesten?</p>
            <p>- Néhány hónapra Angolországba megyek s előbb ügyeimet kell itt elvégeznem.</p>
            <p>Úgy a férj, mint a nő arczán megdöbbenés látszott e kijelentésre.</p>
            <p>- És mit csináltak mindent Csetneken, hol az idén, mint Veronika írja, szokatlan nagy
               társaság gyült össze? - kérdé gyorsan Hermance, hogy megdöbbenését titkolja.</p>
            <p>- Nagyon vigan voltak. Minden este táncz, zene, ének stb., most szinházi előadásra
               készülnek, mit, fájdalom, én már nem láthatok.</p>
            <p>- Nem halaszthatta el útját?</p>
            <p>- Lehetetlen volt, - mondá kissé habozva Oroszlay, mi beszéde közben gyakran
               észrevehető volt hangján, s mi igen érdekessé tette beszédét, mert a hallgató előtt
               úgy tünt föl, mintha gondolatai távol volnának, s valamely álmodozást akarna
               leküzdeni, mit szemeinek ábrándozó kifejezése is minduntalan elárult.</p>
            <p>- És meddig maradsz Budapesten?</p>
            <p>- A meddig ügyeim tartóztatnak, de remélem, a hét végén szabadulhatok.</p>
            <p>- A farsangra azonban visszajön?</p>
            <p>- Nem tudom, nincs meghatározva távollétem ideje, azonban a farsang, mint talán tudja
               grófné, rám nézve nem bir vonzóerővel.</p>
            <p>- Igaz, te inkább kerülöd, mint keresed a társaságot, - mondá mosolyogva Eszthey.</p>
            <p>- Sem az egyiket, sem a másikat nem mondhatnám. Szeretek egyedül lenni, de nem
               kerülöm az embereket.</p>
            <p>- És mivel tölti idejét, ha egyedül van? - kérdé Hermance érdekkel.</p>
            <p>- Magam sem tudnám megmondani, - viszonzá gondolkodva a kérdett s ajkán szelid mosoly
               villant keresztül. - Azt hiszem, tünődöm valami fölött, a mit nem lehetne szavakba
               önteni, vagy olvasok és a fölött gondolkodom, vagy azt sem... Igazán, grófné, e
               kérdésre nem tudnék felelni.</p>
            <p>- Ha tudnám, hogy szerelmes, érteném szavait.</p>
            <p>- Az nem vagyok, sőt félek, hogy nem is leszek soha! Szeretem az emberiséget, a
               természetet, mindent, a mi szép, magasztos, csodálatraméltó, de egyetlen tárgy vagy
               személy sem lelkesített annyira, hogy mélyebb érzelmekre gerjedtem volna.</p>
            <p>Kissé elmerülve, gyanutlanul ejté ki mély, kellemes hangján Oroszlay e szavakat, nem
               véve észre, sőt nem is sejtve, hogy mily leverő hatást tettek azok a grófnéra, ki
               férjére pillantva, annak is kellemetlen, vagy inkább csalódott kifejezést látott
               arczán.</p>
            <p>De bizonyos okokból jobbnak látták ezt a tárgyat nem folytatni s Hermance minden
               átmenet nélkül mondá:</p>
            <p>- Nem akarna ma este nálunk ebédelni, ha már nem igérkezett el valahová?</p>
            <p>- Örömmel, grófné, ha nem lesz nagy társaság, mert...</p>
            <p>- Nem szereti a zajt és sok beszédet, - egészíté ki a félben hagyott szavakat a
               grófné. - Azt tudjuk s hiába is tagadná, de mondja meg, mi okozza ezt az antipatiát
               önnél, ki mindenkitől csak előzékenységet tapasztalhatott?</p>
            <p>- Kétségkívül! Nem mondanék valót, ha tagadnám, a mit a grófné állít s én nagyon
               jónak is tartom az emberiséget, és magamban kereshetném a hibát, ha csakugyan nem
               kedvelném a társaságot. De nem úgy van, mert inkább félelemnek lehetne
               tartózkodásomat mondani, vagy velem született ferdeségnek... Azonban ne beszéljünk
               rólam, mert az unalmas tárgy. Inkább Béláról szeretnék valamit hallani, itthon van-e,
               s miért nem jött Csetnekre?</p>
            <p>- Itthon van, de ritkán látjuk őt, - viszonzá önkéntelen sóhajjal Esztheyné. - Bár
               hasonló volna ő önhöz, Jakab s kevesebbet futkosna élvezetek után.</p>
            <p>Bertalan gróf erőltetve nevetett.</p>
            <p>- Ilyenek a nők, - mondá, enyelegve pillantván nejére. - Sem ez, sem az nem elégíti
               ki őket. - Azután a vendégéhez fordult:</p>
            <p>- Béla ma este az ebédnél jelen lesz; hogy miért nem ment Csetnekre a vadászatokra,
               nem tudom, elég helytelenül tette...</p>
            <p>- Jól mulatott volna.</p>
            <p>- És a mit élvezhetünk, azt igyekezzünk megragadni, de az ifjuság nem is sejti, mily
               gyorsan eltünnek azok az évek, mik szórakozásra adattak.</p>
            <p>- A szórakozás azonban egyéni, - mondá Jakab gróf. - Mindenki másban találja föl
               életörömét, s a legtöbben hamis irányban kergetik az élvezeteket, de Béla talán nem
               tartozik azok közé.</p>
            <p>- Ő úgy él, mint a legtöbb ifjú ember s én nem tehetek neki szemrehányást, mert
               visszagondolok saját ifjuságomra!</p>
            <p>Mindhárman nevettek ez őszinte, tréfásan kiejtett vallomásra s Oroszlay elhagyta
               helyét.</p>
            <p>- Tehát a viszontlátásra ma este nyolcz órakor, - mondá Hermance, de midőn az ifjú
               elhagyta a szobát, majdnem leverten fordult férjéhez:</p>
            <p>- Úgy látszik csalódtunk Jakab érzelmeiben Veronika iránt, - mondá szomorúan, - s
               félek, hogy leányunk maga is csalódik.</p>
            <p>- Nem lehet arra adni, mit az emberek beszélnek, - viszonzá a gróf. - Ez az ifjú
               egészen különös természet s talán még nincs tisztában érzelmeivel és azért távozik,
               hogy próbára tegye vonzalmát. Hogy Veronika érdekli őt, annyi bizonyos. Nekem
               ilyenekre nézve jó szemem van.</p>
            <p>- Azzal nem lehetünk tisztában mai nyilatkozata után, sőt az is meglehet, hogy
               czélzatosan ejté ki szavait, mik a szerelemre vonatkoztak.</p>
            <p>- Nos, majd meglátjuk... - viszonzá az órára pillantva Eszthey, ki nem tudott
               hosszasan egy tárgynál maradni. - Veronika még oly fiatal, hogy évekig várhat erre az
               újkori Hamletre, ki tünődik, okoskodik, álmodozik, de talán nem fogja azt mondani
               Veronikának: menj kolostorba Ofélia!</p>
            <p>Mindketten elnevették magukat ezekre a tréfás pátoszszal kiejtett szavakra, s a gróf
               megölelve és megcsókolva nejét, elhagyta a szobát, míg Hermance lakosztályát kereste
               föl s ismét az eltünt leánykára gondolt, kinek holléte és sorsa folytonos rettegésben
               tartá.</p>
            <p>A nap folytán már nem tehetett semmit a keresésre nézve, holott minden órát
               veszteségnek tartott, mely tétlenségben mult el és önkéntelen vissza-visszagondolt
               Obrenné különös viseletére, mi nem tudta, mi okból, de gyanusnak tetszett neki. Hogy
               azonban miféle következtetéseket vonjon le abból, azt nem tudta megállapítani.</p>
            <p>Csak volna egy megbizható férfi ismerősöm, - gondolta sóhajtva, kire rábizhatnám
               titkomat s biztos volnék hallgatásában... Én mint nő oly keveset tehetek, sőt gyanuba
               keverhetem magamat, mint a hogy gyanakodott rám Ernesztine, ki pedig távolról sem
               ismeri a világ rosszaságát, s ki egész életemben mellettem volt, és ismeri életemnek
               minden perczét...</p>
            <p>Azután azt a kérdést vetette föl, ha az ügyvédnél teendő látogatása nem vezetne
               eredményre, mitévő lesz akkor? És erre nem tudott magának felelni. A rendőrséghez nem
               fordulhatott, mert tiltotta ezt neve, állása, kiléte és az ügy, mi felette kényes
               volt, s nem adhatta azt a világ nyelvére.</p>
            <p>És mégis föl kell találnia azt a szerencsétlen, könnyelmű, tapasztalatlan gyermeket,
               kinek most már kezdte hinni, hogy rossz hajlamai vannak, mint Obrenné mondta, de
               azután az is eszébe jutott, hogy mily szomorúan kérdezte tőle: nem maradhatna-e a
               palotában, s neki nemmel kellett kérdésére felelni.</p>
            <p>Talán ha itt maradhatott volna, nem határozza magát arra a lépésre, hogy éjnek idején
               elhagyja egyetlen menedékhelyét. Talán a keserv, vagy a büszkeség és csalódás
               követtette el vele azt a meggondolatlanságot, hogy az utczára menjen s czél és irány
               nélkül fusson ki a világba.</p>
            <p>Ez elmélkedés alatt összeszorulni érezte szivét. Lelkiismereti furdalást érzett és
               könnyek szöktek szemébe, mert tehetetlennek érezte magát és még sem riadt vissza
               bármily eszköztől, hogy Dóziát föltalálja. Maga sem tudta hogyan és miért, egyszerre
               Oroszlayra gondolt.</p>
            <p>Hátha neki tenne őszinte vallomást?</p>
            <p>És gyorsan előtte állt képzeletben az ifjú nemes, szimpatikus, bizalmat gerjesztő
               alakja, kiben lehetetlen volt csalódnia. Buskomoly tekintete arról a belső
               küzdelemről látszott beszélni, melylyel önmaga ellen harczol. Isten tudja, mit akarva
               legyőzni. Majdnem tökéletesnek lehetett őt hinni, ki semmi földi gyarlóságnak sincs
               alávetve, s ifjusága daczára magasan állt többi korabeli társai között.</p>
            <p>Miért hitte ezt róla Hermance, s miért vélekedett így felőle majdnem mindenki, azt
               talán senki sem tudta volna megmondani, mert ő nem tárta ki belsejét, sőt kedves,
               nyiltnak látszó modora mellett csodálatos zárkózott volt, s őrizkedett belsejébe
               pillantani hagyni.</p>
            <p>- Rendkívüli ember! - sóhajtá Hermance, - vajha sikerülne Veronikának szerelmét
               megnyerni, de most kevesebb reménye volt neki ahhoz, mint csak pár nap előtt is.</p>
            <p>Egy ideig még tünődött a teendők fölött, azután gyorsan elhatározta magát, hogy
               Jakabnak elmondja aggodalmait. Határtalanul bizott benne, s fölkéri őt, hogy segítsen
               neki Dóziát keresni, még pedig mindjárt ma az ebéd után, ha pár perczig maguk
               maradnak. Holnapra egy bizonyos órában látogatását kéri, hol háborítatlanul
               beszélhetnek. Hogy mit és mennyit fog neki mondani Dózia történetéből, azt még nem
               határozta el. A mennyi szükséges lesz! Többet nem... De ez a gondolat egészen
               fölvidítá, s egyedüli segélyeszköznek tekinté tehetetlen vergődésében. És ezzel az
               elhatározással készült az ebédhez, mind a mellett nem téve le arról a szándékáról,
               hogy Holcsi ügyvédet másnap személyesen fölkeresi...</p>
            <p>E két határozat után kedélye valamennyire lecsillapult, s megkönnyebbülve ült
               íróasztalához, hogy leányának írjon és megtudakolja tőle: nem volt-e valamely
               előzménye és oka, hogy Oroszlay elhagyta Csetneket és a vadászatot, mely kedvencz
               szórakozása. Nem történt-e valami közöttük stb., mi fölemlítésre méltó volna?</p>
            <p>A levél bevégzése után öltözködéshez fogott, s becsengette Ernesztinét.</p>
            <p>- Nincs még semmi hír arról a fiatal leányról? - kérdé a komorna, mialatt úrnője
               haját rendezé.</p>
            <p>- Semmi! - sóhajtá szomorúan Hermance.</p>
            <p>- Kis idő előtt a portás beszélte, hogy Béla gróf tudakolta tőle: ki hagyta el tegnap
               éjfél után a palotát?</p>
            <p>- Honnan tudja ezt Béla?</p>
            <p>- Látott valakit végig sietni az utczán, s azt sejté, hogy innét ment az ki. A portás
               természetesen semmit sem tudott róla.</p>
            <p>- És te azt hiszed, hogy a siető alak azonos ama fiatal leánynyal?</p>
            <p>- Meg vagyok győződve, annál is inkább, mert a portás azt is beszélte, hogy a gróf úr
               nagy csodálkozását fejezte ki a fölött, miként az innét kisiető hölgy az ő üresen
               hagyott bérkocsijába ugrott be, s tovahajtatott.</p>
            <p>- De hogy történhetett az, midőn a leány végig sietett az utczán, s fiam a palota
               kapuja előtt szállt ki a fogatból?</p>
            <p>- A gróf, ha későn jön haza, soha sem hajtat a kapu elébe, nehogy a csöndes utczában
               lármát csináljon. Az utcza sarkán hagyja azt el, s onnét gyalog jön. Így történt
               tegnap is, midőn a női alak elsuhant mellette, s ő utána nézve látta, hogy az gyorsan
               beugrott a bérkocsiba, melyből ő kiszállt.</p>
            <p>- Ez valószínű, - mondá gondolkozva Hermance, - mert hisz a föld nem nyelhette el, s
               nem barangolhatott egyedül az utczákon. A véletlen kezére játszott, de ez nagyszerű
               fölfedezés, Ernesztine. Fiam tudni fogja a bérkocsi számát, mert talán rendesen azzal
               jár, s attól megtudjuk, hova vitte Dóziát.</p>
            <p>- Dóziának hivják? - kérdé a komorna meglepetve. - Az öreg grófnénak is az volt a
               neve... - És a vén cseléd megcsóválta fejét, s jelentőségteljes tekintetet vetett
               asszonyára, ki félrefordítá fejét, de azt látta, hogy elpirult.</p>
            <p>- Száz és száz embernek van ugyanazon neve, - mondá azután bizonyos zavarral
               Hermance. - Hogy jutott most éppen napam neve az eszedbe?</p>
            <p>- Magam sem tudom, grófné. Erre igazán nem tudnék felelni, de negyven éve vagyok ez
               uri háznál, s ily hosszú idő alatt sokat lát és tapasztal az ember.</p>
            <p>- És képzel! - jegyzé meg erőltetett mosolylyal Esztheyné, mialatt elhagyván helyét a
               tükör előtt, öltözködéshez kezdett, s nagyon jó kedvvel lépett a társalgóterembe, hol
               férjét, Oroszlayt és fiát már együtt találta.</p>
            <p>Talán a remény, a bérkocsi történetének megtudása, vagy az az elhatározás, hogy Jakab
               gróf segítségét kéri, okozták, hogy ez este különösen előnyösen nézett ki fekete
               bársony ruhájában, fehér gyöngysorral a nyakán, mi nemcsak férjének, fiának, de a
               vendég ifjunak is feltünt.</p>
            <p>Mint mondtuk, ő közel volt a negyven évhez, sőt többen azt állították, hogy túl van
               rajta; mind a mellett feltünő szép asszony volt s ama hölgyek közé tartozott, ki bár
               szinte, mint annyian, kivette részét az élet küzdelmeiből, sőt csalódásaiból is, de
               az nem látszott meg arczán s nyugodt báj ömlött el vonásain, mintha sohasem látott
               volna szomorú napokat, vagy az idő nem merte volna érinteni fiatalos szépségét.</p>
            <p>És az ebéd kellemesen, vidáman folyt le. A fényes világítás, az asztalt diszítő
               pompás virágok illata, a jó borok s a kitünő étlap természetesen hozzájárult a
               kedélyek derültségéhez és a vendég ifjú, az egyedüli idegen az asztalnál, mind
               beszédesebb lett, s elveszté az őt jellemző komoly zárkózottságot, mi gyakran
               habozóvá tette társalgását.</p>
            <p>A fiatal Eszthey Béla szemmel láthatólag csodálta őt, ki számtalan ifjú embernek volt
               ideálja s nem egy próbálta meg utánozni modorban, beszédben, öltözködésben, de mind
               messze maradtak az eredetitől.</p>
            <p>A fiatal Eszthey csinos, magas termetű ifjú volt. Hasonlított anyjához arczban, de
               természete, kedvtelései, atyjára vallottak, ki nem is gyanítá, mily helytelenül fogta
               rendesen pártját kihágásainak, s ez által gyakran féktelenné tette a különben is
               könnyelmű hajlamokkal biró alig husz éves ifjút.</p>
            <p>Midőn elhagyták az ebédlőt, szivarozás közben Béla megemlíté éjjeli kalandját, mely
               érthetetlen volt előtte s a többiek külön-külön és más-más érdekből feszülten
               hallgatták, de a háziak közül talán senki sem vette észre, hogy Jakab gróf párszor
               kérdőleg függeszté szemét a házi úrra, ki szintén elmondá, hogy a női alak mellette
               suhant ki a palota hátulsó kapuján, kit fia a bérkocsiba látott ugorni és
               elhajtatni.</p>
            <p>- Ismered a bérkocsi számát? - kérdé tőle odavetve a grófné közönyt erőltetve, mint
               kit alig érdekel az elmondott különös történet.</p>
            <p>- Nem! - viszonzá a kérdett. - A Ferencziek-terén ültem abba s egyenesen az utcza
               sarkáig hajtattam, de annyira érdekel ama titokzatos hölgy kiléte, hogy holnap, vagy
               még ma este tudakozódni fogok róla az ott álló bérkocsisoknál.</p>
            <p>Azután másról kezdtek beszélni s végre a három úr együtt távozott, a nélkül, hogy
               Hermancenak alkalma lett volna Jakabot fölkérni a másnapi látogatásra, de
               elhatározta, hogy ír neki s megkéri őt a hozzá való jövetelre.</p>
          
         </div>
          <div type="chapter">
            <head>V.</head>
            <p>Vidáman sütött a nap, midőn Hermance kilépve a palota kapuján, az első kocsiállomáson
               bérkocsiba ült s a Vadász-utczába hajtatott.</p>
            <p>Megjegyezve magának férje leveléből a házszámot, tudatta ezt a kocsissal s könnyű
               léptekkel ment föl az emeletre és be az ajtón, mely az ügyvéd czimtábláján a Holcsi
               Kálmán névvel ékeskedett.</p>
            <p>Pár percznyi habozás után a belső szobába nyitván, fiatal, kopott ruhájú férfiúval
               állt szemben, kivel tudatván óhajtását, az egy nagy, tágas terembe vezette, hol
               többen ültek íróasztaluk mellett s a mellékszobából magas, szikár, sárgaképű
               ötven-hatvan év között lévő fekete szemüveges férfi dugta ki fejét, talán a
               beszédre, mi behallatszott hozzá, Holcsi Kálmán.</p>
            <p>- Az ügyvéd urat keresem, - mondá Hermance a fekete szemüveges úr felé közeledve.</p>
            <p>- Méltóztassék belépni.</p>
            <p>Midőn a mellékszobában voltak, az ügyvéd betette az irodába vezető ajtót, s helylyel
               kinálta meg vendégét, ki egy gyors pillantással körültekintett, azután leült s
               erőltetett nyugalommal mondá:</p>
            <p>- Kegyed különösnek fogja találni jövetelem okát. Én fölvilágosítást jöttem kérni az
               ön gyámleányáról, Lamberth Kláráról, ki Obrennénál tartózkodik.</p>
            <p>- Nem értem jól nagyságod szavait, - viszonzá igazi vagy tettetett csodálkozással az
               ügyvéd. - Mi tekintetben adhatnék én fölvilágosítást Lamberth kisasszonyról, s
               különösen mily czélból tudakozódik kegyed utána?</p>
            <p>- Megmondom önnek.</p>
            <p>Holcsi e szavak alatt leült íróasztala mellé s czeruzát vett kezébe, mintha föl
               akarná jegyezni vendége szavait.</p>
            <p>- Mindenekelőtt tudatnom kell önnel, ki vagyok, - folytatta Hermance az ügyvédre
               szegezve szemét, talán várva a hatást, mit nevének kiejtése annak arczára varázsolni
               fog.</p>
            <p>Holcsi várakozásteljesen, de nyugodtan állta ki a kutató szemek pillantását.</p>
            <p>- Eszthey Bertalanné grófné vagyok, s azért jöttem, hogy egy bizonyos ügyben
               beszéljek önnel és fölvilágosítását kérjem Lamberth kisasszonyra nézve.</p>
            <p>- Csodálkozom ezen a kivánságon, - viszonzá az ügyvéd, - mert gyámleányom soha
               semmiféle téren nem szerepelt s azt sem foghatom meg, honnét ismeri méltóságod nevét
               és létezését.</p>
            <p>- Azonnal el fogom mondani.</p>
            <p>Holcsi kezét szája elé tartva köhögött, mi Hermance szerint bizonyos nyugtalanságot
               akart palástolni.</p>
            <p>- Obrenné intézetében évek óta volt nekem egy fiatal védenczem, kit neveltetek s ez a
               leány onnét meg akart szökni és midőn vallatóra fogtam, azt mondta, hogy Lamberth
               Klárához akart menni, ki tartást, ellátást ajánlott neki stb., s kinél ő elhagyván az
               intézetet, azontul tartózkodni fog... Így tudtam meg az ön gyámleánya létezését és
               nevét.</p>
            <p>- Bocsánatot kérek, grófné, itt tévedésnek kell lenni, - mondá határozottan az
               ügyvéd. - A kegyed védencze nem mondott igazat. Mert Klára ma is Obrennénál van, neki
               nincs lakása, melyet fölajánlhatott volna, sőt ő maga is azért van az intézetben,
               mert nem tudtam ideiglenesen máshová elhelyezni, s addig marad ott, míg
               nagykorusítom őt és átadom vagyonát.</p>
            <p>- Mindezeket elmondta nekem Obrenné szóról-szóra így a védenczemnek még is az ő
               tudtával és fölhivására kellett bátorságot venni az intézet elhagyására, mert neki
               egyetlen ismerőse sincs a fővárosban.</p>
            <p>- Mi a neve a méltóságod védenczének?</p>
            <p>- Pármai Teodózia.</p>
            <p>- Különös név, - jegyzé meg az ügyvéd, de látszott rajta, hogy csak azért tette ezt a
               megjegyzést, hogy mondjon valamit, s gondolatait összeszedje.</p>
            <p>- Nem találom különösnek, - mondá hidegen Hermance, kire az ügyvéd egyénisége igen
               rossz hatást tett s látta, hogy az titkolódzik, és oly száraz, zárkózott modorban
               beszél vele, mintha ellenségének tekintené őt, ki az életben ma először találkozott
               vele.</p>
            <p>- Lehet, hogy csak rám tette azt a hatást - mondá az ügyvéd, - de azt szeretném
               tudni, hogy jött a grófné arra a gondolatra, miként gyámleányom csakugyan
               összeköttetésben van védencze távozásával?</p>
            <p>- Ő maga beszélte mindazt, a mit most ismételtem önnek.</p>
            <p>- Nos, akkor nem mondott igazat, - jelenté ki határozottan Holcsi.</p>
            <p>- Kegyed tehát nem tud arról, hova lett az a fiatal leány, kit keresek?</p>
            <p>- Távoli gyanum sincs arra nézve. Mind a mellett meg fogom Klárától kérdezni az
               összefüggést, azonban majdnem biztosan mondhatom, hogy ő nem fog tudni
               fölvilágosítást adni.</p>
            <p>Hermance pár pillanatig gondolkozott. Azon tünődött, kiejtse-e azt a kérdést, mi
               ajkára tolult s mi talán megdöbbentené és megzavarná az ügyvédet, ki fürkészve s
               látható nyugtalansággal nézett rá.</p>
            <p>Úgy látszott, a grófné némasága nem tetszett neki, s talán valamit vélt alatta
               rejleni. Hermance gyorsan elhatározta magát s fejét kissé hátra vetve, biztos hangon
               kérdé:</p>
            <p>- Tegnap itt járt önnél férjem, mit végeztek?</p>
            <p>Ez a kérdés kihozta sodrából az ügyvédet. Váratlan volt ez neki s vonásain
               megdöbbenés látszott.</p>
            <p>- Arról nem tudok, - viszonzá látható erőlködése daczára kissé bizonytalanul. -
               Azonban lehet, hogy az irodafőnökömmel beszélt, mert nekem tárgyalásom lévén, nem
               voltam itthon s nem is tudom, miféle ügyben lett volna szerencsém.</p>
            <p>- De ön iratta azt a levelet, melyben ide hivták őt egy bizonyos ügyben.</p>
            <p>Holcsi most már teljes nyugalommal viszonzá:</p>
            <p>- Méltóságod téved, mert az irodából ilyféle levél nem küldetett a grófnak.</p>
            <p>Hermance ajkába harapott, s azt gondolta magában: a ki ily arczátlanul hazudik, attól
               nem fogok semmit megtudni, s elhagyta helyét.</p>
            <p>- Így nincs mit beszélnem, - mondá szenvedélyes haraggal és metsző gúnynyal. - Majd
               más úton fogok lépéseket tenni, hogy földerüljön az, mit Dóziáról tudni akarok, mert
               az lehetetlen, hogy egy tizenhét éves leány nyom nélkül eltünjék s meg ne lehessen
               találni.</p>
            <p>Az ügyvéd szemüvege alatt elhalványodott s mind a mellett mosolyogva kérdé:</p>
            <p>- Szabad tudnom, mik lesznek azok a lépések, miket a grófné ez ügyben tenni
               szándékozik?</p>
            <p>- Majd hallani fog róla ügyvéd úr. Ön ittlétem óta egyetlen kérdésemre sem válaszolt,
               s engedje meg, hogy a hozzám intézettre én is adós maradjak a felelettel.</p>
            <p>Büszke főhajtással haladt ki a szobából, s gyorsan hagyta el a lakást, hol meg volt
               győződve, hogy egyikével a legkonokabb cselszövőknek volt dolga, s hogy egyszersmind
               olyan ügyes, zárkózott és óvatos gazemberrel, kivel szembeszállni neki nem lesz
               ereje.</p>
            <p>A legrosszabb kedvben érkezett haza, s egy perczig arra gondolt, ne hagyja-e abba
               Dózia keresését, ki oly háládatlan volt iránta, és hajlandóságot érzett arra. De
               azután mégis mást határozott, mert egyrészt szívből sajnálta azt a könynyelmű,
               meggondolatlan leányt, másrészt újra és újra lelkifurdalást érzett, hogy nem akarta
               magánál tartani, azonkívül neki nagyon erélyes természete volt, s a nehézségek minden
               alkalommal csak sarkalták, ha valamit föltett magában, s most oly csodálatos
               rejtélylyel állt szemben, melyet okvetetlen föl akart deríteni. Miután az ügyvédnél
               tett látogatása semmi eredményre sem vezetett, most tehát előtte való napi
               elhatározását akarta foganatosítani és Oroszlay gróffal beszélni, kiről meg volt
               győződve, hogy segítségére leend.</p>
            <p>Irt is neki pár sort azonnal s lakására küldte, melyben fölkérte őt, hogy aznap három
               órakor délután látogassa meg, mert komoly és fontos beszéde van vele, mit négy szem
               között kiván neki elmondani...</p>
            <p>És maga sem tudta miért, de különös izgatottsággal várta jövetelét, mit úgy próbált
               megmagyarázni magának, hogy nagyon kényes tárgyról lesz közöttük szó, mit Oroszlayn
               kívül soha senkivel sem volna bátorsága közölni.</p>
            <p>Vannak dolgok, miket igen csunya szinben lehet feltüntetni, de ugyanazoknak költői
               világítás mellett elvesszük élét, s így akart Hermance Jakab gróffal azokról
               beszélni, mit mondandó volt s ő az ifjút olyannak ismerte, ki az életnek csakis szép
               részével foglalkozik, s a földi salakból mindig ki tudta venni a lét eszményi
               részét.</p>
            <p>És azért érzett hozzá bizalmat, mert ilyennek tartotta, s majdnem elcsodálkozott,
               hogy éppen hozzá fordul, kinél voltak idősebb, régibb, tapasztaltabb barátai, kik
               talán czélszerűbben tudnának kezére járni, és ő mégis a fiatal emberhez fordul,
               holott itélőtehetsége azt mondta neki, hogy azzal a tervvel, melylyel iránta
               családjára nézve viseltetik, okszerűbb volna a fönnforgó ügyben vele nem
               beszélni.</p>
            <p>Ilyen különösek vagyunk mi nők! - gondolta. - Nem az okszerűségre, hanem a
               rokonszenvre adunk, s azokban bizunk, kiket a szeretet szemüvegén át tekintünk.</p>
            <p>Mindezeket végig gondolta, de nem tett le tervéről, azonban midőn elérkezett a fiatal
               gróf jövetelére általa kitűzött idő, majdnem megdöbbenéssel látta őt belépni, ki
               szokott előzékeny bájával közeledett hozzá. Hermance nem a nagy társalgási teremben,
               hanem budoirjában fogadta, hol bizalmasabban lehetett beszélni.</p>
            <p>Hüvös nap lévén, a kandallóban tűz égett, az asztalon álló porczellánedényekben lévő
               virágok illatárral tölték be a levegőt s az ifjú arczán kellemes hatás tükröződött,
               midőn gyorsan, mintegy önkéntelen körülpillantott a kedves helyiségben, hol még soha
               sem volt s szelíd, megnyerő hangján mondá:</p>
            <p>- Hivott grófné és én megjelentem, mivel lehetek szolgálatára?</p>
            <p>- Foglaljon helyet és mindenekelőtt hallgassa meg mentségemet arra nézve, hogy a
               fővárosban tartózkodásának egy részét igénybe veszem, holott tudom, hogy csak ügyei
               tartóztatják itt.</p>
            <p>- Nincs arra szükség, grófné, tudja, hogy mindig és mindenben parancsára állok.</p>
            <p>- Ne így fejezze ki magát, mert elbátortalanodom, holott ahhoz, mit mondani akarok,
               nagy elhatározás volt szükséges és csakis ön az, kihez kérelmemet intézni merem.</p>
            <p>- Megtisztelve érzem magamat bizalma által.</p>
            <p>Hermance önkéntelen végigpillantott rajta, ki oly szép volt, hogy az ember élvezetet
               talált szemléletében. Nem a férfias és ifjúságban duzzadó erő, a vonások
               szabályossága, az átlátszó halvány bőr és komoly, bizalmat gerjesztő tekintet volt
               az, mi megbűvölte a szemet, hanem az a költői ihlet, mi arczán ki volt fejezve s
               minek a nők fiatalon vagy későbbi korban egyformán nem tudnak ellenállni.</p>
            <p>Oroszlay kissé csodálkozott hallgatásán, de az előrebocsátott bevezetés után azt
               hitte, tusakodik a mondandók kiejtésével s azért hallgatott, nyugodtan várt, míg a
               grófné folytatja beszédét.</p>
            <p>Hermance egy fényképet vett föl az asztalról s vendégének nyujtva, mondá:</p>
            <p>- Nézze meg ezt a fiatal leányt, kiről önnek beszélni kivánok.</p>
            <p>Jakab rápillantott s arczán meglepetés látszott. Homloka kissé elsötétedett s
               szemében élénk csodálkozás villant föl, de nyugodtan mondá:</p>
            <p>- Nagyon szép! Kinek az arczképe?</p>
            <p>- Egy fiatal védenczemé, kit én évek óta neveltetek egy intézetben, gondoskodtam
               róla, mintha saját gyermekem lett volna és szerettem! Legfőbb vágyam volt őt boldoggá
               tenni és most halálos félelmet állok ki miatta, mert két nap előtt nyomtalanul
               eltünt.</p>
            <p>- Eltünt az intézetből? - kérdé csodálkozva Jakab.</p>
            <p>- Nem! Innét a palotából.</p>
            <p>- Tehát itt volt?</p>
            <p>- Egy este magammal hoztam, mert mint az intézet tulajdonosnője mondá, titokban akart
               onnét eltávozni s rájöttek szökési szándékára és ő nem akarta tovább magánál
               tartani.</p>
            <p>- És hova szándékolt menni az intézet elhagyása után? - kérdé Oroszlay folyton a
               képet szemlélve.</p>
            <p>- Azt nem akarta megmondani. Csak egy barátnője keresztnevét említé, kihez menni
               akart, de én megtudtam, hogy azt Lamberth Klárának hivják s gyámleánya valami Holcsi
               nevezetű ügyvédnek.</p>
            <p>- Holcsi Kálmánnak? - kérdé meglepetve a gróf.</p>
            <p>- Igen. Ismeri őt?</p>
            <p>- Személyesen nem, azonban igen ismeretes név, még pedig nagyon rovott hirrel, úgy
               mint uzsorás s mint minden rossz dolognak közvetítője.</p>
            <p>- Istenem! - kiáltott föl elhalványodva Hermance - és azt gyanítom, sőt bizonyos
               vagyok benne, hogy védenczem ennek az embernek a kezébe jutott.</p>
            <p>A fiatal gróf vonásain élénk csodálkozás, sőt megdöbbenés látszott.</p>
            <p>- Nem értem, grófné, kérem, magyarázza meg szavait.</p>
            <p>Hermance röviden elmondá, hogy tegnap este Béla beszélt egy nőalakról, kit futni
               látott végig az utczán, s ki abba a bérkocsiba ugrott, melyről ő leszállt az utcza
               sarkán.</p>
            <p>- Emlékszem, tehát az volt az a fiatal leány, kiről a grófné beszél?</p>
            <p>- Az! Tegnapelőtt este hagyta el a palotát s azóta semmi nyoma.</p>
            <p>- De hát miért ment el innét titokban?</p>
            <p>- Nem tudom. Úgy látszik, regényes hajlamokkal bir, megvallotta nekem, hogy az
               intézetbe regényeket csempésztek be s valószinűleg az zavarta meg fejét.</p>
            <p>- Hány éves?</p>
            <p>- Tizenhetedik évében van s erős, kifejlett leány.</p>
            <p>- És oly szép, mint egy májusi reggel, - mondá elragadtatva Oroszlay.</p>
            <p>Hermance meglepetve nézte lelkesült arczát s szive félelemben dobogott. Helyesen
               tette-e, hogy ezt a képet megmutatta neki?</p>
            <p>- De hát kicsoda tulajdonképpen ez a fiatal hölgy? - kérdé feszülten a gróf.</p>
            <p>- Azt nem mondhatom meg, - viszonzá elpirulva Hermance a csodálkozó pillantás hatása
               alatt, melylyel vendége ráfüggeszté szemét.</p>
            <p>- De ha semmi adatot sem mondhat róla, grófné, akkor nehéz lesz tenni valamit az
               ügyben.</p>
            <p>Hermance röviden elmondá neki mindazt, mit az intézet elhagyása után Dóziáról tudott,
               mindaddig, míg az eltünt a palotából. Nem hallgatta el azt sem, hogy fölkereste
               Holcsi ügyvédet, ki kurtán elutasítá s minden fölvilágosítást megtagadott. Oroszlay
               arczán feltűnő érdek látszott az elbeszélés alatt. Vonása megélénkültek s szeme sötét
               tüzben égett, mialatt mondá:</p>
            <p>- Kényszeríteni kell a gazembert a vallomásra. Mi czélja a leánynyal, miért csalták
               el az intézetből, s hol tartózkodik az jelenleg?</p>
            <p>- Mindezt nem tudom, s kétségbeejtő helyzetben vagyok. Nemde belátja most, hogy nem
               ok nélkül fordultam az ön segítségéhez?</p>
            <p>- És én köszönöm, hogy bizalommal volt hozzám, grófné, csak egy kérdést engedjen még,
               miről azonban nem tudom, hogy nem kiméletlen-e. Tud-e erről a dologról férje?</p>
            <p>Hermance arczát ujra sötét pir önté el, mert nem tudta, mit foglal magában ez a
               kérdés, s önkéntelen lesütve szemét, halkan mondá:</p>
            <p>- Nem!</p>
            <p>- És nem is akarja tudatni vele?</p>
            <p>- Nem, mert különben nem fordultam volna önhöz segítségért.</p>
            <p>Jakab gróf pár pillanatig hallgatott, talán az összefüggést kereste a történetben,
               mert nem tudta, kérdezősködjék-e annak részleteiről tovább, vagy egyszerűen azt
               tudakolja, mit kiván tőle Hermance.</p>
            <p>- Szeretnék önnek teljes őszinteséggel beszélni, kedves gróf... - mondá Esztheyné, ki
               sejtette az ifjú gondolatainak lényegét, - s ha okvetetlenül kivánja, megteszem, de
               ha lehetne...</p>
            <p>- Nem beszélne arról, grófné, - folytatta szelid, nyájas hangon Jakab. - Ne is tegye.
               Nincs arra szükség! Mint szavaiból értem, azt akarja rám bizni, hogy keressem föl azt
               az eltünt leánykát, ki önnek kedves s ki talán egy titkos cselszövénynek lett
               áldozata! Nemde, így van?</p>
            <p>Hermance némán intett fejével.</p>
            <p>- Nos, hát, legyen nyugodt. Nem csalódott bennem; én föl fogom kutatni az ön
               védenczét, csak mondja meg nevét, hogy kereshessem.</p>
            <p>Esztheyné meghatva tekintett rá s halkan rebegte:</p>
            <p>- Köszönöm. De mondja meg őszintén, mit gondol rólam?</p>
            <p>- Semmit nem törődöm azzal, mi e leányka keresésén kívül esik. Ő a kegyed védencze s
               bizalommal fordult hozzám miatta és én igyekszem megfelelni e bizalomnak. A többi nem
               tartozik reám, de most még néhány kérdést kell tennem.</p>
            <p>- Felelni fogok.</p>
            <p>- Tud valaki a házban arról, hogy a grófné keresteti a leányt s kutatja hollétét?</p>
            <p>- Senki, kivéve öreg komornámat, kinek, mint tudja, szomszédságából tünt el a
               leányka.</p>
            <p>- És benne lehet bizni?</p>
            <p>- Föltétlenül! Ő anyámnál szolgált, engem születésem óta ismer, még ma is tegezem,
               mint kis gyermekkoromban és törhetetlen hívem s tőle soha senki sem tudhat meg
               semmit, mi az én titkom.</p>
            <p>- Az eltünt leány neve?</p>
            <p>- Pármai Teodózia.</p>
            <p>Oroszlay elhagyta helyét.</p>
            <p>- Köszönöm, több kérdésem nincs! De még egyet, nemde a detektiv-főnökhöz nem
               fordulhatok?</p>
            <p>- Nem, csak legvégső esetben, de remélem, arra nem lesz szükség.</p>
            <p>- Miért ellenzi ezt, ez volna a legrövidebb, legegyszerűbb s talán egyedül czélra
               vezető út?</p>
            <p>- De lárma lenne belőle.</p>
            <p>- A mi a rendőrségnél történik, az titokban marad, ha az illetők kivánják.</p>
            <p>- Nem, nem! - kiáltott föl megrettenve Hermance - s hogy megmagyarázzam félelmemet,
               tudatom, mit el akartam hallgatni, hogy Dózia egy rettentő drámának egyedüli élő
               alakja.</p>
            <p>- Rettentő drámának?</p>
            <p>- Anyját meggyilkolták, s őt anyja holttesténél találták meg nyugodtan szenderegve s
               úgy került ő hozzám, mint anyátlan árva, kinek nem volt senkije.</p>
            <p>- És megfogták a gyilkost?</p>
            <p>- Soha! Most már elévült ez a bűneset, de ha Dózia kilétét, eltünését stb. kutatnók,
               újra fölelevenednék az s talán a szegény leány is megtudná, miről neki fogalma
               sincs, ne is legyen!</p>
            <p>- Különös! - mondá tünődve Oroszlay. - Ha így van, egyedül én fogom őt keresni s
               remélem, föl is találom, hisz a föld nem nyelhette el.</p>
            <p>- Adja Isten, hogy reménye teljesüljön, mert nekem kegyeden kívűl senkim sincs, kire
               számíthatnék, férjemet és fiamat is bele értve.</p>
            <p>Jakab gróf önkéntelen részvéttel hallgatta e szavakat.</p>
            <p>- Béla, mint tudom, fiatalságához képest nagyon is belemarkolt az életbe? -
               mondá.</p>
            <p>- Fájdalom és atyjának ez ellen nincs kifogása.</p>
            <p>Oroszlay nem kivánt e kényes tárgyba bővebben belemenni s meghajtván magát,
               mondá:</p>
            <p>- Ha megengedi grófné, pár nap mulva fölkeresem, s remélem, akkorra hozok valamely
               megnyugtató hirt.</p>
            <p>- De kegyed csak néhány napig szándékozott a fővárosban maradni.</p>
            <p>- Mig dolgaim bevégeztem, és párhuzamosan fogok dolgozni a magam és a kegyed
               ügyeiben. - Meleg kézszorítással váltak el s Hermance sokkal nyugodtabb volt e
               párbeszéd után, mert tudta, hogy ügye jó kezekben van, és mert meg volt elégedve
               önmagával, érezve, hogy nem mondott többet, mint szükséges volt, csupán egy kérdés
               izgatta és szomorította: mit gondolhat róla Oroszlay, kinek tartja Dóziát, s miként
               magyarázza meg az ő lázas félelmét a leány miatt, kinek létezéséről, s a palotában
               létéről senkinek, még férjének sem volt szabad tudni?...</p>
          
         </div>
          <div type="chapter">
            <head>VI.</head>
            <p>Oroszlay gondolatokba mélyedve haladt le a széles, szőnyeggel bevont lépcsőn, s
               lépett az utczára, midőn egyszerre az ifjú Eszthey hangját hallá, ki hazafelé jött, s
               őt kilépni látván, vigan kiáltotta nevét.</p>
            <p>- Tőlünk jösz? - kérdé föltartóztatva őt haladásában. - Nemde, senkit sem találtál
               otthon? Anyám ilyenkor kocsikázni szokott.</p>
            <p>- Ellenkezőleg, a grófné otthon van és fogadott. És te honnét jösz?</p>
            <p>- Egész nap futkostam ama bérkocsi után, melyről tegnap este beszéltünk
               jelenlétedben, talán emlékszel rá.</p>
            <p>- Melyben egy női alak nyargalt el, kiről az a vélemény, hogy a palotából lépett
               ki.</p>
            <p>- Ugyanaz, s kiről senki sem tudja, hogy ki lehetett, valóságos rejtély ez az
               eset.</p>
            <p>- És megtaláltad a kocsist? - kérdé Jakab gróf tettetett közönnyel.</p>
            <p>- Meg! Beszéltem vele, de ő semmit sem akar arról tudni, hogy valakit vitt volna ez
               utczából, miután én leszálltam fogatáról.</p>
            <p>- Mi oka volna arra, hogy titkolja... Talán részedről csak képzelődés volt a látvány?
               - mondá mosolyogva Jakab gróf.</p>
            <p>Béla nagyon komoly képpel viszonzá:</p>
            <p>- Ha nem tudnám, hogy enyelegsz, komolyan megharagudnék rád e szavakért.</p>
            <p>- Valóban? Tehát teljesen bizonyos vagy abban, a mit állítasz?</p>
            <p>- Mintha mellettem történt volna. Láttam a női alakot elsuhanni oldalamnál, de oly
               gyorsan ment, majdnem futott, hogy szemügyre sem vehettem, azonban utána néztem s
               akkor láttam, hogy az általam elhagyott fogatba ugrott és elhajtatott.</p>
            <p>- És miért érdekel ama hölgy kiléte?</p>
            <p>- Mindnyájunkat érdekel, miután azt sejtjük, hogy a palotából ment ki, - viszonzá
               hévvel Béla.</p>
            <p>- Miféle száma van a bérkocsinak?</p>
            <p>- 172! Én tegnap este ültem rajta először.</p>
            <p>Oroszlay arczán meglepetés látszott, mert az volt az ő rendes bérkocsija, ha a
               fővárosban időzött, s ez a véletlen igen előnyös volt rá nézve.</p>
            <p>- És most mit készülsz tenni, abban hagyod a további kutatást? - kérdé az ifjútól,
               nem említve, hogy ő ismeri a kocsist, ki nem akarta fölfedezni, hova vitte az éjjeli
               alakot...</p>
            <p>- Szó sincs róla! Ha valami érdekel engem, azt nem hagyom abba, míg végére nem járok,
               - viszonzá majdnem gyermekes kérkedéssel az ifjú, - s ez igen különös dolog...</p>
            <p>- A tény érdekel vagy a leány?</p>
            <p>- Mindkettő! Valami titokszerűséget látok lappangani alatta s azt akarom
               földeríteni.</p>
            <p>- Nos, hát szerencsét hozzá! - mondá mosolyogva Jakab gróf s kezét nyujtá a
               fiatalembernek, ki sietve fordult be a palota kapuján.</p>
            <p>Oroszlay folytatta útját. Őt is érdekelte a dolog, bár nem tudta, hogy jutott ahhoz,
               hogy Hermance őt tüntette ki bizalmával, melyet sem nem keresett, sem nem érdemlett,
               de bár nem volt kellemes neki ez a megbizás, sokkal udvariasabb természettel birt,
               semhogy ne igyekezett volna annak a legjobb módon megfelelni.</p>
            <p>Ő különben sem kedvelvén a társas életet, sokat volt egyedül, s ennek következtében
               sokat gondolkozott, olvasott és írt, s bár soha nyomtatásban meg nem jelent tőle
               semmi, halomszámra szőtte a regényeket, és kigondolt mesék papirra tételét, s
               ennélfogva minden regényes vagy titokteljes esemény érdekelte, és a grófnő
               elbeszélése felköltötte figyelmét. Megmagyarázni magának az összefüggést nem tudta,
               de oly sokat tartott a nőkről s annyira tisztelte Esztheynét, hogy mindazt, mi
               önkéntelen fölmerült agyában, igyekezett elfojtani és nem törődni azzal, mit az
               elhallgatott előtte, bár nem tagadhatta, hogy Hermance nagy érdeklődése ama fiatal,
               eltünt, gyönyörű leány iránt különös és megmagyarázhatatlan volt előtte.</p>
            <p>És azért, hogy azt tartották róla, miként ő az életet keresztül álmodja, semmi esetre
               sem volt közönyös a külső behatások iránt, s figyelemmel kisérte az élet napfényét és
               árnyait, de távol tartotta magát mindattól, mi költői nyugalmából fölrázhatta vagy
               méltatlan módon érinthette volna.</p>
            <p>Szerelmes még nem volt, de jól észrevette a nők kaczérkodását. Látta, tapasztalta,
               hogy azok futnak utána. Tudta, hogy egyénisége rokonszenves, s mindenki szeretettel
               közeledik hozzá, mind a mellett távol tartá magát az emberektől, s majdnem borzadályt
               érzett közéjük vegyülni, minek az volt a következménye, hogy társaságát, barátságát
               még jobban keresték... És most még oly bizalommal tisztelték meg, mely hogy Hermance
               grófnőben mi által keletkezett iránta, legkevésbé sem tudta megmagyarázni magának. De
               az mindegy is volt. Minél tovább gondolkozott Esztheyné különös megbizásán, annál
               inkább hitte, hogy az igen komoly dolog a grófnéra nézve, ki sem férjét, sem fiát nem
               akarta vagy nem merte abba belevonni, sőt még nála régibb barátait sem, kik
               valószinűleg alkalmasabbak lettek volna, mint ő, a kényes és titkos megbizásra.</p>
            <p>Ez eszmékkel tépelődve ment a Ferencziek-terére, hol rendes bérkocsiját, a 172. számú
               fogatot akarta fölkeresni.</p>
            <p>Ez volt az első kiindulási pont, melyet meg szándékozott ragadni s bár az ifjú
               Esztheytől tudta, hogy a kocsis annak megtagadta a fölvilágosítást az éjjeli hölgyre
               nézve, remélte, hogy ő szerencsésebb lesz és sikerül tőle egyet-mást megtudni.</p>
            <p>A bérkocsis rendes helyén állt, s midőn őt közeledni látta, elébe hajtott.</p>
            <p>Jakab gróf szó nélkül ült be a kocsiba s midőn a kocsis útja czélját kérdezte, szép,
               sötét szemét kutatóan szegezve rá, mondá:</p>
            <p>- Vadász-utcza 12. szám.</p>
            <p>És a mit várt, bekövetkezett.</p>
            <p>A kocsis arczán meglepetést látott, ki egy pillanatig mozdulatlanul állt helyén,
               talán Béla gróf tudakozódására gondolva, azután becsukva a fogat ajtaját, gyorsan
               fölült a bakra és elhajtatott a Vadász-utczába.</p>
            <p>Jakab gróf kiugorva a kocsiból, mondá:</p>
            <p>- Várakozz, míg visszajövök. Ha ugyan ez az a ház, melyet keresek.</p>
            <p>És körülpillantva az utczában, belépett a kapun, eltünve a bérkocsis szeme elől, ki
               leugorva helyéről a kapuig ment s figyelmesen utána nézett, mialatt az fölhaladva a
               lépcsőn, Holcsi lakásánál állt meg, hol nyitva volt az ajtó s ő az irodába
               lépett.</p>
            <p>- Az ügyvéd úrral óhajtok beszélni, - mondá az egyik irodasegédnek, - vigye be neki,
               kérem, névjegyemet.</p>
            <p>De alig, hogy a segéd a mellékhelyiségbe lépett, Holcsi maga jelent meg vendége
               fogadására az ajtóban, s mély hajlongással vezette a nála szokatlan vendéget
               szobájába.</p>
            <p>- Parancsol velem, gróf úr, - kérdezte kezeit dörzsölve, mialatt széket gördített
               hozzá.</p>
            <p>- Tulajdonképpen nem a magam ügyében jövök, - kezdé jól szemügyre véve őt Oroszlay s
               már az első pillanatban látta, hogy ravasz, alattomos emberrel van dolga, kinek
               tekintetét a sötét szemüveg van hivatva elrejteni... - Egy barátom nagyobb birtokot
               akar vásárolni, melyre kölcsönt szándékozik felvenni s kegyedet bízná meg ennek a
               kölcsönnek közvetítésével.</p>
            <p>- Szolgálatára állok, - viszonzá rejthetetlen örömmel Holcsi.</p>
            <p>- E tekintetben tehát számíthatunk önre, de van még egy más dolog is, mivel nem
               tudom, foglalkozik-e ön, tudniillik birtok adás-vevéssel.</p>
            <p>- Az nem tartozik ugyan szakmámba, de Istenem, szegény ember mindent megpróbál, mi
               kenyeret ad neki, s jövedelmet biztosít számára.</p>
            <p>Jakab gróf elmosolyodott.</p>
            <p>- Azt hiszem, önnek nem szükséges a jövedelmi forrásokat keresni, úgy mondták nekem,
               hogy gazdag ember.</p>
            <p>- Azt ellenségeim mondják, kik irigylik szerencsémet, mi nem egyéb, mint a munka és
               megfeszített szorgalom eredménye.</p>
            <p>- Ez a ház sajátja, nemde?</p>
            <p>- De tele van hipotékával, mit nyakra-főre törleszteni kell.</p>
            <p>- De úgy tudom, birtoka is van?</p>
            <p>- Néhány holdnyi föld, hol a nyár egy kis részét tölteni szoktam, ha nehéz munkámtól
               szabadulhatok.</p>
            <p>- Milyen megyében?</p>
            <p>Holcsi meglepetve pillantott a grófra s tartózkodva mondá:</p>
            <p>- Azt hiszem, keveset érdeklik méltóságodat az én szerény körülményeim.</p>
            <p>- Meg fogom magyarázni kérdéseim okát, - viszonzá gyorsan Jakab, ki nem szeretett
               volna gyanút kelteni az ügyvédben, s érezte, hogy nagyon is messze ment kérdéseivel.
               - Említettem, hogy barátom birtokot akar venni, de még nincs elhatározva, melyik
               megyében, s miután több helyről kapott ajánlatot, azt hittem, ön tudna
               fölvilágosítást adni ott a föld minéműségéről, hol birtoka van, mi valószinűleg közel
               fekszik a fővároshoz.</p>
            <p>- Nagyon közel, sebes vonaton három órányira, s ez alkalmas hely volna a vevőnek?</p>
            <p>- Az a szándéka, hogy közel legyen Budapesthez.</p>
            <p>Holcsinak villogtak a szemei az üveg alatt, kapzsi kifejezés ült arczára, s vendége
               fölvilágosítása teljesen megnyugtatva őt, mondá:</p>
            <p>- Sőt tudnék azonnal ajánlani szomszédságomban egy szép birtokot, csinos kastélylyal,
               parkkal, mely jutányos árért eladó.</p>
            <p>- Melyik megyében?</p>
            <p>- Pozsonyban, közel magához a városhoz.</p>
            <p>- Tehát az ön birtoka is ott van?</p>
            <p>- Tulajdonképpen gyámleányomé, de én kezelem, miután ő kiskorú.</p>
            <p>- És meg van a földekkel elégedve?</p>
            <p>- Kitűnő minőségűek. Ha kivánja gróf úr, megmutatom tervrajzát a birtoknak.</p>
            <p>- Köszönöm, most nincs időm, de el fogok jönni barátommal, kit a dolog érdekel, én
               magam keveset értek az ily adás-vevéshez, s csak is az első lépés megtételére
               vállalkoztam, a továbbiak az ő személyes teendői.</p>
            <p>- És mikor lesz szerencsém?</p>
            <p>- A legközelebbi napokban, - mondá a gróf, s elhagyta helyét. Azt, a miért jött,
               megtudta, mert meg volt győződve, hogy ha Hermance védencze Holcsinál van elrejtve,
               azt bizonyosan nem tartja a fővárosban, s legvalószinűbb, hogy az falusi birtokán
               van. Azonban, mielőtt távozott, egy kérdést akart még hozzá intézni.</p>
            <p>- Családja jelenleg talán már falun van? - kérdé feszülten.</p>
            <p>- Nincs családom, nőtlen ember vagyok.</p>
            <p>- Azt reméltem, hogy az ön által ajánlott birtok megtekintése alkalmával önhöz
               szállhatnánk, de így természetesen az lehetetlen.</p>
            <p>- Ellenkezőleg, gróf úr, nagyon örülnék, ha házamban fogadhatnám, én is kimennék
               falura méltóságtokkal együtt, s biztosítom, hogy jó ellátásban részesülnének.</p>
            <p>- Tehát mégis lehetséges volna, daczára, hogy nincs ott háztartása?</p>
            <p>- Azaz, hogy van is, nincs is.</p>
            <p>- Hogy értsem ezt? - kérdé Jakab gróf az ajtónál megállva.</p>
            <p>- Jelenleg nincs senki Tornyoson, így hívják a birtokot, de néhány, sőt pár nap múlva
               már gyámleányom ott lesz egy barátnőjével s egész háztartással.</p>
            <p>Jakab gróf alig bírt egy örömtelt fölkiáltást elfojtani. Most tehát eljutott oda, a
               miért jött s a gyanútlan ügyvédet oly vallomásra bírta, hogy ő maga is csodálkozott
               saját ügyességén, de a legnagyobb egykedvűséggel mondta:</p>
            <p>- Köszönöm a szíves meghivást, s barátommal együtt élni fogunk ajánlatával.</p>
            <p>- Mikor várhatom jövetelüket, gróf úr? - kérdé Holcsi mohó érdekkel, mert félt
               elszalasztani a nagyúri gazdag vevőt, s szeretett volna biztos igéretet csikarni ki
               tőle.</p>
            <p>- A napot ma nem határozhatom meg, mert barátom nincs a fővárosban, azonban
               nemsokára.</p>
            <p>E szavak után kikisértetve az ügyvédtől, elhagyta a lakást, s majdnem nevetve haladt
               le a lépcsőkön, mert sok olyat tudott meg, miről félóra előtt sejtelme sem volt, s
               miről Hermance grófnő sem tudott.</p>
            <p>- A többi magától fog jönni, - gondolá. - Ily bonyolódott dolgoknál a véletlenre is
               kell számítani, s remélem, a bérkocsistól is sikerülni fog megtudnom valamit.</p>
            <p>És ha a véletlenben bízott, igaza volt, mert kilépve a kapun, két fiatal leányt
               látott a ház felé közeledni, a kik karöltve, vidám csevegéssel jöttek, s midőn, az ő
               bérkocsisa mellett elhaladtak, az megemelte előttük kalapját, mit mindketten
               viszonoztak, de a fiatalabbik sötéten elpirult, s gyorsan félrefordítá fejét, mely
               mozdulat által annak szemei az ő szemeivel találkoztak, s egy másodperczig egymásba
               mélyedt tekintetük.</p>
            <p>Jakab gróf azonnal megismerte benne a fénykép eredetiét, mit Esztheynénél látott, de
               mennyivel szebb, igézőbb volt az élő, ki szinte nem tudta róla elfordítani
               tekintetét, s a csodálat oly őszinte kifejezésével nézett rá, mintha egy szép
               álomképet látna.</p>
            <p>És tündöklő szemeinek pillantásában oly tiszta, gyermekes érzelmek tükröződtek, s
               kedves mosolya oly szédítően bájos volt, hogy a fiatal gróf legyökerezve állt, s
               önkéntelen megemelte kalapját, maga sem tudva, mit cselekszik.</p>
            <p>A leányok futó fejbólintással viszonozták a köszöntést, majdnem oly gyorsan, mint
               előbb a bérkocsisnak, s eltüntek a kapu ivezete alatt.</p>
            <p>Oroszlay utánuk nézett, de az idősebb, magasabb és erőteljesebb egészen elkerülte a
               figyelmét. Ő csak az egyiket látta, kinek nézésében fölolvadt tekintete, s majdnem
               azt kérdezte tőle:</p>
            <p>- Te vagy, te vagy, kit oly régóta keresek, kit álmaimból ismerek. Szólj, ki vagy és
               mi a neved?</p>
            <p>- Tegnapelőtt te hoztad e hölgyek egyikét ide, nemde, későn este éjfél után? - kérdé
               határozott hangon a bérkocsistól.</p>
            <p>- Lehet, - mondá az habozva s iparkodott fölmászni a bakra.</p>
            <p>- Felelj. Miért akarod azt, a mit kérdezek, titokban tartani.</p>
            <p>- Gróf úr, én nem emlékezem.</p>
            <p>- Láttam, hogy köszöntötted a hölgyeket, honnét ismered őket?</p>
            <p>- Csak az egyiket, - mondá kedvetlenül a kocsis.</p>
            <p>- Mi a neve?</p>
            <p>- Azzal nem szolgálhatok.</p>
            <p>- Akarom tudni, miért titkolod kilétét. Ime, ezért a pénzért remélem, beszélni fogsz,
               - mondá Oroszlay, s száz koronát nyujtott neki.</p>
            <p>- Kérdezzen, gróf úr.</p>
            <p>- Te hoztad ide ama fiatal hölgyet? Hol ült kocsidba?</p>
            <p>- Egyik utcza sarkán... Lépést haladtam, s majdnem észrevétlenül ugrott fogatomba, és
               midőn kérdeztem, hova akar menni, ezt az utczát és számot nevezte meg, s én ide
               hoztam; de megvallom, gyanusnak tetszett, s alig számítottam díjazásra.</p>
            <p>- És mégis ellenvetés nélkül tetted meg kérését s elhajtottál vele.</p>
            <p>- A lámpa fényénél láttam, hogy nagyon szép, azonkívül gyorsan öt forintot nyomott a
               kezembe.</p>
            <p>- Nos, ez elég fényesen volt fizetve, és mi történt, midőn ide hoztad?</p>
            <p>- Mielőtt csengetett a kapun, hozzám fordult, és oly bájos, kérő hangon mondá, minőt
               én még soha sem hallottam, hogy ha valaki kérdezősködnék utána, ne mondjam, hogy hova
               ment, és még egy tizkoronást akart adni, de én nem fogadtam el, azonban megigértem,
               hogy hollétét nem árulom el.</p>
            <p>- És ezt meg is tartottad. Helyes! De én kényszerítettelek a beszédre, azonban ő
               sohasem fogja megtudni, hogy tőled hallottam hollétét, - mondá Oroszlay, s beugrott a
               fogatba, mialatt a kocsis eltette a váratlan nagy borravalót, mind a mellett látszott
               arczán, hogy nincs megelégedve magával, s kedvetlenül ült helyén és robogott a gróf
               lakása felé...</p>
            <p>Oraszlay haza érkezve, még mindig úgy érzé magát, mint az álomlátó, s nem felelt
               komornyikjának, ki lesegítve felsőkabátját, többféle kérdést intézett hozzá.</p>
            <p>Izgatottnak és szórakozottnak érzé magát, s majdnem kábult agygyal lépett a szobába,
               hol egyik székbe ereszkedve, lehunyta szemét és ábrándozott, mit gyakran tett, de
               most egészen más álmai voltak, mint rendesen.</p>
            <p>Ő bár ritkán fordult meg Budapesten, mind a mellett kisded palotája volt a
               fővárosban, melyet évek előtt vett egy festőtől, ki tönkre ment s összes szép
               képeivel és értékes műkincseivel adta el a kisded palotát, melynek freskóval borított
               falait ő maga tarkítá be, s igen nehezen vált meg tőle.</p>
            <p>A tágas, világos ateliert Jakab gróf könyvtárrá és dolgozó-szobává alakítá át, hol
               legtöbb idejét tölté, ha otthon volt, s most belépve oda, gondolatait akarta
               rendezni, melyek hasonlítottak a lázas képzelődéshez, s folytonos izgatottságban
               tartották agyát és szívét.</p>
            <p>- Meg vagyok babonázva? - kiáltott föl indulatosan, midőn órákig tartott ez az
               állapot, melyből nem birta magát kiragadni, s fölugrott helyéről és föl és alá járt
               a nagyterem szőnyegén... Vére oly sebesen keringett, hogy szíve dobogását hallani
               vélte, s keze és feje forró volt, szemét lángolni érzé.</p>
            <p>De végre férfias akarattal győzte le ezt a beteg, ideges gyöngeséget. Ablakához állt
               és nézte az utcza nyüzsgő életét, mi, látva a mások jövését-menését, saját tehetetlen
               képzelgését juttatta eszébe, majdnem szégyenlette lelki állapotát, s el akarta
               magával hitetni, hogy Eszthey grófnéhoz kell mennie, hírül vinni, amit Holcsi
               ügyvédnél látott és tapasztalt.</p>
            <p>De azután elbátortalanodva gondolt a tervezett látogatásra, érezve, hogy a mit
               Esztheyné rábizott, az most már az ő ügye is lett, mert minden áron tudni akarta, ki
               az a csodaszép fiatal leány, kit Pármai Teodóziának hivnak s ki a grófnét oly nagyon
               érdekli.</p>
            <p>Egy ideig még tünődött ama kérdés fölött, mitévő legyen a jövőben, de az, hogy elmegy
               az ügyvéd birtokára, hol Dóziával megismerkedhetik, tisztán állt előtte. - Viszek
               magammal egy barátot, ki a birtok vevője gyanánt fog szerepelni, sőt ha kell, meg is
               veszem a birtokot, csakhogy közelében lehessek annak a bájos gyermeknek, ki oly
               hatást tett reám, minőre az életben nem emlékszem...</p>
            <p>Szeretett volna Hermance grófnőtől minél több részletet hallani róla, s
               megdöbbenéssel gondolt ama lehetőségre, mi annak elbeszélésekor támadt agyában, s mi
               akkor közönyösen hagyta. Esztheyné megbizta őt egy kényes titokkal, mit sem férjének,
               sem fiának nem volt bátorsága megmondani, s szorongattatásában őt választá
               közvetitőül. Ez volt a hatás, mit akkor érzett, most azonban más szinben látta a
               dolgokat, s ez a lehetőség leverte és mélyen szomorítá. Szeretett volna bizonyosat
               tudni és mégis félt tőle, de mindamellett vette kalapját, s midőn már alkonyodni
               kezdett, elhagyta lakását és gyalog, lassan ballagva, még mindig gondolatokba
               mélyedve ment Hermance grófnő palotája felé, kiről tudta, hogy abban az időben otthon
               szokott lenni és őt kétségkívül fogadja...</p>
          
         </div>
          <div type="chapter">
            <head>VII.</head>
            <p>Midőn bejelentetvén magát, a terembe lépett, Hermancet a pamlagon ülve,
               levélolvasással elfoglalva, találta, kinek szemében könnyeket látott, s ki némán
               intett, hogy foglaljon helyet közelében.</p>
            <p>- Már harmadszor olvasom át e levelet, - mondá szomorú, fátyolozott hangon. -
               Dóziától jött az, félóra előtt kaptam, s úgy látom, ő nem hagyta el a fővárost, de
               nem akar visszatérni hozzám. Ime, olvassa el ön is tudósítását.</p>
            <p>Jakab átvette a levelet, s bár határozott fölvilágosítást adhatott volna a leányka
               hollétéről, hallgatott és olvasni kezdte a levelet, mialatt a grófné kérdőleg
               függeszté rá szemét.</p>
            <p>Mélyen tisztelt grófné!</p>
            <p>Tudva, hogy haraggal, talán megvetéssel gondol reám, félve intézem méltóságodhoz e
               sorokat, hogy bocsánatát kérjem, s tudassam, mi volt az oka, hogy oly háládatlanul
               hagytam el házát, hol nekem ideiglenes maradást lett volna kegyes nyujtani.</p>
            <p>Talán látta rajtam, hogy örömmel maradtam volna közelében; de azt mondta, az
               lehetetlen, e szerint gyanítám, hogy újra egy Obrenné-féle intézethez hasonló helyre
               kell mennem, hol újra kezdődik mindaz, mi ott nekem már tarthatatlan és kiállhatatlan
               volt és sem korom-, sem lelkiállapotomhoz nem való!</p>
            <p>Fogalmam sincs róla, ki vagyok, de Obrenné sejtette velem, hogy a grófné kegyeiből
               élek s ezért hálával tartozom... De hogy miért gondoskodik rólam s miféle
               összeköttetés fűz bennünket egymáshoz, azt nem tudom s Obrenné állítása szerint nem
               is fogom soha megtudni.</p>
            <p>Ez a tudat volt az oka, hogy nem kivántam továbbá jóságát igénybe venni és
               megragadtam az alkalmat, mely kinálkozott arra, hogy megszabadítsam grófnét attól a
               tehertől, mely lételem által súlyosodott reá.</p>
            <p>Hogy hol vagyok, kinél, mit cselekszem a jövőben, azzal nem kivánom untatni, levelem
               czélja csupán az, hogy megköszönjem irántam tanúsított jóságát és meggyőzzem, miként
               nem hálátlanság, hanem az önérzet vitt arra a lépésre, melyet elkövettem, s melyet
               reménylem, nem fogok megbánni soha!</p>
            <p>Felejtse el a szegény kis Dóziát, ki mindig hálásan fog gondolni méltóságodra, mint
               nemesszívü jóltevőjére, s örökre hálás híve marad</p>
            <p>Dózia.</p>
            <p>- Ez szép, okos és következetes levél, - mondá Oroszlay gróf.</p>
            <p>- Azt találja? Én az ellenkezőt hiszem, s meg vagyok győződve, hogy Dózia ezt a mások
               befolyása alatt írta, mert az irály oly határozott és hideg, hogy ő bájos, gyermekes
               lényével ezt nem írta volna.</p>
            <p>- Grófné nem ismeri föl e sorokban védencze egyéniségét? - kérdé bizonyos mohósággal
               a gróf.</p>
            <p>- Távolról sem! Dózia kissé makacs, de bájos, gyermekes, melegszívü teremtés, ki ily
               hideg, kimért, hivatalos levelet nem tudott volna írni.</p>
            <p>- És mégis oly váratlanul, szó nélkül hagyta el a grófnét, mintha szabadulni akart
               volna.</p>
            <p>- Valaki rossz befolyást gyakorolt rá, s ő még annyira tapasztalatlan, hogy fogalma
               sincs arról, mit követett el, s mily fájdalmat okoz nekem.</p>
            <p>- És grófné valóban fájlalja távozását, kinek úgy ítélem meg a helyzetből, teher
               lehetett ittléte?</p>
            <p>- Egyénileg nem volt az, sőt legjobban szerettem volna őt magamhoz venni, együtt
               nevelni Veronikával, s örülni fejlődésének, szépségének, mert oly bájos, kedves
               gyermek ő! A fénykép, melyet látott, távolról sem közelíti meg az eredetit.</p>
            <p>Jakab gróf ezt igen jól tudta, s tekintete újra álmodozásba merült, mert maga elé
               képzelte az arczot és alakot, melyet pár perczig látott csak, de teljesen megbüvölte
               őt...</p>
            <p>- És az lehetetlen most? - kérdé érdekkel.</p>
            <p>- Teljesen lehetetlen! De ez nem maradhat így; neki vissza kell térni hozzám és
               reménylem, meg is fogja tenni.</p>
            <p>- Ez a levél nagyon erős elhatározásra vall.</p>
            <p>- Ismétlem, nem ő fogalmazta, tollába mondták! De ki? Hol van, miféle emberek közé
               került, ezt kell kitudnom, különben megőrülök a bizonytalanságtól és félelemtől.</p>
            <p>Oroszlay talán az életben most először küzdött az őszinteség és titkolódzás
               kérdésével. Kinek tegyen szolgálatot? Tudassa-e Esztheynével, hogy föltalálta Dóziát,
               az általa oly lázas hévvel keresett leányt, vagy annak óhajtása szerint cselekedjék,
               ki titokban akarja tartani hollétét, s talán boldogtalan lenne, ha ő árulója volna
               hollétének.</p>
            <p>De tünődése csak pár perczig tartott. Meggyőződése azt mondta neki, hogy jobb, ha
               egyelőre elhallgatja Dózia hollétét, s ő fogja a körülötte történteket figyelemmel
               kisérni mindaddig, míg az időt elérkezettnek látja, hogy fölfedezze
               tapasztalatait.</p>
            <p>Mialatt e gondolatokkal tépődött, a grófné csodálkozva függeszté rá szemét és
               feszülten kérdé:</p>
            <p>- Min gondolkozik, Jakab? Hozott valami hírt Dóziáról?</p>
            <p>A kérdett megsimítá homlokát, mintegy föl akarva magát ébreszteni álmodozásából és
               tünődéséből, s gyorsan mondá:</p>
            <p>- Semmi lényegest grófné, csak arra akarom figyelmeztetni, hogy Béla is kutatja Dózia
               hol- és kilétét, s tudni kivántam, megbizta-e őt is kegyed azzal?</p>
            <p>- Ellenkezőleg! - kiáltott föl hévvel Hermance. - Mint önnek mondtam, sem vele, sem
               férjemmel nem akarom közölni Dózia létezését, s annál kevésbé az általuk látott
               leány kilétét... Beszéltünk az éjszakai eseményről tegnap az ön jelenlétében, de más
               alkalommal nem volt arról szó, s Béla valószinűleg azért foglalkozik vele, mert nincs
               más dolga, s érdekesnek találja az éjjeli tüneményt.</p>
            <p>- Azt mondta nekem, hogy megtalálta a bérkocsit, melybe a leányt beszállni látta.</p>
            <p>- Így azt is megtudta, hova vitte az őt? - kérdé élénk aggodalommal Hermance.</p>
            <p>- Nem! A kocsis nem adott neki semmiféle fölvilágosítást.</p>
            <p>- Csodálatos! De hála Istennek, hogy ő nem tudott meg semmit, - mondá látható
               megkönnyebbüléssel Esztheyné.</p>
            <p>- Egy kérdést intézek önhöz, grófné, mi talán szerénytelennek látszik, de nem abból
               ered s a felelet megtagadása tetszésétől függ, - mondá azzal a kedves bájjal Jakab
               gróf, mi lényét oly ellenállhatatlanná tette. - Nagy baj következnék abból, ha
               Bertalan megtudná Dózia létezését?</p>
            <p>Egy pillanatnyi csönd következett, mialatt Hermancenak arczát láng borítá s
               láthatólag habozott a felelettel.</p>
            <p>- Szeretnék önnek felelni és nem tudom, hogyan részletezzem azt, mi mélységes titok,
               s mit kegyed következtet nehéz helyzetemről. - Nem beszélhetek, s csak annyit mondok,
               hogy képzeljen oly helyzetet, hol két ember a legszorosabb összeköttetésben él,
               szeretik, becsülik egymást, biznak egymásban, igaznak, őszintének tartják kölcsönös
               szavaikat, tetteiket... És egyszerre pirulva kell egymás szemébe nézniök, mert...
               mert...</p>
            <p>- Elég, grófné! - kiáltott föl majdnem megrettenve Jakab, s arcza a szokottnál is
               halványabb színü lett. - Helytelen volt kérdésem és bocsánatot kérek érte; de újra
               biztosítom, hogy föltétlenül bizhatik bennem, ki reméli, hogy nemcsak hiven, de
               ügyesen fog eljárni megbizásában.</p>
            <p>- Köszönöm, - viszonzá még mindig biborszinnel arczán Hermance, s oly fölindult volt,
               hogy midőn vendégét készülni látta a távozásra, egyetlen szóval sem tartóztatá, s
               néma kézszorítással váltak meg és Oroszlay majdnem leverten hagyta el a palotát.</p>
            <p>Az alkony homálya sötét éjszakára kezdett válni, midőn kilépett a kapun, melynek
               belseje már meg volt világítva, s a portás a palota előtt jobbról-balról álló
               lámpákat gyujtogatta.</p>
            <p>Jakab gróf nem tudván kiszámítani, mennyi időt töltött a grófnénál, óráját húzta elő,
               s rápillantva látta, hogy hét óra múlt, ebéd ideje van és ment a kaszinóba.</p>
            <p>Utja közben egy jó barátjával, Enyingi Loránd gróffal találkozott, kit ő még
               Csetneken hagyott a vadászó társaságban, s csodálkozva látta a fővárosban létét.</p>
            <p>- Vége a vadászatnak, - mondá az, Jakab kérdő pillantására válaszolva. - Mindenki
               elment, s holnap érkezik Veronika grófnő, ki távozásod után, azt hiszem, nagyon
               rosszul mulatott.</p>
            <p>- Ez csak képzelődés!</p>
            <p>- Miért is tüntél el oly gyorsan? - kérdé nevetve Enyingi, - tudván, hogy vérző
               szívet hagysz magad után.</p>
            <p>- Feljösz a kaszinóba? - kérdé egykedvüen Jakab gróf, válasz nélkül hagyván barátja
               szavait.</p>
            <p>- Természetesen, ebédelni szándékozom.</p>
            <p>És együtt mentek az ebédlő terembe, hol egy és ugyanazon asztalhoz ülve, megrendelték
               ebédjüket.</p>
            <p>- Mi ujság a fővárosban? - kérdé Enyingi gróf.</p>
            <p>- Budapest ujságjait nem tudom és tudod, hogy soha nem is törődtem azokkal.</p>
            <p>- Még mindig álmodozással töltöd az időt? Az igazat megvallva, azt hittem, valamely
               szerelmi kaland szólított el Csetnekről.</p>
            <p>- Csalódtál, mint a hogy találgatásainkban rendesen csalódni szoktunk.</p>
            <p>- Ki-ki a maga szokása szerint... - mondá Enyingi, élvezettel hajtva le a gyöngyöző
               pezsgőt. - Én például másért nem hagytam volna el oly kedves helyet, mint Csetnek,
               hol minden megtörténik arra, hogy az ember jól érezze magát.</p>
            <p>- Ennek nem mondok ellent, de nekem nagyon is sok volt az élvezetből...
               Belefáradtam.</p>
            <p>- Mint rendesen, ha a hölgyek nagyon kitüntetnek, de hisz mindenütt rajonganak
               érted!</p>
            <p>- Arról nem tudok.</p>
            <p>- Szép a szerénység, de a túlszerénység hiba!</p>
            <p>- Én nem érzem találva magam, azonban beszéljünk másról. Hajlandó volnál egy
               szivességet tenni nekem?</p>
            <p>- A legnagyobb örömmel.</p>
            <p>- Birtokot akarok vásárolni, s szeretném, ha eljönnél velem, midőn azt
               megtekintem.</p>
            <p>- Szivesen, de nem értek hozzá és bámulatba ejt, hogy te, ki uradalmakkal birsz,
               birtokot akarsz venni. Hol?</p>
            <p>- Egy szép vidéken, hol erdők vannak. Az én birtokaim mind az Alföldön feküsznek, s
               nyáron élvezhetetlenek.</p>
            <p>- Tehát falun akarsz lakni? - kérdé csodálkozva Enyingi, ki sohasem volt tisztában
               Jakabbal, s minden tettében valami különöst vagy titokszerüt látott.</p>
            <p>- Azt még nem határoztam el, hogy mit fogok tenni, de változtatni akarok életmódomon,
               s meglehet egészen falura megyek.</p>
            <p>- Álmodni a magányban! Hisz itt sem teszel mást, - mondá mosolyogva Enyingi.</p>
            <p>- Nem szebb-e az álom, mint a valóság? különösen a bájos álom!</p>
            <p>- Mond inkább a képzelődés, de ne hidd, hogy az ki fogja elégíteni ifjúságodat, s az
               elfecsérelt élet megbünteti magát.</p>
            <p>- Ellenkezőleg, a mi szép, az mindig szép marad, s a mit képzelünk, az nem csal meg,
               mert magunk alkotjuk, míg a valóság rendesen keserű ébredést okoz.</p>
            <p>- Meglehet, hogy te másforma ember vagy, mint mi többiek, sőt úgy is van, azonban
               légy készen arra, hogy ábrándjaidat szétfosztja az élet, s akkor boldogtalanabb
               leszel, mint mi, kik korán szemébe nézünk minden vésznek.</p>
            <p>- Miért mondod ezeket nekem?</p>
            <p>- Mert szeretlek és féltelek.</p>
            <p>Jakab elmosolyodott.</p>
            <p>- Mindenki ugy ítél, a hogy érez, - mondá enyelegve, - s nemde, ha az élet
               élvezeteiben usznám, s a nagy többséghez hasonlóan fecsérelném el napjaimat, erőmet,
               ifjuságomat, nem jutna eszedbe aggódni miattam?</p>
            <p>- Az volna a természetes.</p>
            <p>- Szerinted! Én az ellenkezőt hiszem és légy nyugodt, ha éltem nem úgy alakul, mint
               én remélem, el fogom viselni tudni, a mi reám méretett.</p>
            <p>- De életmódod természetlen... Járatlan utakon jársz és eltévelyedel.</p>
            <p>- Hol van az megírva, hogy útjaim járatlanok? Szerintem az a helyes nyom, melyet
               hajlamaimnál fogva követek.</p>
            <p>- Meg kellene nősülnöd! Állásodban az kötelességed volna.</p>
            <p>- Félek boldogtalanná tenni egy fiatal teremtést, ki hozzád hasonlóan
               gondolkoznék.</p>
            <p>- Mily hévvel véded álláspontodat, - kiáltott föl rossz kedvvel Enyingi. - Látom,
               hogy hasztalan beszélek, azért térjünk a birtokvételre. Mikor akarod, hogy
               menjünk.</p>
            <p>- Pár nap mulva. Tehát jösz velem?</p>
            <p>- Erről előre biztos lehettél. Vagy kételkedtél bennem?</p>
            <p>- Nem, de még egy kérésem volna hozzád.</p>
            <p>- Rendelkezésedre állok mindenben.</p>
            <p>- Bizonyos okokból neked kell szerepelni mint vevőnek! Hogy miért kérlek erre, azt
               később majd megmondom.</p>
            <p>Enyingi meglepetve tekintett rá, ily különös titkolódzónak még sohasem látta, bár az
               igen ritkán nyilatkozott meg előtte, ki pedig majdnem legjobb barátja volt.</p>
            <p>- Ma csupa rejtély vagy, - mondá elmosolyodva.</p>
            <p>- Számíthatok reád?</p>
            <p>- Feltétlenül mindenben.</p>
            <p>- Köszönöm... Írni fogok, s tudatom veled az indulás napját.</p>
            <p>- És angolországi utad most elmarad?</p>
            <p>- Egyelőre. Előbb megtekintjük a birtokot.</p>
            <p>- De ha csakugyan mint vevő fogsz fellépni, úgy majd mégis kisül az illetők előtt, ki
               a birtok vásárlója, - mondá Enyingi, ki különben is kiváncsi természetű volt, s ez a
               szerinte különös dolog nagyon érdekelte.</p>
            <p>- Természetesen, csak kezdetben nem akarok mint vevő szerepelni.</p>
            <p>- Félsz, hogy nagyobb lesz az ár neked, mint másnak volna?</p>
            <p>- Arra nem is gondoltam, más okaim vannak arra, hogy te szerepelj a birtokvételnél és
               kérlek, ne szólj utazásunkról senkinek.</p>
            <p>- Hallgatni fogok róla, - viszonzá Enyingi, kinek kiváncsisága a legmagasabb fokig
               föl volt csigázva.</p>
            <p>Ekkor elvégezvén az étkezést, elhagyták az ebédlőt, s a külső termekben ismerőseik
               közé vegyültek, de Oroszlay csak rövid ideig maradt, s bizonyos elégültséggel
               távozott a kaszinóból, tudván, hogy egy lépéssel közelebb jutott Dózia
               láthatásához.</p>
            <p>Hogy mi czélja van neki e találkozással, arra nem gondolt. Sokkal nagyobb idealista
               volt, mint hogy számításokba vagy következtetésekbe bocsátkozzék. Egész élete oly
               harmonikusan folyt le eddig, hogy sohasem készített előre terveket. Minek? Hisz soha
               egyetlen akadályra sem talált, s a mire vágyott, azt rendesen minden nehézség nélkül
               el is érte.</p>
            <p>És még sem érzett unalmat, mint az a hozzá hasonló egyéneknél történni szokott; mert
               belvilága oly gazdag volt, hogy betölté minden idejét, s a lét kedves volt neki a
               nélkül, hogy az élet valódi boldogságát - a szerelmet élvezte volna...</p>
            <p>Vidáman és elégedetten érkezett haza. Teljesen elfelejté azt a kellemetlen hatást,
               mivel az Eszthey-palotából távozott. Nem is gondolt többé az ott folytatott
               párbeszédre. Nem törte fejét azon a rejtélyen, mely miatt Hermance grófnőt pirulni
               látta...</p>
            <p>Alvószobájába érve, kinyitotta ablakát, s élvezettel szívta be a tavaszi balzsamos
               levegőt, mely idegeit átjárta. Mélázva nézte az égen felkelő, későn érkező, s a
               fellegekből kibontakozó holdat.</p>
            <p>A természet fakadóban volt, s az ő szive is a bimbóból kifejlődő virághoz
               hasonlitott. Eddig szunnyadt, most közelgett rá nézve az ébredés ideje, s ajka
               többször önkénytelen suttogá: Dózia, Dózia!</p>
            <p>És végre ágyára dőlve elszunnyadt, hogy álmodjék tovább a tavaszról és szerelemről, s
               teljesen erőt vett rajta egy bájos álom, mi a jövő boldogságában ringatá.</p>
          
         </div>
          <div type="chapter">
            <head>VIII.</head>
            <p>- Ah, Klára, mily boldog vagyok! - kiáltott föl ismét és ismét Dózia ama két nap
               folytán mióta megérkeztek Tornyosra, Lamberth Klára birtokára.</p>
            <p>Klára ilyenkor mosolyogva nézett rá, s azután szép arczocskájának állát kezébe vette
               és jobbról-balról megcsókolta. Egyáltalában oly kedves, előzékeny volt Dóziához, úgy
               az ügyvéd, mint gyámleánya, hogy az teljes szívből igazat mondott, midőn azt állítá,
               hogy boldognak érzi magát.</p>
            <p>A két leány szobája nagy kertre nyilt, melyet ugyan nem lehetett volna «a park»
               pompás nevével fölruházni, de téres, virágdús és árnyékos volt, s elég helylyel bírt,
               hogy Dózia egész nap futkoshasson benne, s élvezze a szabad mozgást, melytől
               emlékezete óta el volt zárva.</p>
            <p>Szobáját majdnem egész nap meleg, fényes sugarak áraszták el, mi most a tavasz
               kezdetén még kellemes volt. A fehér muszelin-függönyök, s fehér fából készült ágy és
               butorok kedves, szüzies hatást tettek a belépőre. Egy nyitott szekrényen könyvek
               feküdtek, a falakon napsütötte tájképek, melyek szelid nyári délutánt, arató
               ünnepet, pusztai jeleneteket ábrázoltak, s Dózia szemei, úgy a könyveken, mint a
               képeken és vidám, fehér butorzaton koronként meleg, hálás, bensőségteljes
               pillantással nyugodtak.</p>
            <p>Reményteljesen tekintett a jövőbe, hisz ha tizenhét évesek vagyunk, az oly szépnek
               látszik, a nélkül, hogy határozott formába tudnánk önteni, a mit várunk az élettől.
               És Dózia nem készitett terveket, hisz máris oly igézően alakult a sorsa, hogy csak
               azért imádkozott mindennap, miként sohase változzék meg a jelenlegi élete...</p>
            <p>A két leány a napnak legnagyobb részét együtt tölté. Klára társalkodónője kisérte
               őket Tornyosra, s bár továbbra is a házban maradt, nagyon alantas szerepet játszott,
               s csak akkor vett részt társaságukban, ha erre föl lett szólítva.</p>
            <p>Egyáltalán Lamberth kisasszony, daczára fiatalságának, nagyon önálló természettel
               bírt. Mint barátnőjének mondá, kora árvaságában megszokta a gondoskodást önmagáról és
               körülményeiről, s tudva, hogy saját birtokán van, jött-ment, rendelkezett és
               parancsolt, s gyámatyjához való viszonya is egészen különös volt, majdnem úgy
               látszott, hogy ő parancsol az öreg úrnak.</p>
            <p>Dózia ezt bár észrevette, nem gondolkozott rajta. Neki sohasem lévén alkalma a
               gyermek, szülők vagy gyámok egymáshoz való viszonyát tanulmányozni, nem tudta
               megitélni, miféle viszony szokott azok között lenni, s ő maga örömmel vetette alá
               magát Klára akaratának, annál is inkább, mert mint mondtuk, az nagyon jó, barátságos,
               előzékeny volt iránta. Arra, hogy miért karolta őt föl, miért beszélte rá az intézet
               titkos elhagyására, sohasem gondolt. Természetesnek tartá, hogy az nem akart egyedül
               lenni, ki már az intézetben biztosítá őt, hogy soha sem érzett oly vonzalmat emberi
               lényhez, mint hozzá, s boldog volna, ha együtt tölthetnék életüket.</p>
            <p>Ezzel és több ilyféle rábeszéléssel sikerült Klárának őt odáig vinni, hogy az
               intézetet titkon hagyja el, s menjen az ügyvéd lakására, míg ő, nehogy Obrennében
               gyanút keltsen, pár napig még ott marad, s azután követni fogja. Arról, hogy
               gyámatyja részéről jól fogadtatik, biztosította, s azzal az eréllyel, mely sajátja
               volt, ostromolta a leánykát, ki végre engedett kérésének.</p>
            <p>Elébe tárta, hogy sem neki, sem annak senkije sincs a kerek földön. Hogy Obrenné
               mondta neki, miként pártfogónője kegyelméből nevelteti, s valószínüleg örülne, ha
               megszabadulna tőle. És végre, mi vár rá a jövőben, ha az intézetet elhagyja? Nevelőnő
               vagy társalgónő lesz, míg nála testvéri szeretetre talál, fényes élet vár rá. Együtt
               utaznak, együtt élvezik az életet, mert ő elég gazdag, hogy mindent megengedhessen
               magának, mi élvezetet és örömet szerezhet mindkettőjüknek.</p>
            <p>Dózia sokkal tapasztalatlanabb volt, és sokkal inkább gyermek, hogy tovább gondolt
               volna annál, mit Klárától hallott.</p>
            <p>Mindehhez hozzájárult még az, hogy őt magát is nem egyszer foglalkoztatta az a
               kérdés: kije és mije ő pártfogónőjének, ki oly nagylelküen gondoskodik róla? És
               olykor halvány emlékek merültek föl benne a multból, mikre azonban csak homályosan
               emlékezett. Igen korán került Obrennéhez, s oly kicsi volt, hogy eleinte nem is
               részesült oktatásban. A szép fiatal nőt, ki oda vitte «mamának» kellett neveznie, de
               hogy ez nem volt anyja, azt többször értésére adta Obrenné, őt mindig hálára intve
               iránta, kinek gondoskodása nélkül valószínüleg el kellett volna vesznie.</p>
            <p>Eleinte sokkal kisebb volt, mint hogy e figyelmeztetésekkel törődött volna. Később
               azonban lelki fejlődése hozta magával, hogy elmélkedni kezdett különös helyzetén. És
               különösen midőn Klára az intézetbe került, beszéltek arról gyakran együtt, ki
               mindjárt az első percztől pártfogásába és szeretetébe fogadta, s örömmel csatlakozott
               hozzá, hisz oly idegennek és elhagyatottnak érezte magát...</p>
            <p>Igy jött köztük létre az egyesség, hogy ő bucsut mond a multnak és az intézetnek, s
               titkon elhagyja azt, ki eddig gondoskodott róla, de hogy kinek az ő létele teher, azt
               úgy Obrenné, mint Klára gyakran elmondták neki. Az előbbi talán meggondolatlanságból,
               az utóbbi érdekből, de egyforma hatással a tapasztalatlan leányra.</p>
            <p>Nagy lelki megrázkódáson ment keresztül, míg el tudta magát a távozásra határozni, s
               még nagyobb próbáltatások vártak rá, midőn szökési szándéka fölfedeztetett, s őt
               Eszthey grófné magával vitte. Az ő egyénisége inkább türelmes, meleg, ragaszkodó
               tulajdonságokból állt, s egyszerre daczos-, titkolódzó- és engedetlennek kellett
               látszania, ha nem akarta föladni boldogságáról és függetlenségéről szőtt reményeit.
               Eleinte hallgatott, megtagadott minden fölvilágosítást, mert félt elárulni, hogy az
               ügyvéd lakásának a czíme zsebében van, hova neki menni kellett, s hogy semmi áron nem
               tud megválni ama tervtől, mivel Klára hosszú idő, hónapok óta kecsegteté. És midőn
               azt kérdé a grófnétól: nem maradhatnék-e itt? s az nemmel válaszolt: nem tett le ama
               reményről, hogy a következő napokban majd foganatosítja tervét, s fölkeresi az ügyvéd
               lakását, mely szándékát még jobban megerősíté Hermance tagadó válasza.</p>
            <p>Klárának igaza van, - gondolta, - ennek a szép, jószivű asszonynak terhére vagyok,
               nem tud velem mit kezdeni, s örömöt szerzek neki távozásommal, és hálával gondol majd
               rám, hogy megszabadítottam terhétől.</p>
            <p>Szomoruan követte Ernesztinét, és föllázadt büszkesége, hogy őt annak szomszédságában
               helyezték el, mint valami cselédet. Mint tudjuk, visszautasított annak részéről
               minden kérdést, s a kis lakatlan szoba láttára valóságos keserüséget érzett,
               visszagondolva Klára napfényes, vidám elbeszéléseire, hogyan fogják együtt tölteni az
               életet.</p>
            <p>Tehát elhatározta, hogy megkisérli a szökést még az éjszaka folytán, vagy kora
               hajnalban, de le nem fekszik, és lesni, várni fogja a perczet, hol lehetséges lesz
               szobáját s a házat észrevétlenül elhagynia.</p>
            <p>Neki akart indulni a sötét éjszakának. Különös bátorságot érzett, s élénk képzelődése
               kifesté a továbbiakat, hogy fogja fölkutatni az utczát és a házat, hol Holcsi ügyvéd
               lakik, ki várja őt, s meg volt győződve, hogy eljut czéljához.</p>
            <p>És úgy is történt, a véletlen, a mi oly nagy szerepet játszik életünkben, neki is
               segédkezett. Elvezette őt vágyainak czéljához, s most nagyon boldog volt, mert a mit
               Klára igért, azt meg is tartotta, s az elébe tárt ragyogó jövőt megvalósulva
               látta...</p>
            <p>Két napot töltöttek a falusi házban, midőn Holcsitól levél érkezett, melyben tudatta,
               hogy a következő reggel vendégekkel érkezik, kik a szomszéd eladó birtokot fogják
               megtekinteni.</p>
            <p>Klára megelégedéssel vette ezt a hirt, s tudni látszott róla, míg Dózia valósággal
               megijedt az idegenek érkeztének gondolatára.</p>
            <p>Ő még soha sem forgott emberek között. Kedélye gyermekes volt, lelke szüzies, s csak
               a veleszületett komolyság tette tapintatossá és helyzete ügyessé, mert bár hetek óta
               csak átmenetileg gondolt körülményeire, mind a mellett olykor szomoruságot érzett
               elhagyatottsága miatt.</p>
            <p>Hogy kik voltak szülői, azt sohasem remélte megtudni, mert csupa idegenek közt élt,
               kik multjáról sem tudhattak, s az egyedüli Esztheyné grófné lehetett volna, ki talán
               ismerte származását, de vele nem remélt többé találkozni.</p>
            <p>És pedig erre a gondolatra nem az vitte, hogy holléte örökre titokban maradhat
               előtte, hanem hogy az oly haragot érezhet iránta, mi őt örökre kitörölte
               emlékéből...</p>
            <p>A következő napon szép üde tavaszi reggel volt, midőn a vendégek megérkeztek. Egyike
               azoknak, mikor az ember élvezettel szivja be a levegőt, s tüdejét mintegy tágulni
               érzi a tavaszi szellő fuvallatára.</p>
            <p>Klára és Dózia a muszelin-függönyök mögül nézték az udvarra robogó fogatot, melyről
               három férfi ugrott le. Hogy Holcsit kivéve, kik voltak azok, nem tudták, s alakjukat
               csak egy pillanatig láthatták, azután eltüntek a lépcsőházban.</p>
            <p>A hosszú, régi emeletes épület a kert közepén emelkedett. Körül volt véve
               virágtáblákkal; most azonban még nem nyujtottak azok szinpompát, mert a kertész csak
               pár nap előtt ültette ki a virágokat s azok többnyire fakadó bimbóban voltak.</p>
            <p>A kert magas vasráccsal volt körülkerítve s mellette mint a katonák, egymás mellett
               magas jegenyefák nyultak föl beláthatatlan magasságban, mi százados régiségüket
               mutatta. A vasrácson kívül futott a fehér országut, azon túl virágos rét s még
               távolabb hullámzó tó, melynek kékes vizén csolnakok lebegtek.</p>
            <p>A látóhatárt rengeteg erdő szegte be, melynek háta mögött nagy hegyek
               emelkedtek...</p>
            <p>Megérkezve és elhagyva a fogatot, a három férfi megállt a lépcsőház küszöbén, s
               Holcsi a vidék szépségeire tette őket figyelmessé, mit azok igazi bámulattal
               szemléltek és Enyingi gróf többszörös fölkiáltással adott tetszésének őszinte
               kifejezését, míg Oroszlay néma maradt, de vonásai kifejezték elragadtatását.</p>
            <p>- Ön igen szép vidéken lakik ügyvéd úr, - mondá Enyingi, - élvezet lehet itt a nyarat
               tölteni.</p>
            <p>- Csakhogy, fájdalom, nekem kevés részem van az élvezetből, mert dolgaim kötve
               tartanak a fővároshoz s csak ünnepnapokon szoktam kijönni.</p>
            <p>- De minden oly lakályosnak látszik, lehetetlen hogy a ház üresen álljon.</p>
            <p>- Nincs is az elhagyatva. Gyámleányom lakik itt nyáron át teljes háztartással s
               jelenleg egy barátnője van nála.</p>
            <p>Ha e perczben el nem lettek volna foglalva a társalgással s Jakabra pillantottak
               volna, lehetetlen, hogy észre ne vegyék annak arczán a halványságot, mely azt e
               szavakra borítá.</p>
            <p>- E birtok, - folytatta Holcsi, - tulajdonképpen gyámleányomé, s kedvem volna hozzá
               megszerezni azt is, mit méltóságtoknak ajánlottam megvételre, mert az határos ezzel.
               Azonban azt hiszem, okszerübb csak felerészben tenni hozományát birtokba, s ez az
               oka, hogy nem reflektálok rá, holott igazán megéri az árát, a mit érte kérnek.</p>
            <p>- Mikor tekinthetjük azt meg? - kérdé Oroszlay, csakhogy valamit mondjon, mert eddig
               némán hallgatta a társalgást.</p>
            <p>- Csak egy kis reggelivel szolgálok, azután mehetünk, - viszonzá Holcsi, mialatt
               kitárta a mellékszoba ajtaját vendégei előtt, kik beléptek, mely helyiség egyszerüen,
               de jó izléssel volt butorozva.</p>
            <p>Jakab gróf gyors pillantással tekintett körül, mintha valakit keresne, de a szoba
               üres volt s arczán csalódás látszott.</p>
            <p>A nap teljes fényével sütött be az ablakon s vidámmá, nyájassá tette a helyiséget,
               melyből, hogy csak kis idő előtt távozhatott valaki, mutatta egy az ajtó közelében
               elejtett zsebkendő s egy a pamlagon felejtett női szalmakalap, mellette napernyő.</p>
            <p>- Talán zavartuk a hölgyeket? - kérdé Enyingi, fölemelve a padlón heverő kendőt.</p>
            <p>- Meglehet, hogy itt voltak és kiosontak, hallva az idegen hangokat, - viszonzá
               mosolyogva az ügyvéd, kinek rendesen komor, savanyu arczához sehogysem illett a
               nevetés.</p>
            <p>- Sajnálom, hogy elűztük őket ebből a nyájas szobából, mely valóságosan napsugárban
               fürdik.</p>
            <p>- Mindjárt behivom őket, mert valószinüleg a közelben várnak reánk: kérem, uraim,
               menjünk reggelizni.</p>
            <p>E szavak után Holcsi egy mellékajtóhoz sietett, fölnyitotta azt és midőn az ifjak
               átlépték a küszöböt, nemcsak terített asztalt találtak, de két fiatal hölgyet is,
               kiket udvariasan köszöntöttek s az ügyvéd bemutatta őket a leányoknak.</p>
            <p>Klára bizonyos jártassággal fogadta a vendégeket, míg Dózia majdnem ügyetlennek
               látszott mellette s arczát biborpir önté el, mialatt Enyingi megnémulva a bámulattól,
               míg Jakab gróf élvezettel tekintett rájuk.</p>
            <p>Hol vette magát itt ez a szépség? - gondolta Enyingi, s önkéntelenül barátjára
               pillantott és annak kifejezését látva, percz alatt tisztában volt a
               birtokvásárlással, mit eddig nem tudott megmagyarázni magának...</p>
            <p>Asztalhoz ültek.</p>
            <p>Egyszerű, polgárias kiállítással volt az megterítve. Hideg ételek, bor, sör, gyümölcs
               izletes elrendezéssel, s csak tányért váltani jött be olykor egy fehérkötényes és
               kisded fejkötős szobaleány, a házi ur maga kinálta s maga szolgálta ki vendégeit.</p>
            <p>Közönyös tárgyakról folyt a társalgás és ha Enyingi már nem lett volna tisztában a
               dolgok állásával, fölvilágosítja őt Jakab gróf elfogultsága, kit soha sem látott oly
               tétovázónak, mint az étkezés alatt.</p>
            <p>Alig evett valamit, keveset beszélt s legtöbbnyire Klárához intézte szavait, de
               komoly, mély tekintetű szemének pillantása gyakran elröpült Dóziához, ki hasonló
               elfogultsággal ült helyén s halvány arczának átlátszó bőrén kétfelől rózsaszin
               karikák égtek.</p>
            <p>Enyingi bajusza alá rejté mosolyát s majdnem diadalmat érzett erre a
               fölfedezésre.</p>
            <p>Ez a férfikülsőbe öltöztetett mimóza-virág, ki megközelíthetetlen volt eddig a
               nőknek, ki hagyta a legszebb hölgyeket sóvárogni maga után: most megtalálta azt, ki
               szivét elrabolta!</p>
            <p>Ez olyan világfinak, mint Enyingi, páratlan fölfedezés volt. Egész belső része
               ujjongott az örömtől.</p>
            <p>De mind e fölfedezések daczára elfogulatlanul evett és társalgott s igyekezett
               belevonni a beszédbe Dóziát, ki azonban egyhangú feleleteket adott s tündöklő
               szemeinek hosszú pilláit alig merte fölemelni.</p>
            <p>De annál élénkebben társalgott Klára, ki fiatalsága daczára nagyon is jártasnak
               látszott a mulattatásban. Szemében volt valami macskaszerű ravaszság s Enyinginek
               föltünt az a gyakori gyors tekintet váltása, mit az gyámjával cserélt s mi rá, maga
               sem tudta mi okból, rossz hatást tett és valami titkos czélt, előre megbeszélt
               egyetértést vélt alatta rejleni.</p>
            <p>A megtekintendő birtokról alig esett szó, s Klára csak egyszer tett arról említést,
               földicsérvén azt, a mennyire csak tudta, s e dicséret alatt kutató pillantást vetett
               Oroszlay grófra.</p>
            <p>- Tulajdonképpen, gróf úr, melyikük szándékozik az eladó birtokot megvenni? - kérdé
               Enyingihez fordulva.</p>
            <p>- A melyikünknek megnyeri a tetszését - viszonzá kitérve a kérdett. - A
               tulajdonképeni vevő én volnék, de lehet, hogy barátom tulajdona lesz az, ki szintén
               ilyen szándékkal foglalatoskodik.</p>
            <p>- Így szomszédok lennénk, - mondá Klára, Jakabra szögezvén szemét.</p>
            <p>- És én erre az esetre gyakran időznék nála, már csak a szomszédság kedvéért is, -
               válaszolt Enyingi, látva barátja szórakozottságát, ki folyton azon tünődött, ki ez a
               gyönyörű leány, kit Pármai Teodóziának hivnak s lehetne valamelyik főherczeg
               gyermeke.</p>
            <p>Ez a titokszerüség kettős érdeket kölcsönzött neki s az oly fogékony kedélyek, mint
               az övé, párosulva azzal a csodálattal, mit iránta már első futó találkozásukkor
               érzett, nem tudnak szabadulni a hatás alól addig, míg valami bizonyosat nem
               tudnak.</p>
            <p>Szerencsére a reggeli bevégződött s a fogat az ajtó előtt állt.</p>
            <p>- Mehetünk, - mondá Holcsi, ki előtt mindaz, mi Enyingi figyelmét felkölté, teljesen
               észrevétlen maradt. Sem Dózia pirulására, sem Jakab gróf elfogultságára nem figyelt,
               csak egyetlen czél lebegett előtte, hogy a birtoknak gazdag vevőt találjon, melynek
               eladása rá volt bízva s nagyszerű nyereséggel kecsegteté.</p>
            <p>- És bucsut veszünk, - mondá Oroszlay meghajtván magát a leányok előtt. - A birtok
               megtekintése után azonnal az indóházhoz hajtatunk.</p>
            <p>- Ah! azt igazán sajnáljuk! - kiáltott föl Klára, - azonban ha gyámatyám megengedi,
               egy második kocsin mi is követjük. Dózia még nem látta a kastélyt belülről, melynek
               vörös fedele ide látszik, s belseje érdemes a megtekintésre.</p>
            <p>- Ez pompás terv! - kiáltott föl önkéntelen megfeledkezéssel Dózia, kinek vidám,
               elfogulatlan hangját csak most először volt alkalmuk hallani az ifjaknak.</p>
            <p>- Ha kedvük van, tehetik, - viszonzá Holcsi. - Mi előre megyünk s kiadom a
               rendeletet, hogy gyorsan fogjanak egy második kocsiba és utánunk jöhetnek.</p>
            <p>Ez a terv, úgy látszott, az egész társaságnak megnyerte tetszését, mert Jakab gróf is
               egyszerre megélénkült és látható derült kedvben ült föl a fogatra Enyingi mellé, míg
               az ügyvéd a kocsis mellett foglalt helyet.</p>
            <p>Haladás közben, mintegy hangulatot akarva gerjeszteni az ügyvéd, nem szünt meg
               vendégeit a vidék nagyszerű szépségére figyelmeztetni, kik gyönyörködve szemlélték a
               felséges erdő, mező és hegyek között váltakozó tájat.</p>
            <p>A kastélyhoz érkezve, mely félórányira feküdt Holcsi birtokától s nagy kiterjedésű
               park vette körül, leugráltak a fogatról, s mindenekelőtt kívülről vették az épületet
               szemügyre. A ház régiségét mutatták a buja folyondárok, melyek hosszú évek során
               egészen befedték a falakat, s a sötétzöld, széles levelek közül különös ellentéttel
               emelkedett ki a vörös tető.</p>
            <p>Az ablakok hosszúk és keskenyek voltak s mintegy belevágva látszottak lenni a
               folyondárokba, míg az ajtó- és ablakrámákat zöldes moha köríté.</p>
            <p>- Régen nem lakik itt senki? - kérdé Enyingi.</p>
            <p>- Néhány éve, hogy a kastély üresen áll. A tulajdonos meghalt, s az örökösök pört
               folytattak egymás ellen és addig a birtokot nem lehetett áruba bocsátani.</p>
            <p>- Lássuk belül, - mondá Oroszlay, s miután már egy ott állongó öreg ember által
               fölnyittatott az épület főajtaja, mindhárman a szobába léptek, hol zárt, penészes
               levegő és szag fogadta őket, s nem a legjobb hatást tette, bár az ablak tábláinak
               fölnyitása által gyorsan enyhült az első benyomás, midőn a tavaszi balzsamos levegő
               és a nap fényes sugarai áraszták el az üres, tágas, elhagyatott termeket.</p>
            <p>Oroszlay elől ment s Enyingi és az ügyvéd követték, sokkal gyorsabban, mint hogy
               beható megtekintés lehetséges lett volna, s ez feltünt Holcsinak, ki koronkint
               megállítá Jakab grófot s egyre-másra figyelmeztette.</p>
            <p>Az pedig tettetett érdekkel hallgatta beszédét, míg gondolatai másutt kalandoztak,
               Dóziánál és már el volt határozva, hogy megveszi a birtokot, bármi lesz is az ára, s
               bármily állapotban legyenek a szobák.</p>
            <p>Azért nem is sok figyelemre méltatta azokat, mi az ügyvédet láthatólag nyugtalanná
               tette, mert azt sejtette e közönyből, hogy az nem tetszik a grófnak, ki az utolsó
               teremben Enyingihez fordulva kérdé:</p>
            <p>- Nos, hogy tetszik az épület és környéke? hisz tulajdonképpen te vagy a vevő.</p>
            <p>- Addig nem itélhetek, míg a birtokot nem láttam, - viszonzá a kérdett, kinek csak
               most jutott eszébe, hogy mit határoztak Jakabbal az adás-vevésre nézve.</p>
            <p>Az ügyvéd ismét megélénkült, mert annak vette Oroszlay közönyét, hogy ő csak mint jó
               barát szerepel Enyingi oldalán, s ezentul egész figyelmét arra fordítá.</p>
            <p>- Természetesen, gróf úr, - mondta helyeslőleg Enyingi megjegyzésére. - De meg vagyok
               győződve, hogy a földeket látva, el lesz ragadtatva azoktól.</p>
            <p>- Csak azért kérdem, - mondá Jakab gróf, - mert arra az esetre, ha te nem volnál
               hajlandó a vételre, én megveszem azt... A vidéktől el vagyok ragadtatva, a kastélyt
               kevés erővel helyre lehet állítani, s mint tudod, az orvosok nekem folyton hegyi
               levegőt ajánlanak.</p>
            <p>- Én nem állok utadban, - viszonzá Enyingi. - Az ügyvéd úr majd ajánl mást, nemde?
               Most pedig menjünk a kertbe...</p>
            <p>Holcsi örömben úszott.</p>
            <p>Midőn a ház egyik erkélyére léptek, hogy áttekintsék a park természetes szépségeit,
               mert a kertészet nem jöhetett számba, munkás kezek nem látszottak sehol. Enyingi az
               ügyvédhez fordulva kérdé:</p>
            <p>- Engedje meg, ügyvéd úr, hogy megkérdezzem, miféle összeköttetésben áll kegyed azzal
               a két ifjú hölgygyel, kiket házában láttunk?</p>
            <p>- Az egyik, Lamberth Klára, gyámleányom, kiről, árva lévén, én gondoskodom, -
               viszonzá láthatóan kellemetlenül érintve a kérdett. - A másiknak Pármai Teodózia a
               neve s gyámleányomnak barátnője, ki meghivta őt magához a nyári hónapokra.</p>
            <p>Jakab gróf, bár kissé távolabb állva a beszélőktől, feszülten figyelt az ügyvéd
               szavaira.</p>
            <p>- És hova megy ő az őszre, ha Lamberth kisasszony visszatér a városba? - kérdé
               Enyingi. - Hol van ő tulajdonképpen otthon?</p>
            <p>- Azt nem tudom, - viszonzá kitérve az ügyvéd. - Klára az őszig nagykorusítva lesz s
               úgy hallottam tőle, hogy utazni megy és valószinű, hogy fiatal barátnőjét is magával
               viszi, kinek körülményeiről én semmit sem tudok.</p>
            <p>- Ő valószinüleg szintén árva?</p>
            <p>- Meglehet... - mondá gyorsan, majdnem kedvetlenül Holcsi, és tovább ment, mintha a
               további kérdezősködést ki akarná kerülni.</p>
            <p>Majdnem egy egész órát vett igénybe a kastély környéke s a nagy kiterjedésű kert
               szemlélete, midőn a két fiatal hölgy megérkezett s a férfiakhoz csatlakozott.</p>
            <p>Enyingi azonnal Klára mellé szegődött a park utjain, mintegy alkalmat akarva adni
               barátjának, hogy Dóziával maradjon, ki lesütött fővel haladt oldalánál.</p>
            <p>- Emlékezik még kegyed, hogy egy pillanatig a fővárosban találkoztunk? - kérdé tőle
               Jakab, igyekezvén szemébe nézni.</p>
            <p>- Emlékezem.</p>
            <p>- És most azonnal megismert?</p>
            <p>- Oh, igen! - viszonzá szép szemét fölvetve a leány, s egy pillanatig oly melegen,
               oly bensőségteljesen találkozott pillantásuk, mint az első látásnál.</p>
            <p>Oroszlay elhalványodott e tekintetre. Oly mélyen hatott az rá, hogy szive hangosan
               dobogni kezdett.</p>
            <p>- Gondolt azóta reám, úgy mint én kegyedre a napnak minden órájában? - kérdé
               halkan.</p>
            <p>- Számtalanszor!</p>
            <p>- És örült viszontlátásomnak?</p>
            <p>- Teljes szivemből.</p>
            <p>- Köszönöm, - rebegte nagy fölindulással az ifjú s a gyors, váratlan, édes vallomásra
               szédülni érzé fejét.</p>
            <p>Most, midőn a hallgatás jege meg volt törve, Dózia mosolyogva emelte rá szemét, de
               megdöbbent annak halványságától s nyugtalanul kérdé:</p>
            <p>- Rosszul érzi magát?</p>
            <p>- Egy ideges fájdalom czikázott át szivemen, a boldogságtól.</p>
            <p>És igazat mondott. Rendesen békés csöndben, álmodozásban élő lénye csodálatos
               átalakuláson ment e perczek alatt keresztül. Dózia, mint álmainak édes alakja, már
               napok óta foglalkoztatá képzeletét, de most oly valamit érzett szivében, mi eddig
               ismeretlen volt előtte; fájdalmas boldogságot, szomorú előérzetet, sőt megfoghatatlan
               félelmet, mint ha szerelmét vész fenyegette volna... Honnét eredt, miből jött ez az
               ideges nyugtalanság? Maga sem tudta, csak az állt előtte tisztán, hogy ezt a
               gyermeket kimondhatatlanul szereti, örökre meg van büvölve általa, s legyen az bárki,
               nincs hatalom, mi elválaszsza tőle...</p>
            <p>Ekkor utólérték őket a többiek és Holcsi nem is mozdult többé Jakab gróf oldala
               mellől, kivel később a birtokot tekintvén meg, tudatta annak árát, s bár Enyingi azt
               igen drágának találta, szóval megkötötték a szerződést s az ifjak úgy utaztak el,
               mintha igen jó munkát végeztek volna. Oroszlay most már mint a birtok tulajdonosa
               távozott a tornyosi indóházból, hogy másnap a fővárosban végezze a továbbiakat s az
               ügyvéd nagy megelégedésére meghatározták az órát, melyben ő azt a szerződés aláirása
               végett irodájában fölkeresi.</p>
          
         </div>
          <div type="chapter">
            <head>IX.</head>
            <p>Hermance grófnő budoárjában ült és olvasott, midőn zajosan fölnyilt az ajtó s fiatal
               leányalak röpült be hozzá s térdre vetve magát előtte, átkarolta derekát s zajos
               örömmel mondá:</p>
            <p>- Itt vagyok, kedves anyácskám! Már alig vártam, hogy hazajőjjek, jó dolgom volt,
               pompásan mulattam, de még is csak legjobb itthon!</p>
            <p>Esztheyné melegen viszonzá az ölelést.</p>
            <p>- Én is örülök jövetelednek, Veronika, nagyon nélkülöztelek távollétedben.</p>
            <p>A leányka ledobta kalapját, levetette felöltőjét és nyulánk termetének karcsú
               szépségében állt anyja előtt, ki gyönyörködve szemlélte.</p>
            <p>Nemes harmónia ömlött el e fiatal alakon, párosulva oly előkelőséggel, hogy nem
               tagadhatta volna el származását.</p>
            <p>Termete középmagas, talán nagyon is karcsu, keze, lába apró, arcza nyiló rózsa majd
               vidámságban, majd komoly kifejezésben váltakozva s szép kék szemének kifejezése
               mutatta, hogy sokkal érettebb, gondolkozóbb koránál s sokkal szellemdusabb, mint
               rendesen a fiatal leányok lenni szoktak.</p>
            <p>- Ülj mellém. Veronika és mondd el élményeidet: hogy mulattál? kik voltak Csetneken
               stb., - kérdé maga mellé vonva leányát a grófné.</p>
            <p>- Levélben már mindent megírtam, de különben talán Oroszlay is beszélt az ott
               történtekről? - mondá bizonyos feszültséggel hangjában Veronika s tekintete nyugtalan
               kérdéssel függött anyja arczán.</p>
            <p>- Ő majdnem semmit sem beszélt az ottaniakról, sőt csodálkoztam, hogy oly rövid időt
               töltött Csetneken.</p>
            <p>- Tudjuk, hogy nem kedveli a zajos mulatságokat, - mondá gyorsan, majdnem zavarral a
               leány, - ott pedig meglehetős élénken teltek a napok. Vadászat, játék, bál, szinházi
               előadás egymást váltották föl s néha már sok is volt az élvezetből.</p>
            <p>- Nem történt köztetek semmi? Jakab kissé lehangoltnak látszott.</p>
            <p>- Semmi! - viszonzá majdnem szomoruan a leányka. - Egyáltalában azt hiszem, ő nem
               sokat törődik velem.</p>
            <p>- Én az ellenkezőről vagyok meggyőződve, - mondá hévvel a grófné, mint a ki nem akar
               egy kedvencz eszméjétől megválni. - Jakab nem az az ember, ki valakivel játékot üzzön
               s föltett szándékát halogassa.</p>
            <p>- Nem tartozik a kaczér férfiak közé és ő soha sem mutatott mást irántam, mint
               tiszteletet és barátságot.</p>
            <p>- Ezt nem állíthatod. Veronika, mert ő határozottan bámulóid közé tartozott s minden
               alkalommal kitüntetett mások fölött. Igazad van, hogy nem kaczérkodik a nőkkel, sőt
               ellenszenvet mutat minden léhaság iránt és éppen azért nála többre kell venni
               mindazt, a mit mutat, mert azt okvetlen érzi is.</p>
            <p>- Bár úgy volna! - sóhajtott föl Veronika.</p>
            <p>- Úgy van, gyermekem, de soha sem láttam leányt, kinek kevesebb bizalma van önmaga
               iránt, mint neked. Mi kifogása lehetne Jakabnak ellened? Ha nősülni akar, magához
               méltóbb élettársat nem választhatna.</p>
            <p>- Ha nősülni akar! De ő éppen úgy viseli magát, mint ha az szándékában sem volna. Sőt
               nem is gondolna házasságra. Közönyös a fiatal hölgyek iránt, s majdnem kerüli
               őket.</p>
            <p>- Talán az éppen azért van, mert egy kötötte le figyelmét.</p>
            <p>Veronika nem akarta észrevenni a czélzást, sőt arcza mutatta, hogy nem is ad annak
               hitelt, s elhagyva helyét, végig pillantott ruháján.</p>
            <p>- Megyek átöltözni, - mondá válasz nélkül hagyva anyja szavait... - Mikor volt itt
               Jakab?</p>
            <p>- Néhány nap előtt... Ha megtudja, hogy megjöttél, talán még ma is látjuk őt.</p>
            <p>E szavak után Veronika eltünt a damaszkfüggönyök ránczai között, melyek az ajtót
               boríták, s Hermance gondolkodva tekintett utána és egy önkéntelen sóhaj hagyta el
               ajkait. Ő napok óta várta Oroszlay gróf látogatását, s nyugtalan szivvel gondolt
               arra, hogy mily hirt fog az hozni Dóziáról, ha ismét eljön.</p>
            <p>Béla majdnem naponként előhozta az éjszaka látott női alakot, de nem tudott meg róla
               semmit, s Bertalan gróf már elfelejtve az egész eseményt, soha sem beszélt arról. De
               Hermancenak amaz eszmelánczolatánál fogva, mely Dóziától elvezeté őt Holcsi
               ügyvédhez, többször megfordult eszében ama levél, melyet férje iróasztalán talált,
               melyből megtudta az ügyvéd lakását, s melynek irálya oly különös, titokszerűen volt
               tartva. Maga sem tudta hogyan és mi okból jutott eszébe, hogy az a levél Dóziával
               összefüggésben lehetne. De azután elvetette e gondolatot, mert nem volt annak alapja.
               Mind a mellett figyelemmel kisérte férjét, kit egy idő óta szórakozottnak, majdnem
               nyugtalannak talált, és szokatlanul sok időt töltött távol hazulról.</p>
            <p>Hermance ama nők közé tartozott, kik áldott türelemmel nézik végig mindazt, mi
               jogaikban megrövidíti őket. Nyugodtan hallgatta férjének az erkölcsről, tisztességről
               mondott szentencziáit, holott tudta annak ledér életmódját, de soha sem éreztette
               vele, sőt a mások czélzásait is hallatlanná tette, mert hiszen a jó barátnők elegen
               vannak, hogy nyiltan vagy burkolt szavakban, titkos kárörömmel tudtára adják
               egymásnak azt, mi fájdalmat okozhat, s ama kalandokról, miket Eszthey Bertalan
               folytatott, az egész világ beszélt.</p>
            <p>Sőt kapott névtelen leveleket is «jó barát» aláírással, melyben férje kalandjait
               írták le neki, hozzátéve, hogy oly szép asszonynak nem kellene azokat tűrni s
               kárpótolhatná magát. De ő utálattal dobta el az ily hitvány iratokat. Szerette férjét
               s nem akarta kenyértörésre vinni a dolgot, sőt, mint mondtuk, soha nem is sejttette
               vele, hogy ismeri életmódját, mely szégyenteljes volt mindkettőjükre nézve.</p>
            <p>Sok gondot és szenvedést okozott neki az a szomorú helyzet, melyben sinylődött, s
               most hozzájárult még az is, hogy Dóziáról nem tudott semmit, és azt ezerféle
               veszedelemben hitte lenni.</p>
            <p>Megfoghatatlan volt előtte Oroszlay hallgatása, kinek szavában szentül bizott, s
               azzal iparkodott magát megnyugtatni, hogy az határozott eredménynyel kivánja őt csak
               fölkeresni, s míg nyomon nincs, nem akarja magát mutatni.</p>
            <p>Azonban multak a napok, s végre nem birt türelmetlenségén erőt venni. Írt Jakabnak,
               éppen arra a délutánra kérve látogatását, melyen leánya váratlanul megérkezett.</p>
            <p>Szinte kellemetlen volt neki annak megérkezése, tudva, hogy ha Jakab eljön, nem
               beszélhetnek Dóziáról, de alig volt Veronika távozása után egyedül, midőn a
               komornyik nem Oroszlayt, hanem Enyingi Loránd grófot jelenté.</p>
            <p>- Szívesen látom, - kiáltott föl örvendve Hermance, mert azt remélte, hogy ha többen
               lesznek a teremben, neki majd alkalma nyílik Jakabbal pár perczig észrevétlenül
               Dóziáról beszélni.</p>
            <p>Enyingi, mint rendes szokása volt, a legvidámabb kedvben lépett be s gyorsan
               körülpillantván, kérdé:</p>
            <p>- Béla azt mondta nekem, hogy Veronika grófnő megérkezett és siettem látogatásomat
               tenni.</p>
            <p>- Megjött s azonnal itt lesz, csak átöltözik a poros út után.</p>
            <p>Alig töltött Enyingi néhány perczet Hermance grófnő társaságában, midőn Eszthey
               lépett be, ki Veronikát még nem látta. A két gyermeke közül kedvencze volt és hallván
               megérkezését, sietett őt megölelni. De a grófnénak arra a biztosítására, hogy az
               nemsokára megjelenik, helyet foglalt és részt vett a megkezdett társalgásban, melyet
               jövetelekor neje Enyingivel folytatott. Hermance szerette volna a megkezdett
               beszédtárgyat bizonyos okokból elejteni, de a vendég Esztheyhez fordulva, mondá:</p>
            <p>- Neked mi a véleményed arra nézve, miről a grófnéval élénken vitázunk?</p>
            <p>- Tudnom kell, mi az, mert csak az utolsó szavakat hallottam, valami párisi
               történetről.</p>
            <p>- Elbeszélem. Egy jó ismerősöm, Solmage márki megölte nejét hűtlenség miatt, s a
               törvényszék fölmentette.</p>
            <p>- A franczia kódex 324-ik paragrafusa szerint, - viszonzá egykedvűséget tettetve
               Eszthey, de arcza egy árnyalattal halványabb lett.</p>
            <p>- Úgy van! A férj tetten érte nejét s ugyane törvényczikk 363-ik paragrafusa szerint
               cselekményeért nem büntetendő sem a férj, sem a nő, ha egyik a másik hűtlenségét
               szemmel látja, sőt a vetélytárs megöléseért sem felelős.</p>
            <p>Pár pillanatnyi csend következett, mialatt Hermance láthatólag küzdött
               fölindulásával.</p>
            <p>- És mi történt tovább Solmage márkival? - kérdé Eszthey.</p>
            <p>- Úgy él, mint azelőtt, mindenütt fogadva van, s játszsza az érdekes özvegy
               szerepét.</p>
            <p>- És te ezt helyteleníted, Hermance? - kérdé mosolyt erőltetve ajkaira Bertalan gróf,
               mi azonban szánalmasan sikerült.</p>
            <p>- Minden bizonynyal! Egy nő soha sem volna ily kegyetlenségre képes.</p>
            <p>- Azért nem, mert nő! - mondá Enyingi - s mert fizikai ereje sincs hozzá.</p>
            <p>- És jobb szíve van, könnyebben bocsát meg, s kevés asszony képes kegyetlenségre!</p>
            <p>- Ezt tagadom, grófné. A példa azt mutatja, hogy az asszonyok sokkal
               szenvedélyesebbek, mint mi férfiak, s talán mindent inkább megbocsátanak, mint a
               hűtlenséget.</p>
            <p>- E tekintetben én az ellenkezőről vagyok meggyőződve, - mondá hévvel Hermance, ki
               hiába küzdött fölindulása ellen, most egyszerre szenvedélylyel törtek ki a szavak
               ajkán. - És határozottan azt hiszem, hogy a legtöbb nő tudva is férje hűtlenségét,
               szemet huny, napirendre tér fölötte, meggondolván, hogy közös sorsot kell a
               többiekkel viselnie.</p>
            <p>Eszthey megmozdult helyén s új mosolyt erőltetett ajkára.</p>
            <p>- Oly hévvel beszélsz, Hermance, mintha saját ügyedet védenéd, - mondá enyelegve, de
               egy bizonyos figyelmeztetéssel hangjában.</p>
            <p>Ez a megjegyzés Enyingit figyelmessé tette, s most gondolt csak arra, hogy kik előtt
               pendítette meg a kényes tárgyat, és pár szóval sietett azt bevégezni.</p>
            <p>- Nem tudja, a fővárosban van-e Oroszlay? - kérdé Hermance, fölhevüléséből
               összeszedve magát.</p>
            <p>- Ma itt van, de együtt voltunk pár nap előtt falun. Képzelje, grófné, Jakab, ki
               uradalmak ura, egy kis birtokot vásárolt.</p>
            <p>- Jakab birtokot vett? - kiáltott föl meglepetten Eszthey. - Minek és hol?</p>
            <p>- Ez egy egész kis regény, de nem beszélhetek róla s csak annyit mondhatok, hogy
               Pozsonymegye egyik legkiesebb vidéken fekszik a birtok, szép kis régi kastélylyal,
               mely azonban meglehetős elhanyagolt állapotban van, - viszonzá Enyingi, ki úgy
               gondolkozott, hogy miután a vásárlás ténynyé vált, már lehet beszélni róla.</p>
            <p>- És Jakab oda megy lakni? - kérdé csodálkozva a grófné, ki sokkal nyugtalanabb volt
               e hirre, mint mutatta.</p>
            <p>- Valószinüleg, különben miért vette volna, - jegyzé meg Eszthey. - Valami szerelmi
               história. Mi? Előttünk beszélhetsz. Vagy titoktartást igértél?</p>
            <p>- Félig-meddig. Azonban, azt hiszem, Jakabnak kellemesebb, ha nem tudnak arról.</p>
            <p>- Keresd az asszonyt? - kérdé erőltetett mosolylyal Hermance.</p>
            <p>- Azt hiszem... Úgy sejtem... - viszonzá habozva Enyingi gróf, ki már bánni kezdé,
               hogy beszélt a birtokról, mert csak most jutott eszébe Veronika, midőn a szülők
               érdeklődését látta.</p>
            <p>- És ki ajánlotta neki a birtokot? - kérdé Eszthey odavetve, hogy lelki állapotát
               titkolja, mi nem a legrózsásabb volt e perczben.</p>
            <p>- Egy Holcsi nevezetű ügyvéd.</p>
            <p>Most olyan valami következett, mit Enyingi sem akkor, sem később nem tudott
               megmagyarázni magának.</p>
            <p>A grófné ajkáról ijedt kiáltás röpült ki s megrázkódott, Eszthey fölugrott
               helyéről.</p>
            <p>- Holcsi? - kérdé elhalványult arczczal. - Holcsi Kálmán?</p>
            <p>- A keresztnevét nem tudom, - viszonzá megdöbbenve a kérdett. - Azt sem tudom, hogy
               jutott Jakab annak a nem igen bizalmat gerjesztő külsejü embernek az ismeretségéhez?
               Kért, hogy menjek vele a birtokot megnézni s én teljesítettem kivánságát... Többet
               nem tudok mondani a dologról.</p>
            <p>- Valami regényről tett említést? - kérdé erőltetett nyugalommal Hermance. - Mi
               az?</p>
            <p>- Nos, nem regénybe illő dolog-e, hogy egy ember, kinek három uradalma van pompás
               kastélyokkal, egy öt-hatszáz holdból álló hitvány kis birtokot vásárol, - kiáltott
               föl nevetve Enyingi, föltéve magában, hogy semmit sem árul el többet Jakab dolgából.
               - Azt kell hinnem, hogy oda elvonulva, végleg remetének készül.</p>
            <p>- És a hölgy?</p>
            <p>- Miféle hölgy?</p>
            <p>- Kire értette az előbb, hogy cherchez la femme.</p>
            <p>- Senkire. Ez csak olyan façon de parier.</p>
            <p>- Milyen zárkózott lett egyszerre.</p>
            <p>- Legkevésbé sem, grófné, de igazán nem tudnék erről a dologról többet mondani.</p>
            <p>Ekkor szerencsére Veronika lépett be s meglátva atyját, annak karjaiba röpült,
               össze-vissza csókolta s a vendéget csak azután vette észre és szokott nyájasságával
               üdvözlé, ki elhagyva helyét, mély meghajlással köszönté.</p>
            <p>- Miért nem jött Csetnekre? - kérdé Veronika vidáman. - Úgy tudom, meg volt híva.</p>
            <p>- Dolgaim tartóztattak, grófnő. Hallom, hogy nagyszerűen mulattak?</p>
            <p>- Kellemesen teltek a napok; ki beszelt az ottani dolgokról?</p>
            <p>- Jakab, ki szintén néhány napot töltött ott.</p>
            <p>- Hogy azután mielőbb megszökjék!</p>
            <p>- Biztosítom, hogy nehéz szívvel tette, de tudom, hogy igazán fontos dolgai
               voltak.</p>
            <p>Eszthey szeretett volna gúnyosan fölkiáltani, hogy: birtokvásárlás. De nem tette s
               majdnem részvéttel pillantott leányára, ki oly szép volt, mint a nyiló rózsa és
               tudta, hogy ha az sejtené azt, a mit ő gyanít Enyingi elbeszélése után, mélyen
               megszomorítaná.</p>
            <p>Azután majdnem az egész látogatás alatt csak ketten csevegtek, a vendég ifjú és a ház
               leánya. Valami szokatlan nehézkesség vett erőt a grófi páron, s többször kérdőn
               pillantottak egymásra, de egyik sem volt teljesen tisztában a másik aggodalmával s
               ez nehezítette helyzetüket.</p>
            <p>Végre Enyingi elhagyta helyét. Ő maga is érezte, hogy valami másként van ma a
               teremben, mint egyébkor szokott lenni s azt is tudta, hogy azt ő idézte elő
               beszédével.</p>
            <p>Kivéve Veronikát, mindnyájan nyomott kedélyhangulatban voltak s majdnem örömmel
               látták távozni a vendéget, kit a házi úr kikisért s nem is jött többé vissza.</p>
            <p>- Oly szép az idő, - mondá Veronika az ablakhoz futva, melyen ragyogó napsugár
               tekintett be, - ha nincs ellenére, mama, Ernesztinnel sétálni megyek.</p>
            <p>- Menj, menj, gyermekem. Az út után jót fog tenni a járás, nekem különben is dolgaim
               vannak, - mondá Hermance, ki érezte, hogy izgatott kedélyállapota miatt pár óráig
               egyedül kell maradnia.</p>
            <p>Midőn Veronika távozott a szobából, a grófné arcza egyszerre elváltozott, az
               erőltetett nyugalom eltünt vonásairól s majdnem üres tekintettel nézett a
               levegőbe.</p>
            <p>Különös sejtelem remegtette meg testét, midőn Enyingi Holcsiról beszélt, s azt
               mondta: «ez egy egész történet», melyről aztán nem akart beszélni.</p>
            <p>Homályba volt előtte burkolva még mindaz, a mit gyanított, de egy különös ösztönszerű
               találékonyság majdnem végig vezette őt nyomról-nyomra a rettentő valóhoz, s majdnem
               bizonyos volt benne, hogy megbocsáthatatlan, sőt végzetes tévedést követett el, midőn
               titkát Jakabra bizta. Oh, bár ne tette volna, a sátán vezérelte arra, az adta neki az
               eszmét, s ő meggondolatlanul cselekedett, minek irtóztatók lehetnek a
               következményei...</p>
            <p>Így ült és tünődött óraszámra, mialatt zavarosnak érezte agyát, s még egy különös
               eszméje volt, mi nyugtalanságához járult, ama levél, melyet férje asztalán talált,
               melyből Holcsi ügyvéd lakását megtudta, s mely kezdete volt annak a lánczszemnek, mi
               most egymásba fűződve. Isten tudja meddig és hova vezet el, s mik lesznek a
               következményei?</p>
            <p>Lassan leszállt a nap s homályos árny tekintett be az ablakon, midőn Oroszlay grófot
               jelentették, ki majdnem rögtön követte a szolgát, s Hermance már meghajlásában
               valami elfogultságot látott, mi még inkább megdöbbentette, mind a mellett a
               legnyugodtabb kéznyujtással és mosolylyal fogadta.</p>
            <p>- Remélem, hoz nekem valami jó hirt, kedves gróf, - kezdé vidáman, mialatt az helyet
               foglalt.</p>
            <p>- Elvégeztem, a mit rám bizott, grófné s föltaláltam a keresett fiatal leányt.</p>
            <p>- Föl-ta-lálta? - kérdé majdnem ijedten Hermance.</p>
            <p>- Gyorsabban, mint hittük, de ilyféle dolgoknál rendesen a véletlen játszik közbe s
               nekem is az járt kezemre.</p>
            <p>Hermance hallgatott. Leirhatatlan félelem dúlt belsejében.</p>
            <p>- Föltaláltam az ön védenczét, ki általam kerestetett, - folytatta komolyan, majdnem
               tünődve az ifjú, talán a fölött, hogy öntse szavakba, a mit mondani akar. - De félek,
               hogy nem mondhatok róla olyan hirt, mit grófné talán vár, és kielégítheti
               reményét.</p>
            <p>- Hogy érti ezt?</p>
            <p>- Egyszerűen úgy, hogy a keresett fiatal hölgy nincs fenyegetve semmi veszedelem
               által. Ott, a hol van, boldog, vidám, elégedett s teljesen meg van elégedve
               helyzetével. Beszéltem vele, s a legjobb meggyőződéssel mondhatom ezeket, és kérni
               akarom, hogy miután nyugodt lehet miatta grófné, ne tegyen tovább semmi lépést
               keresésére.</p>
            <p>Hermancet nyugtalansága mellett boszantották e szavak. Úgy vette ki az ifjú
               beszédéből, hogy helyesli azt, a mit Dózia tett; s az ő pártjára állt, sőt tanácsokat
               ad neki, mit és mit ne tegyen miatta. Ez igazán különös volt, s végére akart járni
               okának, mert Enyingi titkolódzása jutott eszébe.</p>
            <p>- Tehát boldognak és helyén valónak találta őt? - kérdé mosolyt erőltetve ajkára.</p>
            <p>- Tökéletesen! Az a fiatal leány tizenhat évével, gyermekded álmaival s kissé
               nyugtalan természetével nem lehetne jobb körülmények között, mint jelenleg van.</p>
            <p>- Ő maga mondta ezt önnek?</p>
            <p>- Nem! Sőt egyáltalán nem is beszéltünk arról. De grófné elmondta nekem, hogy ő egy
               intézetben volt, hol nem szeretett lenni s hova már koránál fogva sem való, és kegyed
               jövője miatt nem volt tisztában, mert nem tudta, hova tegye, őt, s mit műveljen vele?
               És ő gondoskodott magáról, jobban, mint bárki tehette volna; s azért voltam bátor
               azt a tanácsot adni, hogy hagyja őt ott, a hol van, hol barátnőre akadt, ki szereti
               őt s bizonynyal nem hagyja a sors esélyeinek kitétetni.</p>
            <p>Jakab gróf mindezt szokatlan hévvel adta elő. De hangja szelid, kérő és rábeszélő
               volt, azonban Hermancenak minden vérét forrongásba hozta, s oly nagy keserűséget
               érzett, hogy alig birta könyeit leküzdeni.</p>
            <p>Az ifjú azonban ezt nem vette észre. Szeme még a rendesnél is álmodozóbb volt, s a
               levegőbe függeszté tekintetét, mintha ott valamely kedves képet látna, mi szavai
               alatt másfelé kötné le figyelmét-</p>
            <p>- De biztosítva van-e jövője? - kérdé kutató hangon a grófné. - Mert rá nézve az a
               legfontosabb kérdés. Dóziának vagyona nincs, családdal nem bir, s ha jelenlegi
               boldog helyzete megváltozik, mit fog akkor nélkülem tenni, ha én elvetem létezésének
               gondját.</p>
            <p>- Szerintem ez a helyzet nem fog beállni. Ama tette, mit nekem grófné elbeszélt, hogy
               innét éjnek idején volt bátorsága elmenekülni, erélyes természetre mutat, s én azt
               hiszem, ő tudna még akkor is segíteni magán, ha az a nem várt helyzet beállna, hogy
               elhagyatva látná magát.</p>
            <p>- De ki tudja, milyen módon! Most, miután látta nagy szépségét, megitélheti, hogy
               mily veszedelmeknek lehet kitéve, s hogy ő nem az a leány, ki nyom nélkül eltünjék a
               nagy tömegben.</p>
            <p>- Azt én is hiszem! Azonban miért kellene megváltozni helyzetének. Az a fiatal leány,
               ki barátnője neki, ki az intézetből elcsalta s magához vette, gazdag, hozzá hasonlóan
               árva, és talán szintén egyedül áll a világban s addig, míg férjhez nem megy, együtt
               maradnak.</p>
            <p>- És azután?</p>
            <p>- Talán később is fog gondoskodni róla.</p>
            <p>- Talán! - mondá egy nemével a gúnyos izgatottságnak Hermance. - Ön nagyon is rózsás
               szinben látja Dózia jövőjét, kedves barátom s ne nehezteljen, de ha tudom, hogy ily
               könnyen átsiklik azon a dolgon, mi nekem hetek óta álmatlanná teszi éjszakáimat, nem
               fordultam volna szorongattatásomban önhöz.</p>
            <p>A szomorúan kiejtett szavak s az elfojtott könyektől fátyolozott hang, mélyen
               meghatották Jakab érző, meleg szivét.</p>
            <p>- De hát mit szándékozik grófné Dóziával tenni, hogy alakítaná jövőjét, ha az
               hajlandó volna kivánatának eleget tenni? - kérdé feszülten.</p>
            <p>- Gondoskodnám róla, mint a hogy gondoskodtam eddig, mert szent kötelességemnek
               tartom el nem hagyni őt, még arra az esetre sem, ha ő szakítani akar velem.</p>
            <p>- Valami vérbeli rokonság köti őt grófnéhoz? - kérdé bátortalanul az ifjú.</p>
            <p>- Nem! - mondá a kérdés fölött meglepetve Hermance. - Miből gondolja ezt?</p>
            <p>- Nem gondolom, csak kérdem, mert rendszerint nem szoktunk azokhoz így ragaszkodni,
               mint grófné teszi, kik idegenek ránk nézve.</p>
            <p>- Az az egyéntől függ, s ha már annyit beszéltünk Dóziáról, elmondom önnek
               összeköttetésem részleteit vele, nehogy valamely téves és alap nélküli
               következtetésekre jusson.</p>
            <p>Oroszlay várakozásteljesen tekintet rá.</p>
            <p>Hermance hátradőlt a pamlag selyem párnájára s pár pillanatig gondolkozott, talán a
               szavakat válogatva, melyekbe vallomását öntse vagy burkolja.</p>
            <p>- Huszonkét éve, hogy férjhez mentem, s igen boldog házasságban éltem Bertalannal.
               Telve voltam ábránddal az élet, s reménynyel a jövő iránt és magamról itélve, azt
               hittem, az egész világ hozzám hasonló békében, csendben, élvezetekben tölti életét.
               Egymásután két gyermekem született s ekkor oly boldognak, elégedettnek éreztem
               magamat, hogy nem kivántam több kegyet a Mindenhatótól. De talán untatom?</p>
            <p>- A világért sem, grófné, láthatja arczomon az érdeklődést.</p>
            <p>- Egy napon, - folytatta Hermance, - levelet kaptam. Ismeretlen kézre vallott a czím
               fölirata, hordár hozta, ki azonnal ismét távozott s én fölbontva a borítékot,
               körülbelül a következőket olvastam:</p>
            <p>«Egy anya, ki halálos ágyán fekszik, kéri méltóságodat, keresse fel őt Isten nevében.
               Gondoljon gyermekeire és ne tagadja meg kérését egy szerencsétlennek, ki egyedüli
               reményét grófnéban helyezi, s ki mint a vízbefuló, a szalmaszálhoz, ragaszkodik
               ahhoz, hogy halála előtt meglátogassa...»</p>
            <p>- Név vagy aláírás nem volt a levélben, csak az utcza, ház és lakásczím, s én
               megindulva a szomorú levél tartalmán, azonnal kocsira ültem és a megjelölt utczába
               hajtattam.</p>
            <p>- Ez szép és nagylelkű dolog volt kegyedtől, grófné!</p>
            <p>- A hozzám irt sorok igazat mondtak. Egy halvány, beteg asszonyt találtam a lakásban,
               kinek a szenvedés és enyészet bánatos kinyomata ült arczán. Ágyban, vánkosaira
               támasztva fogadott, várva jövetelemre s mellette egy két éves gyermek szunnyadt, nem
               sejtve, hogy mily tragédia folyik le az ő sorsára nézve. Hogy mit beszéltünk együtt,
               engedje elhallgatnom, melyből csak azt mondom el, hogy én megigértem neki, miként
               gyermekéről gondoskodni fogok. Hogy azt soha el nem hagyom, de ő nem elégedett meg
               igéretemmel, hanem meg kellett esküdnöm gyermekeim boldogságára, hogy a mit mondtam,
               meg is teszem. A nő pár nap mulva meghalt, a gyermek Dózia volt, kire én eleinte
               majdnem gyűlölettel tekintettem, mert léte által nekem oly iszonyatos csalódást és
               bánatot okozott, mi földúlta boldogságomat, megingatta a jóban hitemet és a
               tisztességben bizalmamat s néhány óra alatt a boldog asszonyból nagyon boldogtalan
               nő lett...</p>
            <p>De később, midőn a kis Dóziát biztos emberekhez elhelyeztem s a gyermek növekedett,
               szép lett, mint a feslő bimbó és ha meglátogattam, szeretettel tárta felém apró
               karjait és mamának nevezett, megszerettem, s megtartottam szavamat, igéretemet
               mindaddig, mig ő el nem hagyott. Ez a történetünk nekem és Dóziának. Most talán
               megérti ön, hogy miért nem egyezhetem távozásába, s miért nem bizhatom sorsára én, ki
               megesküdtem, hogy sohasem hagyom el, még pedig gyermekeim boldogságára!</p>
            <p>Midőn Hermance bevégzé történetét, a fiatal gróf lehorgasztott fejjel ült helyén, s a
               föltevések és következtetések után, mik hetek óta lelkében megérlelődtek, azon
               tünődött: igaz, való-e az, mit neki Esztheyné beszélt, vagy kigondolt történet egy
               másnak a leleplezésére, s midőn annak csodálkozó, kérdő szemét arczára tapadni érzé,
               bizonytalanul mondá:</p>
            <p>- Ha így van, grófné, mint a hogy nekem most beszélte, úgy nem próbálok többé
               tanácsot adni. Tegyen belátása szerint, de nekem szerepem itt bevégződött.
               Teljesítettem, a mivel megbizott s miután tudja, hol van Dózia, rendelkezhetik vele,
               a mint jónak látja s a hogy jövőjére nézve legjobbnak tartja.</p>
            <p>Hermance mindjobban meg volt lepetve e szavakon. Ő mást várt... Elismerést,
               méltánylását tettének, s Oroszlay oly különös hangon beszélt, mintha... mintha
               kételkednék szavaiban...</p>
            <p>- Nem, nem, az lehetetlen, - folytatta eszmemenetét, s gondolataiba merülve fogott
               vele kezet, ki meghajtván magát, az ajtó felé haladt.</p>
            <p>- De hát hol van Dózia tulajdonképpen? - kiáltott utána a grófné.</p>
            <p>- Pozsonymegyében, Tornyoson, Holcsi Kálmán ügyvéd gyámleánya, Lamberth Klára
               birtokán, - viszonzá a gróf, azután lehullott utána az ajtó függönye és Hermance
               egyedül maradt...</p>
          
         </div>
          <div type="chapter">
            <head>X.</head>
            <p>A pacsirták vígan énekeltek a levegőben, midőn Dózia az erkélyre lépett s élvezettel
               szívta be a reggel felséges, üde levegőjét.</p>
            <p>Zamatos szellő érkezett a hegyekről s a falu tornyában vidám harang szólt, mely a
               híveket templomba hívta.</p>
            <p>Dózia is ünneplő ruhájában készült a szentegyházba egyedül, mert csak kilencz óra
               volt, s Klára nem akarta elhagyni ágyát.</p>
            <p>Dózia előbb körültekintett s szép arczocskáján folytatása látszott a természet
               mosolyának. Teljesen beillett ifjúságával, szépségével a viruló keretbe, hol már a
               tavasz bimbói kifakadtak, s minden viruló, üde volt, mint a milyen a kikelet
               fölébredésekor szokott lenni.</p>
            <p>A templom csak néhány száz lépésnyire feküdt Klára házától, s ő lefutva az erkély
               lépcsőin, sietve indult ki a fehér útra, mely czéljához vezetett s melyet Tornyoson
               léte óta minden vasár- és ünnepnapon meg szokott járni. Oda rendesen a fehér poros
               úton ment, de vissza mindig a tó partját választá sétahelyül. Órákig elandalgott a
               kékes víz hullámait szemlélvén és olykor csolnakba ült s közel a parthoz ringatta
               magát a föltornyosuló, majd elsimuló habokon.</p>
            <p>Hetek multak, mióta Tornyosra érkezett s nagyon bájosnak találta a falusi életet.
               Minden új és szép volt itt neki, ki városban növekedett s a tavaszt, nyarat és őszt
               néhány busongó fán és bokron láthatta, melyek hasonlón az ő életéhez, tengették a
               főváros nehéz, meleg levegőjében életüket.</p>
            <p>Legfőbb vágya mindig a falunlétel volt, melynek bájait, előnyeit, szabadságát csak
               könyvekből és képzeletből ismerte, de szerette, rajongott érte, s végre elérte
               vágyainak netovábbját, falun volt és csodálta a felséges természetet, melyben
               mindenütt Isten képét látta...</p>
            <p>A templomhoz vezető úton előre sietve, a földre szögezte szemét s mint már oly
               gyakran ama bizonyos nap óta, álmodozott.</p>
            <p>Mit is mondott neki ama szép reggelen Oroszlay, kivel akkor beszélt először, s addig
               még soha nevét sem hallotta?</p>
            <p>Hogy szereti. De hát hogy volt az lehetséges, oly hirtelen, minden előzmény nélkül,
               hasonlóan a kedves madárénekhez, mely váratlanul szólal meg a zöld levelek közül s
               hirdeti a tavaszt, a boldogságot és a szerelmet...</p>
            <p>És ő sem késett a felelettel. Ki kellett mondania, a mit érzett. Kényszerítette
               valami addig nem érzett hatalom, mi erősebb volt akaratánál s úgy érezte, hogy szíve
               szétpattan, ha hallgat, de hisz csak látni kellett azt a szépséges ifjút, hogy
               szeressük, szeretetre, imádásra van ő teremtve.</p>
            <p>Ilyen gondolatok között haladt előre, s szive megtelt áhítattal, ajka halk szerelmi
               dalt dúdolt s átszellemült arczczal lépett a templomba.</p>
            <p>A mise elűzött fejéből minden földies érzést és gondolatot, egészen átadta magát a
               vallás szeretetének s midőn az elvégződött, megfrissülve, vidáman hagyta el az örök
               imádás szentegyházát és ment a kerülő útra, a tó partjára, hol fényesen sütött a nap
               a kékes hullámokra s ő megállva, élvezettel legeltette rajtok szemét, nem gyanítva,
               hogy már a templomból kilépte óta követi a távolban valaki, ki egyszerre váratlanul
               állt előtte.</p>
            <p>- Jó reggelt, - mondá egy édes csengésű hang, melyet Dózia az első vallomás óta nem
               tudott feledni s pirulva viszonzá Jakab gróf üdvözletét, ki szerelemteljes
               pillantással függeszté arczára szemét.</p>
            <p>- Jó reggelt, - rebegte halkan, elfogultságával küzdve Dózia, s arcza majd halvány,
               majd biborpiros lett s az ifjú észrevette, hogy hangja erősen reszket.</p>
            <p>- Ily egyedül szokott templomba menni? - kérdé Jakab, mialatt tovább mentek.</p>
            <p>- Klára lusta fölkelni s ritkán jön velem, de én megszoktam az intézetben a
               koránkelést, s minden vasárnap a misére megyek.</p>
            <p>- Mikor hagyta el az intézetet?</p>
            <p>- Másfél hónapja. Oh, az boldog nap volt rám nézve! - kiáltott föl örömmel s
               jókedvvel a leányka, mintha a pacsirta szólalt volna meg a levegőben.</p>
            <p>- És boldognak érzi jelenleg magát?</p>
            <p>- Nagyon! Azt hiszem falun születtem, mert a szabad természet az, melyet
               mindenekfölött szeretek.</p>
            <p>- Nem tudja, hol született?</p>
            <p>- Nem! - viszonzá lehorgasztott fejjel Dózia, s hangja egyszerre szomorúra változott,
               mi oly különös volt az eddigi, majdnem ujjongva kiejtett örömteljes szavak után.</p>
            <p>- Nem emlékszik gyermekéveire? - kérdé, szemébe igyekezve nézni a gróf, kinek feszült
               érdeket fejezett ki hangja, miből Dózia eltalálta, hogy az ismeri történetét.</p>
            <p>- Homályosan...</p>
            <p>- Például tudja azt, hol volt, mielőtt az intézetbe ment, s hogy ki vitte oda?</p>
            <p>- Azt tudom, hogy ki vezetett az intézetbe, de akkor csak hat éves voltam, s azelőtti
               emlékeim elmosódtak, - viszonzá szorongva a leányka és szép szemének egy bájos, kérő
               pillantása kifejezé azt az óhajtását, hogy ne folytassák a megkezdett
               beszédtárgyat.</p>
            <p>És Oroszlay megérté őt. Bármennyire szeretett volna multjáról tudni, s talán
               összeegyeztetni azt, mit tőle hall, Hermance grófnő történetével, más térre vitte a
               beszédet, hisz különben is annyit szeretett volna neki mondani.</p>
            <p>- Majdnem három hete, hogy találkoztunk pár órára Tornyoson, s néhány szót
               váltottunk, mi határozó volt egész életemre! - kezdé meleg, olvadékony hangon; -
               gondolt azóta arra, a mit mondtunk egymásnak?</p>
            <p>Dózia fölveté hosszú pilláit, s bensőségteljes tekintettel függeszté szemét társára,
               ki visszatartott lélekzettel várta feleletét.</p>
            <p>- Minden órában, minden perczben, de még ma is hihetetlen az előttem, a mit ön nekem
               mondott... Álomnak hittem és gyakran kételkedtem, hogy nem képzelődés-e az ön
               létezése, s láttam-e igazán alakját, és hallottam-e hangját, hisz az én egész életem
               álomhoz hasonlít.</p>
            <p>Jakab megfogta kezét s lehajolt hozzá.</p>
            <p>- Sem akkor, sem most nem álmodik, Dózia, ismétlem, a mit akkor tőlem hallott.
               Szeretem, szeretem, szeretem, a hogy csak oly szív szeretni képes, mely addig, mig
               önt láttam, soha sem nyilt meg a szerelemnek.</p>
            <p>- Oh, Istenem! - kiáltott föl a boldogságtól és kíntól reszketve Dózia, - ha tudná,
               mit foglalnak e szavak magukban rám nézve. A legnagyobb boldogságot, s a legnagyobb
               kétségbeesést.</p>
            <p>- Nem értem, mit akar mondani? - kérdé megdöbbenve Oroszlay, nemcsak a szavakon, de
               ama belső zokogástól telt hangtól, mivel az nyilatkozatát kiejté.</p>
            <p>- Szeret engem és én is szeretem, s bármily boldog voltam addig, míg csak
               ábrándoztam, most hogy a valóság lebeg előttem, megrettenek annak szörnyüségétől.</p>
            <p>- Szörnyüségétől?</p>
            <p>- Az előbb multamról kérdezősködött, s én zavarral feleltem, mert szégyeltem
               megmondani, hogy én tulajdonképpen egy fölösleges tagja vagyok az életnek, ki sem
               szülőit nem ismerte, sem származását nem tudja. Ide-oda dobált a sors, s azt, hogy
               felnőttem, tanultam, éltem és ruházkodtam, más kegyének köszönöm, kiről azt sem
               tudom, miért karolta föl elhagyatottságomat, s mi czélja volt velem?</p>
            <p>- Én mindezt tudom! - viszonzá meleg tekintettel Jakab gróf. - Eszthey grófné mondta
               el nekem és semmi hatást sem tett az rám. Higyje el, ha igazán és mélyen szeretünk,
               nincs hatalom és helyzet, a mi eltántorítson, s én érzem, hogy csak önnel lehetek
               boldog, s az ön birása nélkül haszontalan tagja lennék az emberiségnek.</p>
            <p>Dózia nagyon fiatal és nagyon tapasztalatlan volt még, de mind a mellett
               lehetetlennek tetszett neki ez a vallomás. Annyira ismerte már a társadalmi
               különbségeket, hogy Oroszlay grófnak más az állása a társadalomban, mint hogy ő
               nejévé tehesse, s bánatosan rázta meg szép, nemes formájú fejét és könytől fénylő
               szemekkel mondá:</p>
            <p>- Ha azt, a mit mond, gróf úr, el tudnám hinni, nagyon boldog volnék, de fájdalom,
               oly valószinütlen az, minek nem szabad hitelt adnom.</p>
            <p>- Majd a jövő megmutatja, kinek volt igaza, s addig bizzék bennem; higyje, hogy egy
               igazi barát áll oldala mellett, kinek egyedüli és legfőbb vágya az ön boldoggá
               tétele. De arra kérem, ne közölje, a mit egyedül beszéltünk, ne vétesse észre
               érzelmeit senkivel. Hogy miért kérem erre, ma még nem mondhatom meg, azonban gyakran
               fogjuk egymást látni, de csak mint idegenek! Olykor átmegyek Tornyosra, s az egész
               nyarat új birtokomon töltöm, mit azért vettem, hogy közelében lehessek, de arra
               intem, el ne árulja magát, mert végzetes lehetne az mindkettőnkre nézve, s gondoljon
               arra, hogy jobban szeretem életemnél, melynek most már csak az ön birhatása által van
               becse előttem.</p>
            <p>- Oh, gróf úr... - rebegte a leányka, s még valamit akart mondani, de a szavak
               érthetetlen dadogásban vesztek el.</p>
            <p>- Mondja «Jakab» és ne nevezzen gróf úrnak, Dózia. Egyetlen szerelmem, kedves drágám,
               - mondá szenvedélyes föllobbanással az ifjú, s karjába zárva őt, heves csókokkal
               halmozá a kedves arczocskát, piros ajkat, azután elváltak, mert Klára házának
               közelében voltak, s Oroszlay visszafordult és ismét a tó partján haladt hazafelé,
               mialatt Dózia leült a kert egyik zöld levelekkel borított lugasába, hol könyek
               áztatták arczát nagy boldogságában, de egyszersmind gyötrő keservében, mert csak
               félig merte magát átadni a reménynek...</p>
            <p>Mialatt ő a templomban járt, Holcsi érkezett meg a vasuti állomásról, mint rendesen
               minden szombaton délután vagy vasárnap reggel, s az ebédlőben reggeli várta, hol
               nemsokára Klára is megjelent, s asztalhoz ülve együtt költötték el az izletes
               ételeket, teát, vajat, húst, süteményt, tojást... Mert daczára, hogy Holcsi nagyon
               sovány, sárga, beteges külsővel birt, hatalmas étvágya volt, s annak kielégítésére
               nem kimélte a kiadásokat, bár ismeretes volt kapzsiságáról és fösvénységéről.</p>
            <p>- Hol van Dózia? - kérdé, mialatt kenyerét bőven megkente vajjal.</p>
            <p>- A templomba ment.</p>
            <p>- És te miért nem kisérted őt? Mondtam, hogy igen nagy szabadságot ne engedj
               neki.</p>
            <p>- Itt nincs veszély. A templomban nincs más, mint parasztnép, s azok nem törődnek
               vele.</p>
            <p>- Sohasem lehet tudni, mi adja magát elő, - viszonzá gondolkodva Holcsi, s föltolta
               szemüvegét homlokára, mit csak akkor tett, ha egyedül volt Klárával.</p>
            <p>- A fővárosban lehetett valami váratlan eseménytől tartani, itt nem! Budapesten
               sohasem bocsátottam egyedül és szerencsésen el is hoztuk onnét, a nélkül, hogy
               valakivel találkozott volna, értem ezalatt - Esztheyéket.</p>
            <p>- Inkább csak a grófnétól lehetett tartani, ki mindenfelé kerestette. Úgy tudom,
               kikérdezték a bérkocsist, ki amaz éjszakán hozzánk hozta, de az nem adott semmiféle
               fölvilágosítást a fiatal grófnak, ki többször tudakozódott Dózia után. Obrenné
               hallgat, s más nem tud a dologról semmit.</p>
            <p>- És Eszthey gróf?</p>
            <p>- Volt nálam, kétszer keresett, de úgy intéztem, hogy ne találkozhassék velem. Azért
               tettem ezt, hogy kiváncsiságát fokozzam, s midőn nagyon éhes lesz, beadom a
               szükségeseket neki.</p>
            <p>- Miféle ember Eszthey gróf?</p>
            <p>- Könnyelmű, ledér, állhatatlan természet, de neje előtt kifogástalannak akar
               látszani, s mindannyiszor megriad, ahányszor valami fölfedeztetés fenyegeti
               hűtlenségét. Sok pénzbe került már neki a titkolódzás, s most még többe fog kerülni,
               ha tervem sikerül, de nagyon előrelátónak és óvatosaknak kell lennünk, Klára, tartsd
               ezt eszedben.</p>
            <p>- Rajtam nem múlik semmi! Dózia nagyon szeret engem, ragaszkodik hozzám, kedvemért
               bármit megtenne. Bízik bennem, s még annyira gyermek, hogy semmi sem tűnik föl neki,
               mi távolról is gyanut kelthetne benne, vagy éppen fölvilágosíthatná.</p>
            <p>- Maradjon olyan! Igyekezz őt a háznál elfoglalni. Keveset olvasson, nehogy
               tapasztalatokat nyerjen, s kinyiljék egy vagy másra nézve a szeme; - mondá
               figyelmeztető, ravasz arczczal az ügyvéd, mely kifejezést Klára jól ismert nála, mi
               ragadozó madárhoz tette őt hasonlóvá.</p>
            <p>- Nem emlékszik kis gyermekkoráról semmire és ha sikerült volna tervünk úgy, a hogy
               kigondoltuk, sohasem tudta volna meg Eszthey grófné kilétét sem, de a véletlen úgy
               hozta magával, hogy a grófné éppen aznap oda menjen, s Obrenné már nem mondhatott
               neki mást, mint a mit levelében írt Dóziáról, s mely levélnek csupán másnap, Dózia
               távozása után kellett volna kezébe kerülni.</p>
            <p>- Éppen ily véletlenektől kell tartanunk, - viszonzá reggelijét bevégezve Holcsi és
               fölállt az asztal mellől. - Oroszlay gróf közellététől kissé tartok, s bár kerek
               húszezer forintot nyertem ennél az adás-vevésnél, mind a mellett gyakran jutott
               eszembe: nem vesztek-e miatta a másik üzletnél, mi sokkal többet fog jövedelmezni, ha
               simán megy, úgy a hogy én előre kifőztem.</p>
            <p>- Mitől tart, mi jöhetne közbe? - kérdé Klára, ki szintén fölállt helyéről.</p>
            <p>- Először is Dózia nagyon szép, s ha Oroszlaynál nem is szúr szemet szépsége, de
               sokan fogják őt látogatni, s lehet, hogy a két Eszthey is megfordul Zaláncon. Atya és
               fiú, kik egyforma agyagból vannak gyúrva, s azt nem szeretném. Dóziát Eszthey
               Bertalannak először nálam kell látni, még pedig csak akkor, ha már ő eléggé
               praeperálva lesz, hogy mindent elhigyjem.</p>
            <p>- Pedig nagyon mulatságos volna összejönni a szomszédokkal, - mondá fölvillant
               szemekkel Klára, - különösen, ha mind oly költőien szépek, mint Oroszlay gróf, sőt a
               másik is megjárja, ki vele volt itt, midőn a birtokot megvették.</p>
            <p>- Elment az eszed? - kiáltott föl megriadva az ügyvéd. - Csak nem akarsz olyan
               társaságban élni, mint Oroszlay gróf és barátai?</p>
            <p>- Nem akarok, de szeretnék. És a kinek pénze van, az szívesen látott vendég
               mindenütt, - viszonzá bizonyos hetykeséggel Klára.</p>
            <p>- Látszik, hogy fogalmad sincs a világi szokásokról, és figyelmeztetlek, hogy ne
               ábrándozzál oly dolgokról, mik sohasem teljesülhetnek, sőt tartsd magad távol minden
               szorosabb összeköttetéstől, nehogy az emberek ellessék titkainkat.</p>
            <p>- De hát egész életemben így fogok tengődni? - kérdé duzzogva Klára.</p>
            <p>- Addig, míg igazán gazdag lész! Mert az a vagyon, a mit ma sajátodnak mondhatsz, még
               nem gazdagság, csak neked látszik annak, ki szegénységben nevelkedtél, - mondá
               szigorúan az ügyvéd, s elfordult tőle, ki akarván fejezni, hogy terhére van az a
               feleselés.</p>
            <p>- Amott jön Dózia, - mondá Klára az ablakon a kertbe pillantva, - megyek elébe.</p>
            <p>És kifutott a szobából, ő is szabadulni akarván gyámja tanácsaitól, miket kedvetlenül
               fogadott és teljesített, de nem mert akaratának ellenszegülni, mert tudta, hogy
               jövője tőle függ.</p>
            <p>Dózia megpillantván a felé siető Klárát, már messziről nyájas mosoly ült arczára, mi
               oly bájossá tette különben is szelid kifejezésű vonásait, hogy Klára igazi
               szeretettel ölte meg.</p>
            <p>- Hol jártál ily soká? - kérdé tőle. - A misének régen vége van, s már gyámatyám is
               megjött a vasutról.</p>
            <p>- A tó partján andalogtam, - mondá kissé elpirulva a kérdett. - Tudod, mily nagyon
               szeretem azt a kék szinű hullámos vizet.</p>
            <p>- Szép vidéket víz nélkül nem is lehet képzelni, - mondá Klára, s kezét barátnője
               karjába ölté, s úgy közeledtek az épülethez, mint két szerető nővér, s fönt az
               ablakból látva őket Holcsi, örömben dörzsölte kezeit ezen a jó egyetértésen, mi
               czéljainak annyira megfelelt.</p>
            <p>- Egészen kezeink közt van ez a leányka, s évek óta szőtt terveimnek eredménye
               végéhez közelg, - suttogta, azután ijedten tekintett szét a szobában, nem hallotta-e
               valaki szavakba öntött gondolatait, mit óva őrzött mindenkitől...</p>
            <p>A nap vidáman és kellemesen mult el, mint rendesen. Dózia boldog volt, Klára
               hasonlóan elégedettnek látszott, s Holcsira nem lehetett ráismerni, midőn e falusi
               magányban tölté a napot. Egészen más ember volt, mint irodájában, hol szőtte-fonta a
               cselszövényeket; minden szavára vigyázott s még arczát is félig eltakarta gömbölyű,
               fekete szemüvegével.</p>
            <p>Mindketten a legelőzékenyebbek voltak Dózia iránt ki tapasztalatlansága ellenére
               olykor tünődött a fölött, miért mutatnak, s éreznek iránta annyi szeretetet, ki végre
               is egészen idegen nekik. De kora hozta magával, hogy úgy vette és fogadta a dolgokat,
               a mint azokat látta. Soha semmiféle gyanu nem szállta meg lelkét, de mit is
               gondolhatott volna ő, ki annyira nem ismerte az életet!</p>
            <p>Ismét majdnem egy hét mult el, s közeledett a szombat, hol az ügyvéd megszokott
               érkezni, s a leányok nem tudván jobbat tenni a szép alkonyon, elhatározták, hogy az
               ügyvédért menő fogatra ülnek, s elhajtatnak a vasuti indóházhoz elébe.</p>
            <p>Ily kirándulásról sohasem volt szó Holcsi és gyámleánya között, az tehát nem is lett
               eltiltva nekik, s ők a legjobb kedvvel haladtak a bájos alkonyon szemközt a könnyű
               nyári szellővel, mely enyelegve játszott hajukkal és széles karimájú szalmakalapjuk
               szalagját vigan lebegteté.</p>
            <p>Midőn az indóházhoz érkeztek, éppen akkor robogott be a vonat, s szokatlan sokan
               ugráltak le a fülkékből. Egész csoport fiatalember, s köztük Enyingi gróf, ki
               megpillantván a várakozó leányokat, köszönté őket és talán beszédbe ereszkedett volna
               velük, ha Holcsi ügyvéd meg nem előzi őt, s majdnem parancsolólag mondá Klárának:</p>
            <p>- Üljenek föl gyorsan! Miféle gondolat ide jönni?</p>
            <p>Az utóbbi szavak akarata ellenére röppentek ki ajkain, s arcza oly rémült kifejezésű
               és sápadt volt, hogy azok bámulva néztek rá, de engedelmeskedtek, s a fogaton gyorsan
               robogtak el, mielőtt még Enyingi hozzájuk léphetett volna, ki csodálkozva tekintett
               utánuk.</p>
            <p>- Ha jól láttam, Holcsi ügyvéd szállt le a vonatról, s hajtatott el ama fogaton, -
               mondá Eszthey Bertalan, ki fiával érkezett Jakab gróf látogatására.</p>
            <p>- Ő volt, - viszonzá Enyingi, - és csodálatosan sietett el innét, mintha félt volna
               találkozni velem, kit egyedül ismer a társaságban. Vajjon miért?</p>
            <p>- Én is ismerem őt látásból, - mondá Bertalan gróf, - de a vonaton nem láttam. Itt
               lakik ezen a vidéken?</p>
            <p>- Nem a saját, de gyámleánya birtokán tölti az ünnepnapokat, s minden szombaton
               kirándul Tornyosra.</p>
            <p>- És az a két hölgy, kik vártak rá, rokonai?</p>
            <p>- Az egyik gyámleánya, a másik nem tudom, miféle viszonyban van vele, csak annyit
               mondhatok, isteni szépség!</p>
            <p>- Szép? Úgy meg kell vele ismerkednünk! - kiáltott föl Eszthey Béla, s a többiek
               nevettek, kik együtt érkeztek velük, a bajusztalan, gyermekarczú ifjú élénk
               fölkiáltásán.</p>
            <p>- Meglátogathatjuk őket Tornyoson, mely csak félórányira fekszik Jakab birtokától, ha
               ugyan ki nem dob a vén sárgaképű uzsorás ügyvéd, mi mai viseletéből itélve
               megtörténhetik. Nem tudom, mi lelte ma? Midőn mi Jakabbal pár hónap előtt nála
               voltunk, barátságosan fogadott, - mondá nevetve Enyingi.</p>
            <p>- Jakab jár hozzájuk? - kérdé csodálkozva Eszthey Bertalan észrevehető
               nyugtalansággal... - Ő, ki kerüli legjobb ismerőseit!</p>
            <p>- Hogy jár-e, nem tudom. Zalánczot, mint tudjuk, így hívják új birtokát, az ügyvéd
               ajánlotta neki, az ő közvetítésével szerezte meg. Vele jöttem én is e vidékre azt
               megtekinteni, s ez alkalommal kerestük föl Holcsi Kálmánt Tornyoson és ismerkedtünk
               meg a leányokkal, kiket az előbb oly gyorsan röpített el közelünkből...</p>
            <p>E szavak kicserélése után a fogatokra ültek, melyeket Jakab gróf küldött értük az
               indóházhoz, s röpültek Zaláncz felé, melynek vörös fedele az esti homályban már
               messziről feltünt szemük előtt, s az épületet környező erdővel borított hegyek zöld
               keretében festői képet nyujtott.</p>
          
         </div>
          <div type="chapter">
            <head>XI.</head>
            <p>Holcsi ezalatt a legrosszabb kedvben ült a kocsis mellett, s körülbelül eltalálta azt
               a társalgást, a mely az ő majdnem szökéshez hasonló távozása után az ott maradt
               férficsoportban folyhatott, kik közül Enyingi és Eszthey grófok tudták az ő kilétét,
               s csak abban nem volt bizonyos, látták-e azok a leányokat, mit ő minden áron meg
               akart akadályozni, s mi, tudta, hogy nemcsak azok előtt lehetett feltünő, de Klára és
               Dózia is csodálkozhattak rajta.</p>
            <p>És igaza volt. Megnémulva, bámulattal ültek azok a fogat belsejében egymás mellett,
               nem merve gondolataikat szavakba önteni, mert tudták, hogy Holcsi előtt nem maradna
               az titokban, mit együtt beszélnek, sőt úgy sejtették, hogy az figyel rájuk, s lesi
               minden szavukat.</p>
            <p>Dózia párszor kérdőleg függeszté szemét társnőjére, ki mindannyiszor fölvonta vállát
               és megcsóválta fejét, jeléül, hogy nem érti gyámja különös viselkedését.</p>
            <p>Hazaérkezve, az ügyvéd intett Klárának, hogy kövesse őt szobájába, ki kedvetlenül
               teljesíté kivánságát, mialatt Dózia a kertben maradt, s tünődött azon, a mit látott
               és tapasztalt Holcsi részéről, mit végre úgy próbált megmagyarázni magának, hogy az
               fél az ő hollétének fölfedeztetésétől. És ez majdnem hálára indította őt az ügyvéd
               iránt, ki szobájába érve, mérgesen támadt Klárára, s haragtól remegő hangon
               mondá:</p>
            <p>- Nem tiltottam-e meg, hogy kimozduljatok Tornyosról? Megmondtam okaimat is erre
               nézve, s te elég könnyelműen és engedetlenül magaddal viszed Dóziát oly helyekre, hol
               ráismernek és fölfedezik hollétét.</p>
            <p>- Ki ismerné őt az indóháznál?</p>
            <p>- Könnyelmű beszéd! Tudod-e, kik voltak azok a férfiak, kik a vonatról leszálltak? -
               kérdé szikrázó szemekkel Holcsi.</p>
            <p>- Enyingi grófot ismertem, a többieket nem!</p>
            <p>- Eszthey gróf és fia is közöttük voltak, kik Zalánczra mennek vadászni, hol beszélni
               fognak rólatok, s Dózia neve említve lesz, és akkor vége van a titoknak, miért már
               annyit áldoztunk, s annyi hasznos kilátás volt azzal összekötve.</p>
            <p>- Volt? - kiáltott föl elhalványodva Klára. - Miért beszél a multban? Mi változott
               ezzel a találkozással, hisz úgy ugrottunk föl a kocsira, mint az őrültek, még hajunk
               szinét sem láthatta senki.</p>
            <p>- Enyingi köszöntött, tehát megismert, s ő elmondja a többieknek, kik vagytok és a
               Dózia név nyomra vezet.</p>
            <p>- De hisz Eszthey nem tudja Dózia létezését! - feleselt Klára, mentegetni igyekezvén
               magát, bár már maga is belátta, hogy helytelenül cselekedett.</p>
            <p>- Mostanig nem tudta, de ily kényes titoknál óvakodni kell minden csekélységtől, mi
               elvezet a helyes nyomra. Szóval rosszul tetted, a mit meggondolatlanul elkövettél, s
               valószinüleg az lesz a következése, hogy visszamentek a fővárosba, és vége a kellemes
               falusi létnek.</p>
            <p>- Én nem megyek! - kiáltott föl duzzogva és megrémülve a leány. - Vigye magával
               Dóziát, ha tetszik... Nem fogom a nyár derekán a város porát nyelni, midőn van falusi
               tartózkodásom, hol kellemes otthonomban élek.</p>
            <p>- Gondold meg jól, mit beszélsz! - figyelmezteté őt Holcsi fenyegető hangon.</p>
            <p>- Én nem látok semmi veszedelmet abban, a minek maga oly nagy jelentőséget
               tulajdonít, - folytatta lecsillapulva és sokkal enyhébb hangon Klára; - s azért
               fölöslegesnek tartom a távozást innét, mi Dóziának is nagyon feltünő volna. Mindössze
               azt tehetjük, hogy míg a vendégek Zalánczon lesznek, nem mozdulunk ki a kert
               területéről.</p>
            <p>- Azt ki is kérném magamnak! Ma még nem határozok semmit. Megvárjuk, lesz-e holnap
               folytatása a mai találkozásnak, s a szerint cselekszünk.</p>
            <p>- Miféle folytatása lehetne?</p>
            <p>- Például, ha meg akarna látogatni bennünket Enyingi társaságában Eszthey gróf; mi,
               tekintve azt, hogy ő kétszer keresett irodámban és nem talált, nagyon valószínű, hogy
               átjön hozzám.</p>
            <p>- Hisz azt a nélkül is megtehette volna, hogy minket lásson az indóháznál.</p>
            <p>- De én elbujtam tőlük és titokban tartottam volna érkezésemet előttük a kiszállásnál
               is, elvegyülve a tömeg közé, s nem vettek volna észre, ha ti oda nem vonjátok a
               figyelmet.</p>
            <p>- No, majd meglátjuk, - viszonzá Klára, ki mindjobban belátta, hogy gyámatyjának
               igaza van. - A holnapi napon eldől, hogy bekövetkezik-e Eszthey gróf látogatása, mert
               valószinüleg sejti, hogy maga csak a vasárnapokat tölti itt, s ha beszélni kíván,
               okvetetlen a holnapot fogja fölhasználni arra, miután a városban sohasem találja
               otthon.</p>
            <p>- Dóziának nem szabad holnap a templomba menni, - mondá az ügyvéd.</p>
            <p>- Hogy akadályozzam azt meg a nélkül, hogy neki feltünő ne volna?</p>
            <p>- Megmondod neki, hogy Eszthey gróf is köztük volt amaz általa látott uraknak, kik a
               vonattal érkeztek, s egyszersmind magyarázatát adod ezzel annak a sietségnek,
               melylyel elhajtattunk.</p>
            <p>- Helyes, de Eszthey Zalánczon van, mi pedig Tornyoson, - mondá nevetve Klára, mi az
               ügyvédet láthatólag ingerelte, ki bosszúsan kérdé:</p>
            <p>- Akarsz engedelmeskedni, vagy nem?</p>
            <p>- Kétségkívül! Azonban Dóziának sokkal elevenebb esze van, mint hogy hihetetlen
               dolgokkal ámítani lehetne, de megpróbálom.</p>
            <p>- Nem próbákról van szó, hanem oly lehetőségekről, mi világos lesz előtte, hogy
               bekövetkezik. Mondd, hogy ha Eszthey magával akarja őt vinni, én nem tehetek ellene
               semmit. Ez majd megrémíti.</p>
            <p>- Meg fogom neki mondani, s talán elmegy a kedve a templomtól, melyben azonban még
               nem látott mást az itteni parasztoknál.</p>
            <p>- Mind a mellett nincs kizárva, hogy holnap átjönnek Zalánczról a misére, hol nincs
               templom. Értesd meg ezt vele, - mondá türelmetlenül Holcsi, s Klára egy helyeslő
               fejbólintással elhagyta a szobát és ment a kertbe fölkeresni Dóziát, ki
               megpillantván őt, sietve közeledett felé.</p>
            <p>- Mit beszélt Holcsi úr, miért kellett oly nevetséges sietséggel eltünnünk az
               indóházból? - kérdé feszülten.</p>
            <p>- Mert Eszthey gróf is az érkezők között volt, s gyámatyám félt, hogy rád ismer és
               magával akar vinni.</p>
            <p>- Ő nem ismer engem, - viszonzá elhalványodva Dózia. - Sőt létezésemet sem tudja.</p>
            <p>- Ki mondta ezt neked?</p>
            <p>- Láttam a grófné viseletéből, midőn az intézetből a palotába vitt magával, titokban
               a hátulsó kapun és melléklépcsőn... Nyugtalan és ideges volt, koronként félve
               tekintett körül. Ki miatt tette volna azt? A cselédségnek ő parancsol, s teheti, a mi
               neki tetszik... Egyedül férje lehetett az, ki előtt titkolni akarta ottlétemet.</p>
            <p>Klára alig tudta titkolni meglepetését e nyilatkozat fölött, s látta, hogy Dóziával
               nagyon vigyázva kell bánni, mert ritka megfigyelő képességgel bir.</p>
            <p>- Nos, ha így van, akkor óvakodnod kell, hogy Eszthey gróffal meg ne ismerkedjél,
               mert könnyen kisülhet mindaz, mit a grófné előtte titokban akart tartani. Ki tudja
               miféle okból?</p>
            <p>- Nem fogok vele találkozni.</p>
            <p>- És nem mégy holnap a templomba?</p>
            <p>- Annak nem látom szükségét, hogy onnét elmaradjak, - mondá látható ijedtséggel
               Dózia, mi nem kerülte el Klára figyelmét.</p>
            <p>- Miért akarod magadat veszélynek kitenni? - kérdé fürkészve.</p>
            <p>- Nincs ott veszély! A templomban még sohasem láttam senkit a parasztokon kivül, s
               bizonynyal holnap sem lesznek mások a misén.</p>
            <p>- A mint tetszik, - viszonzá egykedvüséget tettetve Klára, de gyanus volt neki
               barátnőjének nagy igyekezete meggyőzni őt, hogy nem szükséges elmaradnia a miséről, s
               pár pillanat mulva folytatta, miután Dózia lesütött fővel hallgatott.</p>
            <p>- Én figyelmeztettelek, a többi a te dolgod, s úgy látom, már nem is tartanád oly
               nagy szerencsétlenségnek, ha Eszthey grófné megtalálna?</p>
            <p>- Isten őrizzen attól! - kiáltott föl elsápadva Dózia, - de az nem fog bekövetkezni a
               miatt, hogy a templomba megyek.</p>
            <p>- Ki tudja! Meglehet, az egész férfisereg ott lesz holnap a misén Zaláncról, maga
               Oroszlay gróf és összes vendégei.</p>
            <p>- Azt nem hiszem. Férfiak nem igen szoktak misére járni, például Holcsi úr még egy
               vasárnap vagy ünnepnap sem ment el.</p>
            <p>- Róla nem itélhetsz... Ő egész héten dolgozik, s ide pihenni jön és a szabad levegőt
               kivánja élvezni... De különben, mint mondtam, tehetsz, a mit jónak látsz, csak azután
               ne okozz minket, kik megtettünk érted mindent, hogy a grófné föl ne találjon.</p>
            <p>- És én nagy hálával tartozom jóságtokért, - mondá meghatva Dózia, - és ha kivánod,
               egész nap nem mozdulok ki még a szobából sem, de a miséről nem maradhatok el.</p>
            <p>- Úgy együtt megyünk, - mondá Klára, kinek mindinkább kezdett gyanus lenni az a nagy
               hév, melylyel barátnője a templomba való menetel ügyét védte, s szavai alatt kutató
               pillantással függeszti rá szemét.</p>
            <p>Dózia önkéntelenül összerezzent e nyilatkozatra, mi nem kerülte el Klára figyelmét, s
               bámulata a fölött ki volt fejezve arczán.</p>
            <p>- Vagy azt sem akarod, hogy elkisérjelek? - kérdé kétértelmű mosolylyal.</p>
            <p>- Ellenkezőleg, örülök, ha együtt megyünk, mint első vasárnap tettük, de azóta
               sohasem birtál, vagy akartál ágyadból kikelni, - viszonzá nevetve Dózia, de hangja és
               vidámsága erőltetett volt.</p>
            <p>- Tehát holnap fölkelek időre, - mondá Klára, s egy ideig még Dóziával maradt a
               kertben, kin különös zavart és izgatottságot vett észre, minek oka megfoghatatlan
               volt előtte, de föltette magában, hogy ezentúl jobban megfigyeli tetteit,
               járását-kelését, mert sejté, hogy annak valami titka van, mi a templommal különös
               összefüggésben lehet, miután csak az az egyetlen hely volt eddig, hová ő nélküle és
               egyedül ment...</p>
            <p>A következő reggel nyájas napsugarakkal virradt meg, s a ház körül csend és béke
               honolt, nem úgy mint az épületben lakók szivében, kik együtt és külön-külön
               nyugtalanul látták elérkezni a vasárnapot.</p>
            <p>Klára közölte gyámatyjával, hogy Dóziát nem tudta lebeszélni a misére való
               menetelről, s e szerint nem maradt egyéb hátra, csellel tartóztatni őt vissza, és
               együtt tervet főztek ki, mi lehetetlenné tegye Dóziának a távozást...</p>
            <p>Alig volt nyolcz óra, midőn Klára heves görcsökről panaszkodott szobaleányának, s
               megbizta, hogy hivja be Dóziát hozzá, mert nagyon szenved.</p>
            <p>- Dózia kisasszony már elment, - mondá Zsófia, a szobaleány.</p>
            <p>- Talán a kertben sétál? - kérdé meglepetve Klára, s elfelejtkezvén görcseiről,
               gyorsan felült ágyában.</p>
            <p>- Imádságos könyvet vitt kezében, mint minden vasárnap reggel. Valószinüleg a
               templomba ment.</p>
            <p>- Ily korán! - kiáltott föl Klára, s gyorsan öltözni kezdett.</p>
            <p>- Már jól van kisasszony? - kérdé elmosolyodva Zsófi.</p>
            <p>- Valamivel jobban, - viszonzá szenvedő hangon a kérdett, kinek csak most jutott
               eszébe, hogy egy percz előtt még oly nagy beteg volt.</p>
            <p>- Maradjon az ágyban, majd hozok teát, az jót fog tenni.</p>
            <p>- Nem kell! Készítse ki kalapomat, keztyűmet és napernyőmet.</p>
            <p>- Csak nem akar a templomba menni?</p>
            <p>- De igen, tegye, a mit mondtam.</p>
            <p>A leány előszedte a szekrényből a kivánt tárgyakat és távozott, Klára pedig nem birt
               bámulatából magához térni, mert Dózia viselete oly nyilt ellenszegülést mutatott,
               mit nem tett volna föl eddig róla.</p>
            <p>Mindenekelőtt gyámjával kellett közölnie a történteket, s készen lévén öltözékével,
               futott annak szobájába, mely azonban üres volt és a kertben sem találta őt sehol.</p>
            <p>Hova lehetett? tünődött a kertben járkálva, ki ily korán még ágyát sem szokta
               elhagyni, a mint a szobaleány mondta, még nem is reggelizett és senki sem tudott
               hollétéről felvilágosítást adni.</p>
            <p>Pedig ő nem mert az ügyvéd jóváhagyása nélkül semmit tenni, s nem is indult el, mint
               tervezte, Dózia után. Elhatározta, hogy megvárja az ebédlőben Holcsi visszatértét és
               a szerint intézi teendőit, a hogy az elrendeli, mit tegyen.</p>
            <p>Az ebédlőben terített asztalt talált, de még minden érintetlen volt azon, sem Dózia,
               sem a házi úr nem fordult meg ott a reggel folytán, s ő volt az első, ki étkezéshez
               fogott.</p>
            <p>Lassan szürcsölte teáját, koronkint a falon függő hangos ketyegésű órára pillantott,
               s mind nagyobb csodálkozással látta, hogy tíz óra felé járt az idő, a misének már
               régen végének kellett lenni és sem Dózia nem jött, sem gyámapja nem mutatta magát mi
               megfoghatatlan volt előtte.</p>
            <p>Éppen el akarta hagyni az ebédlőt, midőn hevesen föltárult az ajtó s Holcsi rohant be
               rajta, izzadtságtól borítva, mintha futott volna.</p>
            <p>- Honnét jön? - kiáltott föl kinézésétől megriadva Klára.</p>
            <p>- Jer szobámba, ott majd megtudod, de előbb egy levelet kell fogalmaznunk.</p>
            <p>Sietve mentek a mondott helyre s az ügyvéd íróasztalához ülve, gyorsan írni kezdett,
               fönhangon mondván a szavakat, miket papirosra tett:</p>
            <p>Tisztelt Holcsi úr!</p>
            <p>Végre nyomában vagyok annak a fiatal leánynak, kit feleségem hetek óta keresett.
               Megtudtam, hogy az önnél tartózkodik s ma a déli órákban érte jövök, hogy magammal
               vigyem és ha ellenállásra találnék az önök részéről, a rendőrséget veszem igénybe:
               Készítse elő az utazásra, mert onnét azonnal a vasúti indóházhoz hajtatok vele
               együtt.</p>
            <p>Eszthey Bertalan gróf.</p>
            <p>- Mire való ez a levél? - kérdé megütközve Klára.</p>
            <p>- Ha Dózia megjön, felolvasom ezt előtte s nem kételkedem, hogy ő annyira megretten,
               hogy azonnal el fog veled utazni, minek rögtön meg kell történni.</p>
            <p>- De hát miért? mi történt?</p>
            <p>- Nincs időm bővebb magyarázatra, csak anynyit mondok, hogy Dózia ma korán reggel
               eltávozott a háztól s én ezt ablakomból látva, utána mentem, ki nem a templomba
               tartott, hanem kerülő utakon a tó partjára, hova én igen távolról követtem, hol ő
               háttal felém leült egy fatörzsre, kezébe hajtá fejét, gondolkodott és várni látszott
               valakit.</p>
            <p>- Azután? - kérdé a legnagyobb bámulattal s visszatartott lélekzettel Klára.</p>
            <p>- Meghúzódtam az erdő levágott s rakásra halmozott fái mellett és szintén vártam, mi
               nem tartott hosszú ideig, mert nemsokára Oroszlay grófot pillantottam meg, ki sietve
               közeledett Dózia felé s midőn hozzáért, karjába vette és csókokkal halmozta el.</p>
            <p>Klára szája széléig elhalványodott e hihetetlen hírre.</p>
            <p>- Le-he-tet-len, - rebegte álmélkodva.</p>
            <p>- Úgy van, a hogy mondom és nem hallgathatom el, hogy szépen vigyáztál rá, kinek
               gondjára volt bízva s idáig jutott egy férfival, kiről mi azt sem gyanítottuk, hogy
               ismeri.</p>
            <p>- Álmomban sem jutott ilyen eszembe és még most is...</p>
            <p>- Mindegy, akármi a véleményed, a mit elmondtam, azt saját szemeimmel láttam s kétség
               nem férhet hozzá.</p>
            <p>- Most már értem a levél czélját, - rebegte félig leverten, félig haraggal Klára. -
               Dóziát el kell innét távolítanunk.</p>
            <p>- Még pedig mielőbb. Mihelyt haza jön, fölolvasom neki e levelet, s ő annyira
               megriad, miként készen lesz az utazásra. Azért készülj, hogy egy óra mulva
               indulhassatok.</p>
            <p>- De így állván a dolgok, ha például ő nem akar majd menni?</p>
            <p>- Teszünk róla! - viszonzá Holcsi oly mogorva, fenyegető hangon, hogy Klára
               összeborzadt.</p>
            <p>- És hova megyünk? - kérdé azután.</p>
            <p>- Egyelőre Budapestre, később tovább. Ez a leány, mint tudod, rám nézve vagyont
               képvisel és a jelek után itélve, Oroszlay beavatkozása megfoszthat attól. Azért
               minden áron elejét kell vennünk, hogy az ne történhessék. Értsd meg jól, minden
               áron!</p>
            <p>Klára hangokat hallott a kertben s az ablakhoz szaladt.</p>
            <p>- Dózia jön! - mondá gyámjának, ki rögtön az ajtó felé közeledett, hol annak be
               kellett lépni az ebédlőbe, s pár percz mulva szemközt álltak egymással a
               küszöbön.</p>
            <p>- Hála Istennek, gyermekem, hogy itt van, - kiáltott föl Holcsi s észrevette, hogy
               Dóziának sötétpiros lett arczocskája s szeme elborult, mely pár pillanat előtt még
               boldogságban tündökölt.</p>
            <p>A rossz lelkiismeret, gondolta az ügyvéd.</p>
            <p>- Kiván valamit tőlem? - rebegte elfogultan a leányka.</p>
            <p>- Mindenekelőtt olvassa ezt a levelet.</p>
            <p>Dózia reszkető kézzel vette át a papirost, sejtvén, hogy abban rá nézve valami rossz
               foglaltatik, mert úgy Klárának, ki közel jött hozzá, mint Holcsinak különös szomorú
               és vésztjósló kifejezést látott vonásain, kik feszülten lestek a levél hatását
               arczán, mely perczről-perczre rémültebb és izgatottabb lett.</p>
            <p>- Soha! - kiáltott föl Dózia könybelábadt szemekkel. - Én Eszthey grófot nem követem,
               inkább...</p>
            <p>- Mit szándékozol tehát tenni? - kérdé Klára.</p>
            <p>- Megszököm innét, elmegyek előle, de hogy is tudta meg ittlétemet?</p>
            <p>- Bizonynyal Oroszlay gróf mondta meg neki.</p>
            <p>- Ő nem! - kiáltott föl meggondolatlanul Dózia, azután gyorsan elhallgatott,
               észrevéve gyanus tiltakozását. - Azt hiszem, a gróf nem is tudja a nevemet.</p>
            <p>Ez utolsó szavak által helyre akarta hozni meggondolatlanságát, de az már kevés
               hatást tett hallgatóira, hisz mindketten tisztában voltak vele.</p>
            <p>- Az most már mindegy is, kitől tudta meg hol és kilétét Eszthey... - kezdé az ügyvéd
               kenetteljes hangon, mi részvétét akarta kifejezni. - Leveléből olvashatta
               elhatározott szándékát, s én, fájdalom, most már mit sem tehetek
               megvédelmezésében.</p>
            <p>- Ki akar neki szolgáltatni? - kérdé rémülten a leány.</p>
            <p>- Mit tehetek?</p>
            <p>- Klára! - kiáltott föl zokogva Dózia s hozzáfutott és kebelére vetette magát. -
               Segíts rajtam, adj tanácsot, mit tegyek, inkább bármire hajlandó vagyok, minthogy ama
               gyűlölt palotába visszatérjek, hol cselédszobában lett volna lakásom, s a grófné
               mindenki előtt rejtegetni akart... Engem! ki nem vétettem soha senkinek, s úgy bántak
               velem, mint a gonosztevővel, kit meg akarnak menteni a büntetéstől.</p>
            <p>Klára átölelte a zokogót, de fején keresztül egy diadalmas pillantást vetett
               gyámjával, s gyorsan mondá:</p>
            <p>- Nem, Dózia, mi nem engedhetjük, hogy elvigyenek tőlünk, de csak egy mód van, hogy
               Eszthey gróf erőszakoskodásait megakadályozzuk.</p>
            <p>- És az? - kérdé reményteljesen Dózia.</p>
            <p>- Azonnal el kell utaznunk Budapestre, és onnét tovább, hogy még nyomodat se
               találhassák meg.</p>
            <p>- Menjünk! - kiáltott föl Dózia. - Menjünk azonnal bárhova... Én készen vagyok.</p>
            <p>- Tehát siessünk. Te gyorsan reggelizzél, én azalatt bepakkolok egy bőröndöt a
               legszükségesebb holmikkal... Nemde, gyámatyám, megegyezik tervünkbe?</p>
            <p>- Ha Dózia kivánja, megteszem! Azonban gondolja meg jól gyermekem, a mit cselekszik,
               nehogy később - nem tudjuk, hogy alakulnak a dolgok: engem szemrehányás érjen.</p>
            <p>- Soha! - mondá szenvedélyes föllobbanással a leányka. - Szabad akaratomból megyek
               el, s nincs hatalom, mi visszatarthasson.</p>
            <p>- Ime, papiros és tinta. Írja meg ezt az elhatározását néhány sorban, hogy fedezve
               legyek minden eshetőség ellen.</p>
            <p>És Dózia készséggel írta le, mit az ügyvéd tollába mondott, azután gyorsan költötte
               el reggelijét, mialatt Klára elkészített mindent az utazásra s fél óra mulva kocsin
               ültek s röpültek az indóház felé, hol kevés ideig kellett várniok a berobogó vonatra,
               mely őket a Dózia által rettegett «veszély» elől a fővárosba szállítá.</p>
            <p>- Vigyázz, nehogy írhasson Oroszlaynak! - súgta Klárának Holcsi, mielőtt elutaztak s
               az helyeslőleg intett fejével és az ügyvéd kirobogni látván a fogatot, elégedetten
               dörzsölé kezét s szemei szemüvege alatt villogtak az örömtől, mialatt suttogta:</p>
            <p>- Most már kereshetik őt, a merre akarják. Addig, míg én szükségét és hasznát nem
               látom, hogy Eszthey megtalálja Dóziát, nem fognak nyomára akadni és akkor? Nos, akkor
               sok pénzzel lesz gazdagabb Holcsi ügyvéd.</p>
            <p>Csöndben tölté a vasárnapot, evett-ivott, pihent. Zalánczról senki sem mutatta magát
               s már remélte, hogy a mitől félt, nem következik be s Eszthey nem látogat el hozzá
               falusi magányában, mi egyrészt kellemes volt neki, másrészt közönyt látott abban, mi
               nem illett tervének keretébe s félni kezdett, hogy nem éri el czélját.</p>
            <p>Nos, akkor megeresztünk egy második határozott formába öntött levelet a grófnak, mi
               fölrázza őt lelki nyugalmából és cselekedni fog. Addig várunk Isten nevében, hisz a
               dolog nem sürgetős, nem is veszélyes, csak ha - Oroszlay közbelépése jutna
               érvényre...</p>
            <p>Így elmélkedett a kert illatos bokrai között szivarozva, s nézte a fehér felhőket és
               később a szeliden alászálló napot, mely lángtengerbe önté végső sugaraival a csöndes
               tájat, s az erdők fáinak sötétzöld koronáit, midőn egyszerre kocsizörejt hallott és
               megriadva ugrott föl helyéről.</p>
            <p>Az épület előtt uri fogat állt meg s Eszthey ugrott le arról.</p>
            <p>- Itthon van a nagyságos úr? - hallá kérdezni Holcsi és tudván, hogy most már nem
               kerülheti ki vendégét, kisietett a kertből annak fogadására, kivel folytatandó
               társalgását már hónapok előtt kigondolta, s bár kellemetlen volt annak már nem várt
               jövetele, nem érte készületlenül, mint a hogy minden rosszaság és ravaszság folyton
               rendezve volt az ő soha nem pihenő elméjében.</p>
            <p>A két férfi feltünő hideg meghajlással köszönté egymást.</p>
            <p>- Bocsánatot kérek, hogy itt falun zavarom, - kezdé Eszthey, mialatt bementek a házba
               s az ügyvéd szobájába vezeté vendégét.</p>
            <p>- Mindenkor és mindenütt szolgálatára állok méltóságodnak, - viszonzá Holcsi
               udvariasan, helylyel kinálva meg a grófot,</p>
            <p>- Ön ismer engem?</p>
            <p>- Van szerencsém - látásból.</p>
            <p>- Kétszer kerestem irodájában, de sohasem találtam, s megtudván, hogy a közelben
               lakik és tegnap velünk egy vonaton érkezett, siettem fölhasználni az alkalmat.</p>
            <p>- Valami sürgős ügyben?</p>
            <p>- Nem éppen sürgős, de rám nézve fontos... Tud ön arról, hogy egy névtelen levél
               küldetett hozzám pár hónap előtt, melyben egy «fontos ügyről» volt szó, miről a
               kegyed irodájában kaphatok fölvilágosítást.</p>
            <p>- Névtelen levél? - kérdé csodálkozva az ügyvéd. - Nem, gróf úr, arról nem tudok, s
               miféle czélból iratott az?</p>
            <p>- A czélt nem tudom Sőt az is megfoghatatlan előttem, kinek jutott eszébe névtelen
               levelet intézni hozzám, holott azt bárki neve alatt tudathatta volna velem.</p>
            <p>- Mikor kapta gróf úr azt a levelet?</p>
            <p>- Hónapok előtt, de miután az elhányódott, a napot nem tudnám meghatározni.</p>
            <p>- És ez ügyben keresett engem méltóságod?</p>
            <p>- Miután a levél önre hivatkozott, siettem fölkeresni irodáját.</p>
            <p>- De nem voltam otthon. Sajnálom, hogy hiába fáradt hozzám, azonban azt kell tudnom,
               miféle ügyben kellene felvilágosítást adnom?</p>
            <p>Eszthey arczán zavar látszott e kérdésre.</p>
            <p>- Van nekem egy fontos ügyem, melyben évek óta fáradozom s nem tudok eredményre jutni
               és ama levelet olvasva, arra a gondolatra jöttem, hogy esetleg arról lehet szó, de
               úgy látszik, csalódtam, miután ön nem tud arról semmit.</p>
            <p>- Nincs sejtelme arról méltóságodnak, hogy ki írhatta a levelet?</p>
            <p>- Legtávolabbról sem gyanakszom senkire.</p>
            <p>- De az illetőnek mégis kell tudni gróf úr «fontos ügyéről».</p>
            <p>- Az kétségtelen, - viszonzá zavarral Eszthey. - Bár körülbelől tizenöt éve annak,
               hogy a mondott ügy kezdetét vette.</p>
            <p>- Valamely fontos titok gróf úr multjából?</p>
            <p>- Egy gyermekről van szó, ki eltünt és én sokáig kerestem s ki ha él, most már nagy
               leány lehet.</p>
            <p>- És gróf úr még mindig óhajtaná föltalálni?</p>
            <p>- Természetesen! Az legfőbb vágyam.</p>
            <p>- Tudakozódott méltóságod a lefolyt évek alatt arról a leányról?</p>
            <p>- Igen és nem, - mondá folytonos zavarral Eszthey. - Eleinte sokat fáradtam
               föltalálásán, de hasztalan volt minden, később már elfelejtettem s most egy éve lehet
               annak, hogy...</p>
            <p>- Beszéljen, kérem, egészen őszintén. Az ügyvéd olyan, mint az orvos, ki csak úgy
               segíthet a bajon, ha annak minden részletét ismeri.</p>
            <p>- Igaza van, - mondá gyors elhatározással a gróf. - Tehát kezdjük előlről. Emlékezik,
               hogy ezelőtt tizenöt évvel egy szenzácziós gyilkosság történt Budapesten?</p>
            <p>- Történt több is, nem tudom, melyiket érti méltóságod, - viszonzá Holcsi s szemüvege
               alatt villogtak szemei.</p>
            <p>A lapokban körülbelül a következő fölhívás jelent meg akkor:</p>
            <p>Tegnap este 7 és 8 óra között borzasztó gyilkosság történt a Soroksári-út egyik
               házában. Megöltek egy fiatal, beteg asszonyt, ki kis gyermekével lakott ott egy
               hónapos szobában. A gyermek eltűnt, s a nőt halva találta háziasszonya, kitől az a
               lakást bérelte. Titokzatos eset volt, mert a nő oly szegénységben élt, hogy a
               rablógyilkosság ki van zárva, s egyedül boszú műve lehetett, vagy a gyermek végett
               történt, kit el akartak a nőtől rabolni.</p>
            <p>- Rémlik előttem, hogy olvastam arról a különös gyilkosságról, mit, úgy emlékszem,
               soha sem tudtak földeríteni...</p>
            <p>- Soha! A mult évben azonban ismét szó volt a lapokban erről a gyilkosságról, mit már
               feledésbe temettek más események. Mert valaki fölhivásokat tett közzé az ujságokban,
               s húszezer koronát igért annak, ki neki hírt ad az eltünt gyermekről, s azt élve vagy
               halva föltalálja.</p>
            <p>- És ekkor ismét nem tudott senki fölvilágosítást adni? - kérdé fürkésző tekintettel
               Holcsi.</p>
            <p>- Azt hiszem, nem, mert azt is hozták volna a lapok.</p>
            <p>- És gróf úr ismerte ama meggyilkolt nőt?</p>
            <p>- Ismertem, - mondá komor arczczal, lesütött szemekkel a kérdett. - Sőt több évig
               összeköttetésben álltam vele, de egyszerre ő maga szakítva azt meg, többé nem tudtam
               róla semmit. Egy napon elhagyta lakását, s nem tudatta velem hollétét, és csak akkor
               hallottam ismét róla, midőn az ujságok hozták meggyilkoltatását és nevét, de
               fájdalom, akkor már későn volt, hogy valamit tehessek érte. A gyermeket azonban
               mindenfelé kerestettem, kutattam, de eredménytelenül.</p>
            <p>- És mit szándékozott a gyermekkel tenni gróf úr?</p>
            <p>- Mily kérdés! - kiáltott föl hévvel Eszthey. - Neveltetni akartam, gondoskodni róla
               és férjhez adni gazdag hozománynyal.</p>
            <p>Az ügyvéd pár pillanatig hallgatott, mintha mély gondolatokba volna merűlve, azután
               kérdé:</p>
            <p>- És gróf úr ama névtelen levél vétele után az eltünt gyermekre gondolt?</p>
            <p>- Természetesen, mi másra czélozhatott volna az?</p>
            <p>- Az kérdés, valamint az is, nem akar-e az valami zsarolás lenni, - mondá
               figyelmeztetőleg az ügyvéd. - Gróf úr nős ember lévén, nem szeretné, ha ez a dolog
               nyilvánossá lenne?</p>
            <p>- Magától értetődik, hogy ez rám nézve kellemetlen volna. Sőt válságos lehetne.</p>
            <p>- Nos, gróf úr, én nem tudok ama leányról, ki ma, mint mondja, tizenhetedik évében
               lehet, fölvilágosítást adni, és meg nem foghatom, miért utasította méltóságodat
               ama levél írója hozzám? Azonban, ha megbíz annak keresésével, én már nehezebb
               ügyeket és titkokat is földerítettem; iparkodni fogok a gyermek nyomára jönni. Hogy
               sikerül-e az, nem tudom, de remélem, mert a föld nem nyelhette el ama gyermeket, s
               élve vagy halva nyomára kell jönnünk.</p>
            <p>- Szivesen megbízom önt, csak egyre kérem.</p>
            <p>- Szabad tudnom, mi az?</p>
            <p>- A mennyire lehet, ne vegye igénybe a rendőrség hozzájárulását a kereséshez.</p>
            <p>- Ezt megigérhetem, mert kéz alatt fogok kutatni utána. Azonban szeretném tudni,
               kinek volt érdekében most a lapokban tizenöt év után fölújítani ezt a dolgot?</p>
            <p>- Nincs róla fogalmam, sőt azt sem tudom, hogy lett volna ama szegény meggyilkolt
               nőnek valamely rokona.</p>
            <p>- Az nem is valószínű, hogy ha ő oly szegény volt, annyira tehetős rokona lett volna,
               ki húszezer koronát igérjen a gyermek föltalálójának... Most, tizenöt év után!</p>
            <p>- Annak tehetős embernek kell lenni, - mondá Eszthey gondolkodva.</p>
            <p>Az ügyvéd habozva kérdé:</p>
            <p>- És hajlandó volna gróf úr ugyanoly összeggel jutalmazni azt, ki a keresett
               gyermeket föltalálja?</p>
            <p>- Kétszer annyival - kiáltott föl szenvedélyes hévvel Eszthey. - De a gyermek
               azonosságának kétségkívülinek kellene lenni.</p>
            <p>- Az magától értetődik. Tehát számíthatok igéretére?</p>
            <p>- Írásban adom, ha kívánja.</p>
            <p>Holcsi készséges sietséggel ment íróasztalához s ugyanazt a tollat adta a gróf
               kezébe, melylyel Dóziával iratta meg a levelet, melyben az kijelenté, hogy szabad
               akaratából távozott Tornyosról.</p>
            <p>Eszthey kiállította a kötelezvényt s távozni készült, midőn az ügyvéd megállítá.</p>
            <p>- Egy fontos dolgot elfelejtettünk gróf úr, a keresendő gyermeknek a nevét.</p>
            <p>- Pármai Teodózia, - viszonzá gyorsan Eszthey, s kisietett a szobából, mintha a
               kiejtett név üldözte volna...</p>
          
         </div>
          <div type="chapter">
            <head>XII.</head>
            <p>Majdnem egészen besötétedett, midőn Eszthey Bertalan a zalánczi kastély előtt
               leszállt a fogatról, hol a parkban együtt találta az egész férfitársaságot, Jakab
               gróf vendégeit, kik az épület előtt le- és fölsétálva beszélgettek, élvezvén a
               gyönyörű nyári estét.</p>
            <p>Megérkezni látván őt, mindnyájan hozzá siettek s alig birt kérdéseikre
               válaszolni.</p>
            <p>- Jól végezted dolgodat?</p>
            <p>- Láttad a szép leányt, kit az ügyvéd tegnap megszöktetett előlünk?</p>
            <p>- Előhoztad-e, hogy meg akarjuk őket látogatni? stb. - kérdezték sorban egymásután
               tőle, ki nem valami különös jó kedvvel érkezett vissza s egyhangú és rövid
               feleleteket adott.</p>
            <p>Csupán a háziúr nem szólt semmit. Lovait simogatta s a kocsissal ereszkedett
               beszédbe, de hallott minden kérdést, mi vendégei ajkáról elröppent, valamint
               feszülten várta Bertalan gróf feleleteit.</p>
            <p>- A hölgyeket nem láttam, - viszonzá Eszthey, - de elég jól végeztem. Látogatásokról
               nem beszéltem, komoly dolgom volt az ügyvéddel s elfelejtettem szándéktokat az
               odamenetelre nézve bejelenteni.</p>
            <p>- Mily kár! - kiáltott föl Eszthey Béla s a többiek nevettek, mialatt Bertalan gróf
               otthagyva őket, szobájába ment, s vacsoráig nem is látták őt, ki gondolkodva ült
               ablakánál, s fölmerültek emlékében a mult eseményei, melyekre már évek óta alig
               gondolt, de most ama társalgás következtében, melyet Holcsival folytatott, ismét
               élénken gondolt azokra vissza...</p>
            <p>A többiek észrevették lehangoltságát, de nem tudakozódtak okáról s kedélyesen mult el
               az est, csak Jakab vetett olykor egy-egy kérdő pillantást Esztheyre, kit még sohasem
               látott oly csendesnek, mint ma, ki rendesen alig birt jókedvével, s gyakran majdnem
               korához nem illő csapongó vígságban tölté az időt.</p>
            <p>A következő nap a társaság vadászni indult, de a házi úr nem tartott velük, mit senki
               sem vett tőle rossz néven, ismervén annak hajlamait az egyedülléthez, s hagyták
               álmodozni, mint a hogy nevetve mondták.</p>
            <p>De ezuttal Jakab gróf nem adta magát álmodozásnak, hanem sietett élvezni a boldog
               valóságot s ment a szép kék tó partjára, hol Dóziával összebeszéltek, hol találkozni
               fognak.</p>
            <p>Nem találván ott a leánykát, beleült egyik csolnakba és ringatta magát a habokon,
               szemét nem véve le arról az irányról, honnét annak érkeznie kellett.</p>
            <p>Azonban mult az idő. A nap már magasan úszott az égen, de a várva-várt alak még
               mindig nem tűnt föl a látóhatáron s Jakab nyugtalan kezdett lenni. Mi történt, miért
               maradt el, kit nem úgy itélt meg rövid ismeretségük folytán, mint ki igéretet tesz,
               de nem tartja meg.</p>
            <p>Valami tartóztatja! Áthághatatlan gát gördült elébe... És midőn már délfelé járt az
               idő, s letett minden reményről, kiugrott a partra, de nem tudta mihez kezdjen.
               Nyugtalansága a legmagasabb fokra hágott.</p>
            <p>Elhatározta, hogy hazamegy, nyergeltet és átlovagol Tornyosra, mintha az ügyvédet
               keresné, kiről tudta, hogy nem találja otthon, azután a hölgyekről kérdezősködik, kik
               talán elfogadják látogatását és sikerül megtudnia Dóziától, miért maradt el az igért
               «légyottról»?</p>
            <p>Ugy is tett s fél óra mulva már nemes paripáján ült és belső nyugtalansága szárnyakat
               adott lovának...</p>
            <p>Megérkezve Holcsi háza elé, ott mindent szorosan bezárva talált, a függönyök
               leeresztve, az ajtók becsukva s az épület teljesen lakatlannak látszott, mi nagy
               megdöbbenést okozott neki.</p>
            <p>- Itthon van a nagyságos úr? - kérdé egy, az udvaron dolgozó cselédtől.</p>
            <p>- Nincs, uram. Ma reggel elutazott s csak a hét végén jön vissza.</p>
            <p>- És a kisasszonyok?</p>
            <p>- Azok már tegnap elutaztak.</p>
            <p>- El-u-taz-tak? Hová?</p>
            <p>- Azt nem tudom. A templom után egy óra mulva kocsira ültek, mely az állomásra vitte
               őket.</p>
            <p>Jakab most már érté Dózia elmaradását, de meg nem foghatta, mi történt, hogy oly
               gyorsan útra keltek, a nélkül, hogy a leányka arról tudott volna, mert hisz megigérte
               másnapra való megjelenését a tó partján.</p>
            <p>Megfordítá lovát, lépésben ment hazafelé. Mély tünődés és levertség vett rajta erőt.
               - Esztheyre gondolt, ki tegnap az ügyvédnél járt, s ama gyanú szállta meg, ha
               nincs-e összeköttetésben annak látogatása Dózia távozásával?</p>
            <p>Ő a mily nyugodt, álmodozó, csöndes vérkeringésű volt rendesen, oly erélyes, gyors és
               hevülő tudott lenni elhatározásaiban, ha a körülmények úgy kivánták, s most is
               elhatározta, hogy pár napig vár Dózia tudósítására, ki bizonnyal megirja neki
               váratlan távozásának okát, azután megy keresni őt, mert érezte, hogy nélküle már nem
               tud élni.</p>
            <p>De hiába várt, Dóziától nem érkezett semmi fölvilágosítás. Eltűnt az nyom nélkül,
               mint a lehelet, s ő harmadnap tudatta vendégeivel, hogy neki okvetlen a fővárosba
               kell menni, de kérte őket, hogy maradjanak tovább is Zalánczon, s ne zavartassák
               magukat az ő távolléte által, mi nem fog hosszúra terjedni, s addig helyettesítse őt
               Enyingi, mint háziúr.</p>
            <p>A vendégek megigérték, hogy pár napig még folytatják a vadászatot, azután, ha ő addig
               nem térhetne vissza, ki-ki megy a maga útjára...</p>
            <p>Oroszlay tehát pár óra mulva elutazott Budapestre, s első dolga volt Holcsi lakására
               menni, megtudandó, ott vannak-e a hölgyek, vagy talán már időközben visszatértek
               Tornyosra?</p>
            <p>Azonban a lakáshoz érve, egyszerre az a megdöbbentő kérdés merült föl benne: mivel
               lépjen be Holcsi irodájába.</p>
            <p>A fiatal hölgyekről nem tudakozódhatott, s más hirtelenében nem jutott eszébe. A
               birtokról kellett vele valamit beszélni. De mit? Egyszerre iszonyú zavarba jött, és
               habozva állt az ajtó előtt.</p>
            <p>Ekkor csöndes léptek neszét hallotta háta mögött, s gyorsan visszafordulva,
               lefátyolozott hölgyet látott maga mellett, ki megpillantván őt, halk, meglepődő
               felkiáltást hallatott, s ő Esztheyné grófnét ismerte föl benne.</p>
            <p>- Ön a városban van? - kérdé bámulva. - Hisz férjem és fiam vadászni mentek uj
               birtokára, vagy csak nekem mondták, hogy oda mennek?</p>
            <p>- Csak egy napra jöttem, ma este még visszatérek, de bámulok, grófné, kegyedet e
               lakás előtt találva, - mondá Oroszlay némi zavarral.</p>
            <p>- Valószínűleg egy és ugyanazon ügyben jöttünk, Dózia miatt! - mondá észrevehető
               keserűséggel Hermance.</p>
            <p>- Engem nem az hozott ide. Mint tudja, grófné, a kegyed által e tekintetben rám
               bizottakat én teljesen bevégeztem.</p>
            <p>- És csakugyan nem hajlandó többé segédkezet nyujtani nekem? - kérdé kutató hangon
               Esztheyné.</p>
            <p>- Minden másban szívesen, de ezt czéltalannak tartom.</p>
            <p>- Igy többé nem számíthatok senkire! - sóhajtott föl Hermance, s azért vagyok ma itt,
               mert Holcsinak végre is meg kell mondania, mi czélja van Dóziával, kit csellel
               csaltak el Obrenné intézetéből.</p>
            <p>- Biztosítom, hogy ő nem fog beszélni.</p>
            <p>- Majd meglátjuk... Most csak az a kérdés, ki lépjen be először hozzá?</p>
            <p>- Természetesen grófné lesz az.</p>
            <p>- És ön addig várakozni fog itt az ajtó előtt? Ezt alig fogadhatom el.</p>
            <p>- Az én ügyem nem sietős. Sétálni megyek, s félóra mulva visszatérek.</p>
            <p>Esztheyné kissé hidegen intett fejével és belépett az irodába, de Jakab gróf nem
               távozott, mint mondta, hanem várt annak visszajöttére, kitől talán megtudhat valamit
               Dózia hollétéről, bár nagyon kétséges volt előtte, hogy az ügyvéd egyáltalán szóba
               ereszkedik-e vele?</p>
            <p>Nem sokáig kellett várnia.</p>
            <p>Hermance pár percz mulva levert tartással jött vissza, s komor, csalódott hangon
               mondá:</p>
            <p>- Azt állítják, hogy az ügyvéd nincs otthon, de a zavarból itélve, melyet segédjein
               láttam, azt kell hinnem, hogy eltitkolják az irodában létét.</p>
            <p>- Arra nem számíthattak, hogy grófné ma fölkeresi őt. Most én fogok kisérletet tenni,
               - mondá Jakab, s köszönt és belépett a lakásba, hol Holcsi éppen abban a pillanatban
               dugta ki fejét a szobájába vezető ajtón, s megpillantván őt, titkolhatlan zavar
               látszott rajta.</p>
            <p>- A birtok ügyében jöttem, ügyvéd úr, - kezdé Oroszlay, bajusza alá rejtvén mosolyát
               a fölött, hogy az ügyvédet sikerült meglepnie.</p>
            <p>De Holcsi ravaszabb volt, mint hogy azonnal el ne találta volna, hogy mi hozta az
               ifjút hozzá s mondá:</p>
            <p>- Méltóztassék belépni, gróf úr, bár ma senkinek sem vagyok itthon, mert holnap egy
               fontos tárgyalásra készülök, s ilyenkor be szoktam zárkózni, hogy ne zavarjanak.</p>
            <p>- Csak pár perczig veszem igénybe idejét, - viszonzá udvariasan Oroszlay, szobájába
               követve Holcsit.</p>
            <p>- Mivel szolgálhatok?</p>
            <p>- Csudálkozni fog, ha mondom, hogy Zalánczot szeretném bérbe adni.</p>
            <p>- Már? - kiáltott föl az ügyvéd, de egyetlen szót sem hitt el e tervből.</p>
            <p>- Az ősszel hosszabb időre külföldre utazom, s csak pár év mulva térek vissza.</p>
            <p>- De hát akkor miért vette meg gróf úr Zalánczot? - kérdé Holcsi majdnem gúnyosan,
               tudva, hogy bujósdit játszanak egymással.</p>
            <p>- Megtetszett, a gyönyörű vidék, föllelkesített.</p>
            <p>- De már megbánta! Bocsásson meg méltóságod, de ez nagy állhatatlanságra mutat.</p>
            <p>- Tudna nekem egy bérlőt ajánlani? - kérdé a gróf kissé hidegen.</p>
            <p>- E pillanatban senkit.</p>
            <p>- De talán gondolkozik rajta, vagy nem volna hajlandó saját maga bérbevenni
               Zalánczot? Úgy tudom, a fiatal hölgyek nagyon szeretik azt a vidéket.</p>
            <p>- Elérkeztünk a dolog lényegére, - gondolta boszusan az ügyvéd, s hogy mielőbb végét
               vesse a komédiának, tettetett egykedvüséggel mondá:</p>
            <p>- Gyámleányom megszakítá falusi tartózkodását, és hosszabb időre külföldre utazott
               barátnőjével.</p>
            <p>- Utazni ment? Holott oly elragadtatással beszéltek mindketten a falusi
               tartózkodásról. És hova, merre vették útjukat?</p>
            <p>Holcsinak szemüvege alatt gúnyos kifejezéssel villogtak szemei.</p>
            <p>- Azt magam sem tudom, - mondá egykedvüen. - Gyámleányom nagyon szeszélyes. Egyik
               óráról a másikra változtatja terveit s én szabad kezet engedek neki.</p>
            <p>- Lehetetlen, hogy ne közölték volna utitervüket, - mondá megfeledkezve óvatosságáról
               a gróf, s hangja feszült és sürgető volt.</p>
            <p>- Érdekli az a gróf urat?</p>
            <p>- Csodálkozom fölötte, miután kegyed pár percz előtt megrótta az én
               állhatatlanságomat.</p>
            <p>- Egészen más a nő, mint a férfi, s megvallom, hogy gyámleányomat én nagyon
               elkényeztettem. Az ilyen öreg, nőtlen ember nem ért a neveléshez, azonkivül Klára
               már husz éves s majdnem szabad ura tetteinek.</p>
            <p>- Így a bérletre nézve nem tud ön rajtam segiteni s kénytelen vagyok máshoz fordulni,
               - mondá Jakab gróf, látva, hogy az ügyvédtől nemcsak nem tud meg semmit, de további
               kérdezősködésével gyanut ébreszt benne. Azért elhagyta helyét s rövid köszönés után
               távozott.</p>
            <p>Az ügyvéd nevetve tekintett utána.</p>
            <p>- Ez a jámbor fiatal ember Holcsi Kálmán eszén akar túljárni, - gondolta diadallal. -
               Pár évvel korábban kellett volna születnie, s azon az iskolán mennie keresztül, mi az
               észt, az óvatosságot és ravaszságot kifejleszti...</p>
            <p>Oroszlay ezalatt lehorgasztott fővel haladt le a lépcsőn s azon tünődött, hova
               lehetett Dózia, ki úgy tünt el, mintha soha többé nem akarna ő róla tudni, mert még
               csak egyetlen sort sem irt neki, holott erőszakkal nem vihették el.</p>
            <p>Az ügyvédtől egyenesen hazament s bezárkózott lakásába és meghagyta komornyikjának,
               hogy senkit ne bocsásson hozzá.</p>
            <p>És mint rendesen, hosszú álmodozásnak adta át magát, fokozatosan ment át
               gondolataiban az események lánczolatán, de nem tudott ama következtetéshez jutni, mi
               a végeredményre vezethette volna.</p>
            <p>Gyanus volt előtte Dózia eltűnése, de az eseményekkel sehogysem tudott tisztába
               jönni. Összezavarodtak agyában a pár hónap óta körülötte történtek, de sem azoknak
               keletkezését, sem okait nem tudta a sötétségből kihámozni.</p>
            <p>Hogy Holcsinak valamely titkos czélja van Dóziával, az már tisztán állt előtte, de
               hogy mi az, arról fogalma sem lehetett s nem is remélhette azt tisztázni, miután a
               leány születését oly titokzatos homály födte, mit neki, érezte, hogy nem áll
               hatalmában földeríteni, bár Hermance grófné elmondta neki történetét, de maga sem
               tudta mi okból, nem adott egészen hitelt az ő elbeszélésének. A hatás, mit Esztheyné
               modora, beszéde, lázas érdeklődése Dózia iránt rá tett, egyszerűen az volt, hogy az
               nem lehet más, mint Hermance gyermeke, ki Isten tudja hol és mily körülmények között
               született s arról senki más nem tud, mint az az öreg komorna, kiről a grófné azt
               mondta neki, hogy föltétlenül bízhatik hűségében és hallgatásában.</p>
            <p>Ily tünődéssel tölté az órákat, midőn szolgálója lépett a szobába s mondá:</p>
            <p>- Egy Bognár Zsófia nevű leány keresi méltóságodat, kinek, mint mondja, nagy kérése
               volna gróf urhoz.</p>
            <p>- Mit akar, sohasem hallottam nevét s ma, mint mondtam, nem beszélek senkivel.</p>
            <p>- Azt állítja, valami Holcsi Kálmán nevű ügyvédnél szolgált, honnét csak pár nap
               előtt lett elbocsátva és látta méltóságodat annak birtokán.</p>
            <p>Oroszlay élénken ugrott föl helyéről s oly nagy hévvel mondta, hogy bocsássa be
               szolgája a leányt, hogy az csodálkozva tekintett rá, de szó nélkül hagyta el a
               szobát.</p>
            <p>Pár percz mulva belépett Bognár Zsófia.</p>
            <p>- Bocsánatot kérek, gróf úr, hogy bebocsáttatást kértem, - kezdé folyékony
               élénkséggel a leány, - de pár óra előtt láttam Holcsi ügyvéd úr irodájából távozni s
               már a lépcsőn meg akartam szólítani, de nem volt ahhoz bátorságom és úgy gondoltam,
               hogy jobb lesz, ha követem lakására, hol előadhatom kérelmemet.</p>
            <p>- Mit kiván? - kérdé Jakab gróf majdnem elfogultan belső izgatottságától, mert azt
               remélte, hogy Dóziáról tudhat meg tőle valamit.</p>
            <p>- Csupán azt, hogy szóljon mellettem pár jó szót az ügyvéd úrnak, ki, nem tudom,
               miért bocsátott el rögtön szolgálatából, holott már évek óta házánál vagyok.</p>
            <p>- Miért fordult e miatt hozzám? Én Holcsi urat alig ismerem.</p>
            <p>- Két okból jöttem erre a gondolatra, mert láttam méltóságodat Tornyoson s mint
               mondtam, kis idő előtt fölmenni az irodába és mert senkim sincs, kit arra
               fölkérhetnék gróf uron kívül, kiről azt hiszem, hogy nagy hatása volna szavának.</p>
            <p>- Mikor hagyta el szolgálatát?</p>
            <p>- Tornyosról lekisértem a kisasszonyokat a fővárosba, s midőn ők tovább utaztak,
               engem elbocsátott a nagyságos úr.</p>
            <p>- És miért nem ment el úrnőjével?</p>
            <p>- Azt nem tudom. Az egész eset nagyon titokzatos volt. Tetszik tudni, mi cselédek is
               észreveszünk egyet-mást, s ha nem értjük, tünődünk rajta és mióta Dózia kisasszony
               egy éjszaka hozzánk érkezett, minden másként s oly különösen folyt a házban.</p>
            <p>- Hogy érti ezt, magyarázza ki magát, - mondá Oroszlay visszatartott lélegzettel.</p>
            <p>- Alig tudom kimagyarázni magamat, - folytatta most egyszerre észrevehető habozással
               a kérdett, - mert nem akarnék valótlanságot beszélni, de a Tornyosról való elutazás
               is oly különös volt, oly feltünő, s az én gyors elbocsáttatásom, hogy mindazt még
               most sem tudom megmagyarázni magamnak.</p>
            <p>- Mondja el, hogy történt az?</p>
            <p>- Egy reggel, a mult vasárnap Klára kisasszony becsöngetett s azt mondta, hogy nagyon
               beteg, gyomorgörcsökben szenved és Dózia kisasszonyt akarta látni, ki azonban akkor
               már elment, bár még sokáig nem kezdődhetett a mise. Midőn mondtam ezt neki, egyszerre
               elmultak görcsei s fölugrott ágyából, - folytatta Zsófi gúnyos mosollyal - és gyorsan
               öltözni kezdett, s azt rendelte, hogy vegyem elő kalapját, keztyűjét, miből láttam,
               hogy ő is menni akar, sőt mondta is, hogy szintén a templomba szándékozik sietni,
               valószinüleg Dózia kisasszony után, kinek korai távozása, úgy láttam, nagyon
               megijeszté, s megvallom, az nekem is nagyon feltünő volt.</p>
            <p>- Miért? - kérdé nyugtalanul Jakab, ki nem állhatta meg, hogy ne tegye ezt a kérdést,
               a leány bőbeszédűséget egy perczre megakasztva.</p>
            <p>- Magam sem tudom. De tetszik tudni, a mi szokatlan, az feltünő is, s az még sohasem
               történt, hogy Dózia kisasszony oly korán elment volna. Mint mondtam, Klára kisasszony
               gyorsan felöltözött, de nem ment azonnal a templomba, hanem Holcsi urat kereste
               szobájában, az udvaron és kertben, de nem találva sehol, az ebédlőbe ment s
               reggelizett.</p>
            <p>- Holcsi úr korán szokott távozni a házból? - kérdé mind nagyobb nyugtalansággal a
               gróf.</p>
            <p>- Ellenkezőleg! Rendesen kilencz órakor kelt föl ágyából, de éppen akkor ő is
               szokatlan időben hagyta el a házat.</p>
            <p>- És maga nem tudja, hova ment?</p>
            <p>- Csak visszajönni láttam. Majdnem futva érkezett, kipirulva, izzadva rohant be az
               udvarra és föl az ebédlőbe, hol sokáig beszéltek Klára kisasszonnyal, s úgy látszott,
               valamin feleseltek, mert én a mellékszobában lévén, igen haragos hangokat hallottam,
               de a szavakat nem vehettem ki.</p>
            <p>Azután megjött Dózia kisasszony is s ekkor mindjárt elhatározták az utazást, mert
               rögtön podgyászolnom kellett s egy óra mulva már útra keltünk, holott előbb szó sem
               volt arról és még aznap este megérkeztünk ide, hol a két fiatal hölgy egy napot
               töltvén, tovább utaztak, nekem pedig kiadatott az útlevél... Hogy mit vétettem, azt
               nem tudom, - folytatta majdnem sírva Zsófia.</p>
            <p>- Örömmel mentek a kisasszonyok utazni?</p>
            <p>- Elég jókedvüek voltak, vagy csak úgy mutatták, - viszonzá kétértelmű mosollyal a
               leány.</p>
            <p>- Miért mutatták, ha nem érezték volna? - kérdé Oroszlay, ki még többet óhajtott
               kivonni a leány fecsegéséből.</p>
            <p>- Mert meg vagyok győződve, miként annak a gyors utazásnak valami nagyjelentőségű oka
               volt, valamint Klára kisasszony tettetett betegségének is, ki nem akarta, hogy
               barátnője templomba menjen, s otthon szerette volna őt tartóztatni.</p>
            <p>A gróf figyelmét felkölté ez az állítás és meglepetve pillantott a beszélőre.</p>
            <p>- Miből gondolja azt? - kérdé feszülten.</p>
            <p>- Abból a hangos szóváltásból, mit hármuktól hallottam, s miközben valami levelet is
               olvastak, de hogy mi volt abban, azt nem tudom.</p>
            <p>- És maga szeretne visszamenni elhagyott helyére? - kérdé Jakab gróf, látván, hogy a
               leány mindent elmondott, a mit tud, s miből ő mégis megtudott annyit, hogy az
               utazással összefüggésben van az ő találkozása Dóziával, mit valószinüleg
               fölfedeztek, s azért vitték őt el oly rögtön Tornyosról.</p>
            <p>- Az volna a legfőbb vágyam, - viszonzá hévvel a leány. - Nagyon jó helyem volt s ok
               nélkül veszítettem el.</p>
            <p>- Tudja mit, - mondá Oroszlay. - Várjon addig, míg úrnője visszajön utazásából, ki,
               ha ok nélkül bocsátotta el, vissza is fogadja. Ki tudja, miféle okai voltak arra, és
               hosszú ideig alkalmasint nem marad távol.</p>
            <p>- Tartok tőle, hogy a télen nem jönnek vissza.</p>
            <p>- Miből gondolja ezt? - kérdé megdöbbenve a gróf.</p>
            <p>- Minden téli ruhájukat bepakkolták, miért Holcsi úr haragudott s azt mondta, téli
               öltönyt csináltathatnak külföldön is.</p>
            <p>Oroszlay pár pillanatig gondolkodott. Ez az érv megzavarta őt, azután mondá:</p>
            <p>- Mindegy, bármikor jönnek is vissza, ismétlem, maradjon addig hely nélkül. Én
               tartásáról gondoskodom, de azt kivánom, hogy igyekezzék lakást venni a
               Holcsi-házban, s ha észreveszi, hogy úrnője visszaérkezett, tudassa azt rögtön
               velem. Megteszi?</p>
            <p>- Ezer hálával, gróf úr! - kiáltott föl örvendve Zsófi, de észrevehető meglepetéssel
               arczán. - Csókolom kezét ez ajánlatért s holnap már tudakozódom a házmesternél,
               kaphatnék-e nála lakást a Holcsi-házban.</p>
            <p>- És jelenleg hol tartózkodik? Mert meglehet, hogy elhivatom.</p>
            <p>- Ideiglenesen szolgálatban vagyok egy szegény katonatiszt özvegyénél az Üllői-úton,
               de ott nem maradhatok, mert nem tudnak annyi bért fizetni, mint én kivánok és
               megérdemlek, - mondá kérkedve Zsófia.</p>
            <p>- És miért vették föl, ha nem bírnak annyit fizetni, mint maga kivánja?</p>
            <p>- Szivességből mentem hozzájuk, mert az asszony Holcsi úr nővére s midőn elmentem
               hozzá, hogy őt is arra kérjem, mire most méltóságodat, néhány jó szóra mellettem, az
               ügyvéd úrnál, megmarasztott s kért, hogy rövid ideig maradjak nála, mert éppen akkor
               nem volt cselédje.</p>
            <p>- Holcsi nővére? - kérdé csodálkozva a gróf - és még is oly nagy szegénységben
               van?</p>
            <p>- Oh, ő alig segíti nővéreit. Mindenét Klára kisasszonyra költi s neki gyűjti a
               vagyont, kit úgy szeret, mintha atyja volna.</p>
            <p>- Több nővére is van Holcsi úrnak?</p>
            <p>- Hárman vannak; az, kiről beszélek, Somorjayné a neve és Obrenné, ki
               nevelő-intézetet tart s abból él.</p>
            <p>- Obrenné? - kérdé meglepetve Oroszlay, mert Dóziától hallá, hogy Obrennénál volt
               intézetben, s onnét csalta el Klára és erre a fölfedezésre szive majdnem hangosan
               kezdett dobogni. Hisz’ ez csodálatos fölfedezés volt, minek szálai messze
               elágazhattak, s Isten tudja, hova vezettek?</p>
            <p>Megjegyezte magának a két nevet s azután kérdé:</p>
            <p>- Hányadik szám alatt lakik Somorjayné?</p>
            <p>- Üllői-út 24. Földszint egy kis lakásban s neki is van egy nagy leánya...</p>
            <p>- Ime, az első hónapra a tartás díja, - mondá Jakab gróf. - Minden hónap elsején
               ugyanennyit kap, de igyekezzék bejutni a Holcsi-házba.</p>
            <p>- Remélem, pár nap mulva ott leszek. A házfelügyelőné egyik szobáját rendesen
               bérbeadja s kiveszem azt tőle és azonnal oda hordozkodom.</p>
            <p>E szavak után hálálkodva hagyta el a szobát, hol Oroszlay még mindig bámult a
               hallottakon s azon, hogy mily különös játékot űznek az életben a véletlenek és
               elhatározta, hogy a mit kezébe adott a sors Dózia föltalálására nézve, azt nem hagyja
               kisiklani s nyomról-nyomra követi a bonyolódott cselszövényt. Mert most már tisztán
               látta, hogy mióta Dózia elhagyta az intézetet, minden esemény Holcsi által kieszelt
               fondorlat volt, melynek hogy hol gyökereznek és hova vezetnek el szálai, azt most még
               nem tudta megfejteni, de erősen gyanakodott, hogy az ügyvédnek nem lehetnek jó
               czéljai Dóziával, annál is inkább, mert nemcsak ő, de mindenki aljas embernek tartá
               Holcsit s igen rossz hírben állt, mi nem szokta ok nélkül sujtani az ártatlant!</p>
          
         </div>
          <div type="chapter">
            <head>XIII.</head>
            <p>Hermance grófné és leánya alig várták Bertalan gróf visszatértét Zalánczról, hova az
               fiával együtt vadászni ment, s daczára, hogy a háziúr magukra hagyta vendégeit, azok
               egy hetet töltöttek ott, várva vissza a háziurat, ki azonban nem jött, s ők végre
               szétoszlottak és a két Eszthey Enyingi Lóránddal együtt visszaérkezett a
               fővárosba.</p>
            <p>De a hölgyek azonnal észrevették, hogy nincsenek azok oly jó hangulatban, mint
               rendesen lenni szoktak, ha valamely kirándulásból visszatérnek.</p>
            <p>Bertalan gróf alig beszélt élményeikről, Béla pedig panaszkodott, hogy egyetlen
               hölgyet sem látott az egész idő alatt, s hozzá tette, hogy azok nélkül nincs
               mulatság.</p>
            <p>- Hol vették volna magukat a hölgyek a nőtlen házigazdánál? - kérdé nevetve Veronika,
               kit rendesen mulattatott ifjú fivérének ilyféle nyilatkozata, kit még majdnem
               gyermeknek tartott és sehogysem tudott az előtte férfiui tekintélyre vergődni.</p>
            <p>- Az is megtörtént már, ha a házi úr másforma volna, mint Jakab, - viszonzá
               kétértelmü mosolylyal Béla. - Azonban lehetett volna szerencsénk hölgyek társaságához
               a szomszéd helyiségben, valami Holcsi nevezetü ügyvéd birtokán, ha éppen akkor el nem
               utaztak volna, mi valószínűleg miattunk történt, kik csak egy perczig láthattuk őket
               az indóháznál.</p>
            <p>Hermance elállni érzé szívverését a Holcsi-névre, s kérdőleg pillantott férjére.</p>
            <p>- Midőn a vonatról leszálltunk, két szép hölgyet láttunk az indóháznál, - folytatta
               Béla, - kik közül az egyik, bár csak röptében rápillantva, gyönyörü volt, s Enyingi
               ismerte őket. Azonban alig volt ideje köszönni, mert a szinte velünk egyszerre érkező
               Holcsi kocsira dobta őket, így kell neveznem amaz őrült sietséget, mivel eltávolítá
               szemünk elől a két leányt, s elhajtattak.</p>
            <p>- Kik voltak ama leányok? - kérdé fivére elbeszélésén mosolyogva Veronika.</p>
            <p>- Az egyik, mint Enyingi mondja, az ügyvéd gyámleánya, a másiknak ő sem tudja
               kilétét, holott midőn Jakabbal a birtokot megtekintették. Holcsinál voltak szállva, s
               együtt reggeliztek velük.</p>
            <p>Hermance grófnő tudta, hogy ki az a másik és áldá az Istent, hogy férje és fia meg
               nem ismerkedtek vele...</p>
            <p>Fordítani akart a beszédtárgyon.</p>
            <p>- Jakab is megjött a fővárosba? - kérdé férjétől.</p>
            <p>- Oh, ő már három napja, hogy ott hagyott bennünket, s mi háziúr nélkül mulattunk,
               kinek helyét Loránd pótolta.</p>
            <p>- Ez különös vendéglátás, - jegyzé meg Veronika.</p>
            <p>- Nem volt itt? - kérdé Bertalan gróf.</p>
            <p>- Nem láttuk, azt hittük, birtokán van.</p>
            <p>- Az egy csodálatos és érthetetlen ember, - mondá rossz kedvvel az idősb Eszthey. -
               Azt hiszem, untatták őt vendégei, s egyszerüen megszökött tőlünk.</p>
            <p>- És milyen az új birtok? - kérdé Veronika egykedvűséget tettetve, holott keserűséget
               érzett szivében arra a hírre, mit atyjától hallott. Oroszlay a fővárosban volt, s ők
               nem tudtak arról!</p>
            <p>- Remek vidék, felséges táj! Nem csodálom, hogy Jakab első látásra beleszeretett, -
               viszonzá Eszthey szórakozottan.</p>
            <p>- De ha nincs otthon még akkor sem, ha vendégei vannak, úgy nem sok érdeket talál az
               ottlétben.</p>
            <p>- Azt mondta, dolga van, s végre oly gazdag embernél nem csoda, ha ügyeivel el van
               foglalva.</p>
            <p>- De különös, hogy mindenhonnét megszökik, hol emberek vannak... Így tett Csetneken
               is, s mindig dolgairól beszél és teendőivel menti magát.</p>
            <p>- Jobban tenné, ha nem is fogadna el meghívást, - jegyzé meg Veronika szomorúan.</p>
            <p>Hermance erőltetve mosolygott. Egyedül ő tudta a családban, hogy miért jött Jakab a
               fővárosba, kivel Holcsi lakása előtt találkozott, de az azt mondta neki, hogy még
               aznap este visszautazik. Miért nem tette? Ő nem szokott valótlanságokat mondani...
               Mit beszélhettek Holcsival? Bizonynyal annak a következtében maradt a
               fővárosban...</p>
            <p>- Az nem szép tőle, - mondá Veronika, - hogy napok óta itt van, s felénk sem jön.
               Félek, hogy valami neheztelése van irántunk, mert oly nagyon megváltozott az utolsó
               időben.</p>
            <p>- Mi volna? - kérdé könnyedén Béla. - Mi, férfiak, - és egyet pödrött serkedző
               bajuszán, - sokfelé el vagyunk foglalva. Nemde, papa? És nem kell bennünket nagyon
               szigorú mértékkel mérni.</p>
            <p>De most az egyszer nem csalt mosolyt Eszthey ajkára korán érett fiának hetykesége.
               Kedvetlenül kérdé leányától:</p>
            <p>- Nem sértetted meg Jakabot valamivel? Ő nagyon érzékeny természet.</p>
            <p>- Ezt már a mama is kérdezte tőlem, - viszonzá a leányka, - midőn Csetnekről
               hazajöttem. De az lehetetlen lett volna. Oly jó, udvarias, szelid ő, hogy fájna az
               embernek távolról is sérteni őt.</p>
            <p>A szülők meghatva tekintettek rá, kiről tudták, hogy mily mély érzelmekkel viseltetik
               Oroszlay iránt, ki azelőtt osztozni látszott ez érzelmekben, most azonban Veronikának
               igaza volt, teljesen megváltozott irántuk.</p>
            <p>Azért nem is igyekeztek folytatni a kellemetlen tárgyat, s Eszthey, apa és fiú,
               szobáikba mentek, mig a hölgyek egy ideig folytatták a találgatást Jakab gróf
               viseletére és tartózkodó modorára nézve, midőn a komornyik éppen őt jelenté, ki
               látogatását kivánja tenni.</p>
            <p>- Szívesen látjuk, - mondá látható örömmel Veronika, megelőzve anyja szavait, s
               nyájas mosolylyal fogadták a várva-várt jövevényt, ki a rendesnél is szebbnek,
               hódítóbbnak látszott a hölgyek előtt, komoly, majdnem szomorú arczával.</p>
            <p>Előkelő külseje mellett valami nyugodt báj ömlött el rajta. Szemében az ismert
               nyájas, s ábrándos kifejezés ült, midőn a nőket köszönté, s Hermance úgy találta,
               hogy most ismét a régi Jakab, s nem az, kivel utoljára az ügyvéd ajtaja előtt
               találkozott, hol annyira meg volt változva, hogy alig ismert rá. Hiányzott nála akkor
               a lágyság, szelídség, s arczáról a rendes álmatag kifejezés. Szeme ragyogott, s
               tekintete jellemerőt és belső szilárdságot árult el, mi sötét, mélységes szint
               kölcsönzött kifejezésének és modora elhatározásról tanuskodott.</p>
            <p>- Már rég kivántam látogatásomat tenni, - kezdé zengzetes, szelid hangján, nyájas
               pillantással Veronikára, ki elpirult örömében e tekintet hatása alatt. De arcza ismét
               elborult az ifjú beszédének folytatására, ki, mint mondá, búcsuzni jött, mert végre
               elutazik hosszabb időre.</p>
            <p>- Tehát nem hagyott föl angolországi útjával? - kérdé Hermance grófnő közönyt
               tettetve.</p>
            <p>- Régi tervem az, mint tudja grófné, már Csetnekről visszaérkezve említettem, azonban
               közbejött akadályok miatt az mostanig huzódott.</p>
            <p>Az «akadályok» szót erősen, jelentőségteljesen ejté ki, s Esztheyné kissé zavarba
               jött és gyorsan kérdé:</p>
            <p>- És ezek most végleg el vannak hárítva?</p>
            <p>- Csak ideiglenesen, mind a mellett remélem, hogy pár nap múlva mi sem áll utam
               előtt, s nyugodtan távozhatom.</p>
            <p>- Az egész őszt Angolországban fogja tölteni? De remélem, a farsangra visszatér... -
               kérdé Veronika.</p>
            <p>- Oly hosszú időre nem készítek terveket, - viszonzá mosolyogva Oroszlay, - de
               valószinű, hogy a jövő év első napjai már itthon találnak.</p>
            <p>- Annak örülnék, s egy szivességre kérném, ha nem esnék terhére.</p>
            <p>- Rendelkezzék velem, grófnő.</p>
            <p>- Van nekem egy albumom, melyben szép vidékek fényképei vannak elhelyezve, s arra
               kérem, szaporítsa azokat néhány érdekes példánynyal Angolországból, a hol, mint
               hiszem, vadászni fog az őszszel.</p>
            <p>- Szivesen! De az albumot kellene látnom, hogy hasonló nagyságban szerezhessem meg a
               fényképeket.</p>
            <p>- Azonnal elhozom, - viszonzá Veronika s gyorsan elhagyva helyét, a mellékszobába
               sietett.</p>
            <p>Alig hogy elhagyta a szobát, Oroszlay halkan mondá:</p>
            <p>- Fontos beszédem van kegyeddel, grófné, mikor találhatnám egyedül?</p>
            <p>- Holnap tizenkét órakor, - viszonzá észrevehetően megdöbbenve Hermance, - akkor
               itthon leszek, s várni fogom.</p>
            <p>A gróf egyetértőleg hajtá meg magát s Veronika felé fordult, ki az emlitett albummal
               tért vissza a terembe...</p>
            <p>- Örülök, hogy megbizást kapok öntől, grófnő, s igyekszem azt kedve szerint
               teljesíteni.</p>
            <p>- Egyenesen Londonba megy?</p>
            <p>- Ott állok meg néhány napra, hol nemcsak barátaim, hanem rokonaim is vannak, kikhez
               tovább megyek falura.</p>
            <p>- És mikor indul?</p>
            <p>- A napot még nem határoztam meg, de legközelebb, mert már is sok időt vesztegettem,
               mert sokkal előbb szándékoztam utazni.</p>
            <p>- Csetnekről is azért tünt el oly gyorsan, - mondá mosolylyal a leányka, de hangjában
               valami fájdalmas és szemrehányó volt.</p>
            <p>- Váratlan dolgok jöttek közbe, mik késleltettek.</p>
            <p>- A birtokvétel?</p>
            <p>- Az is! De többféle más adódott elő.</p>
            <p>- Az csak szeszély volt öntől, nemde? Mert hisz alig töltött ott pár hetet, s most a
               legszebb falusi időt, az egész őszt távol tölti, - mondá Hermance.</p>
            <p>- De még sok szép időt készülök Zalánczon élvezni. Grófnék nem képzelik, mily
               fölséges ott a vidék.</p>
            <p>- Kedvelője ön a természetnek? - kérdé Veronika.</p>
            <p>- Imádok mindent, a mi szép és igaz, s talán egyedül a természet az, mit nyugalmával,
               fenséges mozdulatlanságával, sohasem unhatunk meg.</p>
            <p>- De van sok más is, a mit szerethetünk, és szinte sohasem válik unalmassá. Például a
               művészet.</p>
            <p>- Kétségkívül! - viszonzá hévvel Jakab.</p>
            <p>- És a szerelem, - folytatta halkan, elfogultan Veronika.</p>
            <p>- Az egészen más érzés, mint a többiekért való rajongás, - viszonzá önkéntelen
               lelkesüléssel Jakab, s arcza gyorsan elváltozott és ismét azon álmodozás ült rajta,
               mi oly ellenállhatatlanná tette vonásait, s szeme oly kifejezést nyert, mintha a
               távolban látna valamit.</p>
            <p>- Hogy érti ezt? - kérdé majdnem reszkető hangon a leány.</p>
            <p>- A szerelmet nem lehet elemezni, mert az oly érzés, mi magába foglal mindent! Ha
               szerelmesek vagyunk, szeretjük az egész világot, s szivünk oly gazdag lesz
               egyszerre, hogy mindent befogad magába! Nemessé, jóvá, s minden szép iránt
               fogékonynyá teszi egész valónkat.</p>
            <p>- Igaza van, igy gondolkozom én is, - rebegte halkan Veronika, s szemei önkéntelen
               megteltek könynyel.</p>
            <p>- De most búcsuzom, - mondá elhagyva helyét Oroszlay, ki észrevette a leány
               ellágyulását s valami zavar látszott rajta.</p>
            <p>- Látjuk még utazása előtt? - kérdé Hermance grófné, kezét nyujtván neki.</p>
            <p>- Búcsuzni voltam itt ma, grófné, s minden jót és szépet kivánok mindkettőjüknek arra
               az időre, míg távol leszek.</p>
            <p>E szavak után gyorsan elhagyta a szobát, s Veronika kezébe rejté arczát és
               zokogott... Lehetetlen volt nem látnia Oroszlay közönyét maga iránt.</p>
            <p>- Mi bajod? - kérdé megrettenve, s karjába zárva őt Hermance.</p>
            <p>- Oh, mama, ő nem szeret engem, hiú remény volt, hogy érdeklődik irántam.</p>
            <p>- Én pedig most is azt hiszem, hogy nem kell letenni a reményről, Jakab olyan ember,
               kivel sohasem lehetünk tisztában, tünődik, álmodozik, haboz, de rajtad kívül sohasem
               közeledett egyetlen leányhoz sem, s fő az, hogy sohasem volt szerelmes, mert arról
               hallottunk volna, - ezt kissé bizonytalanul mondta Hermance, mert önkéntelen Dóziára
               gondolt, - s bizzál abban, a mit mondok, Jakab nem közönyös irántad, de idő kell
               neki, míg elhatározza magát, hogy azt megmondja.</p>
            <p>- Bár úgy volna! - sóhajtá Veronika - de félek, hogy csalódik benne.</p>
            <p>És Esztheyné maga is félt ettől, mint mindenki retteg egy kedves reményének
               elveszitésétől, s azzal, hogy leánya, Oroszlayné lesz, már évek óta kecsegtette magát
               és dicséretére legyen mondva, hogy annak nem rangja, vagyona és világi állása volt
               az, mi miatt Veronika férjévé szánta, hanem egyénisége, mely ismerve férjét, fiát, s
               a legtöbb férfi léhaságát, Jakabot ideálissá tette szemében.</p>
            <p>És örömmel látta annak közeledését leányához, s arra nem gondolt, hogy részéről lehet
               képzelődés is, a mit Oroszlaynál udvarlásnak tartott. A mit óhajtunk, azt rendesen
               hiszszük is, s ő is ama gyöngeségben szenvedett, hogy leányát minden korabeli ifjú
               hölgy fölé emelte. Senki sem volt az ő szemében oly szép, oly kedves, szellemdús és
               bájos, mint Veronika, s lehetetlennek tartá, hogy oly ember, mint Jakab, ezt észre
               ne vegye és ne vonzódjék hozzá.</p>
            <p>Hitt és remélt, s arra nem gondolt, hogy helyes-e Veronikát kétes reményekben
               ringatni, ki igazán komoly, mély érzésű leány volt. Oly reményekben, melyeknek
               teljesülése felől ő maga is már ingadozni kezdett hitében és nem egyszer gondolt ama
               másik szép leányra, Dóziára, kire ő hívta föl Jakab figyelmét, s ki azt az életben
               soha sem látta volna, ha ő nem bizza meg annak keresésével.</p>
            <p>Ki tudja, nem lesz-e ez a meggondolatlan bizalom végzetes Veronikára nézve?</p>
            <p>Rettegve gondolt arra, hogy ő maga idézte volna elő szeretett gyermeke csalódását és
               boldogtalanságát, ama másikért, kit neki tulajdonképen gyűlölnie kellene...</p>
          
         </div>
          <div type="chapter">
            <head>XIV.</head>
            <p>A főváros harangjai delet zúgtak, midőn Oroszlay fogata megállt az Eszthey-palota
               előtt, hol a portás azonnal jelt adott föl az emeletre a komornyiknak, ki a grófot
               bejelentés nélkül vezette úrnőjéhez, a ki egyedül volt otthon és nyugtalan szívvel
               várta őt.</p>
            <p>Előtte való nap az ifjú arczának kifejezése, hangjának komolysága jelezte, hogy az
               valami fontos dolgot akar neki mondani, mi nem lehetett más, mint hogy Dóziáról kiván
               beszélni vele vagy...</p>
            <p>Vagy talán Veronikát akarja tőle megkérni.</p>
            <p>Erre a gondolatra édes melegség önté el szívét, de a belépő ifjú első szavai azonnal
               eloszlatták ezt a reményét.</p>
            <p>- Mit kiván nekem mondani, Jakab? - kérdé meglehetős elfogultsággal küzdve, s arczán
               feszült érdek és várakozás volt kifejezve.</p>
            <p>Oroszlay elfoglalá a neki mutatott helyet szemben vele s kérdé:</p>
            <p>- Emlékszik grófné az Obren névre, ha nem csalódom, említette azt egyszer
               előttem?</p>
            <p>- Ismerem ezt a nevet és tulajdonosnőjét is, de nem beszéltem önnek soha róla.</p>
            <p>- Úgy valaki mástól hallottam, mert nem ismeretlen előttem... Nemde Obrenné
               nevelőintézetében volt éveken át elhelyezve Dózia?</p>
            <p>- Majdnem tíz évig volt az intézetben, s mint elmondtam önnek, titokban akarta azt
               elhagyni, - mondá észrevehető nyugtalansággal Hermance.</p>
            <p>- Azt is tudja, grófné, hogy Obrenné Holcsi ügyvédnek a nővére?</p>
            <p>Esztheyné bámulva tekintett rá.</p>
            <p>- Nem, azt nem tudtam, sőt alig hiszem, mert az lehetetlen azok után, mik...</p>
            <p>- Én pedig biztosan mondhatom. Tegnap tudtam meg, hogy Holcsi ügyvédnek két nővére
               van, az egyik Obrenné, a másik egy szegénységben tengődő katonatiszt özvegye,
               Somorjayné.</p>
            <p>- Ez egészen új előttem. Obrenné sohasem mondta nekem, hogy vannak testvérei, sőt
               Holcsiról úgy beszélt, mint idegenről, kit akkor látott először, midőn az arra kérte,
               hogy gyámleányát ideiglenesen, míg az nagykorusítva lesz, vegye föl intézetébe. Ez
               különös!</p>
            <p>- És nagyon feltünő!</p>
            <p>- Várjon csak... - mondá gondolkozva Hermance, - most jut eszembe, hogy midőn
               Dóziának szökési terve kiderült, s én véletlenül az intézetbe mentem és Obrenné semmi
               áron nem akarta őt többé intézetében megtürni, én pedig nem tudtam hova vinni őt, egy
               ajánlatot tett; s valami katonatisztnéről beszélt, ki magához venné.</p>
            <p>- Arra nem emlékszik, hol lakik az említett hölgy?</p>
            <p>- Az Üllői-úton, s azért nem vittem Dóziát hozzá, mert az utcza oly messze volt, s én
               az ebédről itthon elkéstem volna.</p>
            <p>- Tehát az a katonatisztné Obrenné nővére, mert nekem azt mondták, hogy az az
               Üllői-uton lakik.</p>
            <p>- De hát mire való volt ez a komédia és titkolódzás? - kiáltott föl izgatottan
               Esztheyné. - Miféle új bonyodalommal állunk szemben, hisz ha így van, azt kell
               hinnem, hogy Dózia ellen valamely merénylet készült, de akkor miért nem akarta őt
               Obrenné magánál tartani?</p>
            <p>- Hol ismerkedett meg a grófné Obrennével?</p>
            <p>- Az már régen vette kezdetét. Dózia akkor még igen kis gyermek volt, alig három
               éves, s midőn anyja meghalt, én gondoskodtam róla és falun egy mesterember-családnál
               helyeztem el, hol alig volt egy évig. Egy napon Obrenné keresett föl s pártfogásomat
               kérte.</p>
            <p>- Mire nézve?</p>
            <p>- Mint mondta, nevelő-intézetet akar nyitni, s előmutatva iratait, bebizonyította,
               hogy tanítói kurzust végzett és hatósági engedélyt kapott az intézet megnyitásához. A
               mellett elmondta, hogy igen szegény; bár annyi pénze volna, hogy berendezhetne egy
               kisebbszerű intézetet, mit ha én pártfogolnék, az okvetetlen virágzásnak indulna, s
               hozzátette, miként kisebb gyermekeket is magához venne, kikről szeretettel
               gondoskodnék. És én azonnal Dóziára gondoltam, kit szerettem volna műveltebb emberek
               közé elhelyezni, s a fővárosba hozni, miután én falun titokban sohasem látogathattam
               meg.</p>
            <p>- És mi történt azután? - kérdé feszült érdekkel Jakab gróf.</p>
            <p>- Kérdeztem tőle, hogy magához venne-e egy három éves kis leányt, ki árva, s az én
               gondoskodásom alatt áll. Fényesen fizetnék tartásáért, mert családom végett, mely
               nem tud annak létezéséről, nem tarthatom magamnál stb. És ő örömmel vállalkozott
               erre, én pedig megigértem, hogy növendékeket ajánlok neki, ha oly tanárokat
               szerződtet intézetébe, kik megfelelnek a magasabb oktatásnak.</p>
            <p>- Mily ügyes cselszövény! - kiáltott föl Jakab. - És így megegyeztek Dóziára
               nézve?</p>
            <p>- A kis leányért ő személyesen utazott el falura, magával hozta, én pedig igyekeztem
               növendékeket szerezni neki, mi sikerült, s így kezdődött Obrennével összeköttetésem.
               És mondhatom, hogy Dózia igen jó, alapos és gondos nevelésben részesült.</p>
            <p>- Szerintem mindez kicsinált dolog volt Holcsi részéről, ki évek óta fondorkodik
               valamely terven, de hogy mily czélból tette azt, ma még lehetetlen kitalálni.</p>
            <p>- Azt hiszi, az ügyvédnek valami czélja van Dóziával?</p>
            <p>- Meg vagyok róla győződve, még pedig évek óta tervszerűen halad egy kitüzött czél
               felé. Már akkor kezdődött az, mikor Dózia anyja meghalt, s a gyermeket a grófné vette
               pártfogásába. Sőt meglehet, hogy már ama levelet is Holcsi iratta Dózia anyjával, ki
               grófné látogatását kérte és megesküdteté, hogy ha ő meghal, árváját soha el nem
               hagyja.</p>
            <p>- Ezt nem hiszem! - kiáltott föl hévvel Hermance. - Oly közel a halálhoz, mint ő
               volt, nem szoktunk hazudni.</p>
            <p>- És Dózia csakugyan annak a nőnek gyermeke volt? - kérdé Oroszlay, Hermancera
               szögezve szemeit.</p>
            <p>- Soha sem jutott eszembe a fölött kételkedni... - mondá hévvel s láthatólag
               elpirulva a grófné.</p>
            <p>- És azt nem kérdezte tőle, hogy ki volt a gyermeknek atyja?</p>
            <p>- Nem! - mondá halk, habozó hangon a kérdett, s mintegy ösztönszerűleg félrefordítá
               fejét, mintha arczkifejezését akarná titkolni az őt élesen vizsgáló tekintet
               előtt.</p>
            <p>- Azt kellene tudnunk, hogy tisztán lássunk ebben a titokzatos dologban.</p>
            <p>- Mit lendítene ez Dózia sorsán?</p>
            <p>- Sorsán talán semmit, de nyomára jönnénk annak, hogy miféle cselszövényes banda
               veszi őt körül.</p>
            <p>- Én azt hiszem, az csak képzelődés az ön részéről Jakab, - mondá erőltetett
               mosolylyal Esztheyné - Mily czél és érdek füződhetnék ahhoz a szegény leányhoz, kinek
               sem vagyona, sem összeköttetései nincsenek, s szülői ismeretlenek?</p>
            <p>- Én pedig másként vagyok meggyőződve, ha összegezem az eseményeket attól a percztől,
               midőn grófné ama levelet kapta, melyben a beteg asszonyhoz hívták.</p>
            <p>- Ez természetes volt. Nevem ismeretes a jótékonysági egyesületeknél, gazdagnak
               tartanak, fölteszik rólam, hogy segítek a szenvedőkön, hisz naponként kapok kérő
               leveleket, s nem látom oly rendkívülinek, hogy egy haldokló szegény asszony rám
               akarta bízni gyermeke jövőjét.</p>
            <p>- Azt az asszonyt meggyilkolták.</p>
            <p>Hermance meglepetve, ijedten kapta föl fejét, s rémülettel függeszté szemét
               vendégére.</p>
            <p>- Ki mondta ezt önnek? - dadogta önkéntelen összekulcsolva kezeit, s szája széle
               remegett lelki viharában.</p>
            <p>- Tudom, sőt azt is hallottam, hogy soha sem találták meg a gyilkost, mert kinek lett
               volna érdekében azt kutatni? És ez mellékes is, míg a fontos az: mi okból történt ez
               a gyilkosság, mit nekem grófné Dózia történetének elmondásakor nem említett?</p>
            <p>- Féltem, hogy elidegenedik a gyermektől, ha megtudja, hogy anyja nem természetes
               halállal mult ki.</p>
            <p>- Hát homályt vet az a gyermekre, hogy anyja gyilkos kéznek esett áldozatul? Nem,
               grófné, ebben a tekintetben nézeteink eltérők. Kegyetlenül keserű lehet az az
               árvának, ha tudja, hogy szülői valamelyikét elpusztították, de mások szemében ez nem
               ok, hogy róla ne gondoskodjunk, s kegyed szerint megvessük.</p>
            <p>- És én nem is tettem, fölkaroltam és gondoskodtam róla.</p>
            <p>- De titokban tartotta előttem, holott jobb lett volna teljesen őszintének lennie,
               mert talán ma nem volna Dózia ismét a bizonytalan sorsra bizva, s oly emberek
               kezében, kiknek jó czélja nem lehet vele!</p>
            <p>- Hát már nincs az ügyvédnél? - kérdé meglepetve Hermance, - hisz férjem és fiam két
               fiatal leányt láttak Holcsi társaságában, s azt hittem, sőt bizonyosra vettem, hogy
               azok Lamberth Klára és Dózia voltak.</p>
            <p>- És nem is csalódott. Másnap vagy harmadnap azonban mind a két leány elutazott a
               birtokról, s azóta Dóziának nyoma veszett.</p>
            <p>- És ön azt jött tőlem tudakozni, nem tudok-e Dózia hollétéről?</p>
            <p>- Nem. Azt biztosra vettem, hogy kegyed nem is tudja a leány eltüntetését, de a
               részleteket kivántam tudni a multból, s véleményét kérni Holcsi, Obrenné és
               Somorjayné, a három testvér összeköttetéseiről.</p>
            <p>- El vagyok ámulva azok fölött, a miket ma róluk beszélt. Én Holcsi nevét először az
               életben akkor hallottam, midőn megtudtam, hogy Dózia házánál tartózkodik, de feltünt
               nekem, hogy Obrenné nem akarta annak lakását megmondani; azonban nem is sokat
               gondolkoztam fölötte, s annak tulajdonítanám, hogy Obrenné fél egy jól fizető
               ismerősét gyanuba hozni és elveszíteni.</p>
            <p>- Most azonban lehetetlen, hogy határozott gyanuja ne legyen ellenük?</p>
            <p>- Megvallom, hogy nem tudom, mit gondoljak, mert a ki igaz uton jár, az nem
               titkolódzik!</p>
            <p>- Kérem, grófné, beszéljen Obrennéval, - mondá oly szokatlan élénkséggel Jakab, mi
               nála ritkaság volt, s mi már az egész társalgás alatt föltünt Esztheynének, ki
               koronkint meglepetve, s kutató szemekkel vizsgálta.</p>
            <p>- Megkisértem, de nem hiszem, hogy a vele való találkozás valami eredményre
               vezetne.</p>
            <p>- Ha nem is szavaiból, de viseletéből, talán ijedtségéből és zavarából fogja látni,
               hogy veszélyes titkokat rejteget ez a három ember, sőt talán velük együtt Lamberth
               Klára, ki elcsalta Dóziát az intézetből.</p>
            <p>- De mily czélból tette?</p>
            <p>- Éppen azt kell kiderítenünk és ha nem sikerül ily módon, más eszközökhöz
               folyamodunk. Dózia hollétét azonban minden áron meg kell tudnunk.</p>
            <p>Hermance mind nagyobb bámulattal tekintett az ifjúra, s pár pillanatnyi habozás után
               mondá:</p>
            <p>- Ha jól emlékszem, ön határozottan bevégzettnek mondta azt, amire Dózia miatt
               kértem, s megtagadott minden továbbkutatást, sőt arra kért, hagyjak föl én is azzal
               és bizzam a leányt sorsára, miután ő jól érzi magát ott, a hol van, s boldog
               jelenlegi környezetében. Mi indítja most arra, hogy ily hévvel karolja föl
               ügyeit?</p>
            <p>Az ifjút egy perczre megzavarta ez az egyenes kérdés, s kissé habozott a
               felelettel.</p>
            <p>Azután gyorsan elhatározva magát, megváltozott, meleg, érzéssel teljes hangon
               mondá:</p>
            <p>- Őszinte leszek, grófné, mert nincs okom titkolni érzelmeimet... Én Dóziát szeretem.
               Meg vagyok bűvölve, mióta láttam és nem tudok, nem akarok nélküle élni. Föl kell
               találnom, föl kell derítenem kilétét, múltját és az ellene irányult cselszövényt,
               mert érzem, hogy őt valami veszedelem fenyegeti.</p>
            <p>Hermance tágra nyilt szemekkel hallgatta ezt a vallomást, s úgy rezzent össze, mintha
               kigyó csipte volna meg, vagy a villám csapott volna le mellette.</p>
            <p>Dóziát szereti ez az ifjú? Oroszlay Jakab? Ki hidegen, egykedvűen vette a legszebb,
               legelőkelőbb hölgyek rajongásait, kik őt évek óta mint leányuk leendő férjét
               tekintették, kiért Veronika úgyszólván gyermekkora óta lángol és boldogtalan lesz, ha
               ezt megtudja? Oh, mily irtózatosan hatott rá ez a vallomás, s mily iszonyú tudat
               volt, hogy Dózia létezését ő ismertette meg vele, ő mutatta meg annak fényképét, ő
               hívta föl figyelmét annak szépségére!...</p>
            <p>Irtóztató, végzetes tévedés!</p>
            <p>Alig birta könyeit visszatartani s remegő hangon mondá:</p>
            <p>- Ha így van, akkor nincs többé én rám szüksége Dóziának, ki pártfogót lelt önben,
               még pedig erősebbet, hatalmasabbat, mint én vagyok, ki nem léphettem föl nyiltan,
               mert gátoltak abban a körülmények.</p>
            <p>Most Oroszlayn volt a csudálkozás sora.</p>
            <p>- Csak nem akarja grófné elvonni kezeit Dóziától? - kérdé meglepetve.</p>
            <p>- Sőt ez megmásíthatatlan elhatározásom azok után, miket öntől hallottam, - viszonzá
               hidegen Hermance, s olyan mozdulattal, mi nyiltan jelezte, hogy végét kivánja vetni a
               társalgásnak.</p>
            <p>De Jakab gróf nem mozdult helyéről.</p>
            <p>- Tehát Obrennétől sem fog fölvilágosítást kérni? - kérdé csalódva, majdnem
               megrovással.</p>
            <p>- Teljesen átengedem önnek a cselekvés terét s távol kivánok maradni az ügytől.</p>
            <p>- De hát miért változott meg egyszerre Dózia érdekei iránt? - kérdé önkéntelen
               szemrehányással hangjában az ifjú, s szép arcza szomorú volt és kezét kérően tette
               össze.</p>
            <p>De Esztheynét nem hatotta meg sem az esdeklő mozdulat, sem az olvadékony, kérő hang,
               mert oly keserüséget érzett szivében, miről Jakabnak fogalma sem lehetett, s még az
               előbbinél is hidegebben, sőt majdnem gúnynyal mondá:</p>
            <p>- Azt hiszem, nem csodálkozhatik azon, hogy azok után, miket öntől hallottam, nem
               kivánok többé e tárgyhoz szólni, vagy abban valamit cselekedni. Az én gondoskodásom
               csak addig volt kötelező, míg Dóziát elhagyatva tudtam, s a leendő Oroszlay grófnénak
               nincs szüksége az én pártfogásomra!</p>
            <p>- Miért haragszik rá? Az én szavaim keltettek grófnéban ellenszenvet iránta?</p>
            <p>- Nem! De azt nem hallgathatom el, hogy nagy csalódást érzek ön iránt, ki teljesen
               megfeledkezve névről, rangról, állásról, ilyen házasságot szándékozik tenni, mert
               még mindig olyannak hiszem Dózia iránt, ha szereti, nem táplál valamely alacsony
               tervet.</p>
            <p>- Elég, grófné! - kiáltott föl vérpiros arczczal az ifjú, s vette kalapját. - Hogy
               megharagítottam, azt szavaiból látom, de hogy mi indítja arra, miként ily szavakat
               mondjon szemembe, azt nem tudom kitalálni, azért megyek, csalódással szivemben és nem
               fogom többé házának küszöbét átlépni.</p>
            <p>- Arra nincs ok! - kiáltott föl megrettenve Hermance, ki már megbánta
               szenvedélyességét, de Jakab gróf meghajtá magát és tartásán s vonásain látszott, hogy
               a mit kijelentett, azt nem szándékozik visszavonni.</p>
            <p>Lesütött szemekkel, lehorgasztott fővel haladt ki a palotából, hova éppen akkor
               lépett be Enyingi Loránd, mint rendesen, a legrózsásabb kedvben.</p>
            <p>- Otthon találtad a grófnékat? - kérdé Oroszlaytól, de annak halvány arczára
               pillantva, elhalt ajkán a mosoly.</p>
            <p>- Mi bajod? - kérdé megdöbbenve tőle.</p>
            <p>- Jer velem, ha nem okvetetlen szükséges ma látogatást tenned Esztheynénél; de
               különben Veronika nincs is otthon.</p>
            <p>- Az ő távolléte inkább téged érdekelhetne, vagy jobban mondva őt a te látogatásod,
               mert velem, fájdalom, nem sokat törődik.</p>
            <p>Jakab arczán meglepetés látszott ez odavetett szavakra, s vonásai egyszerre
               megélénkültek, szemei fölvillantak.</p>
            <p>- Te azt hiszed, Loránd, hogy Esztheyék számítanak rám?</p>
            <p>Enyingi nagyot nevetett.</p>
            <p>- Ezt csak oly ember kérdezheti, mint te vagy, Jakab, ki átálmodja az életet, s nem
               veszi észre maga körül a legkézenfekvőbb dolgokat.</p>
            <p>- Mit értesz ez alatt?</p>
            <p>- Hogy Esztheyék hozzád akarják nőül adni Veronikát, azt az egész világ beszéli és
               látja, s élénk várakozással lesi, mikor lesz az eljegyzés.</p>
            <p>- Most már értem, - rebegte halkan Jakab, gondolatokba merülve, s megindultak együtt
               a hosszú utczában és néhány perczig szó nélkül mentek egymás mellett.</p>
            <p>- Valami kellemetlenséged volt Hermance grófnővel? - kérdé aztán Enyingi. -
               Halálsápadtan léptél ki a palotából.</p>
            <p>- Volt okom rá! Oh Loránd, mily megbizhatatlanok az emberek, s mily kevéssé lehet
               számítani rájuk.</p>
            <p>- Ilyféle nyilatkozatot most hallok először tőled.</p>
            <p>- Mert alig ismerem őket, s előttem mindig csak legszebb oldalukat mutatták.</p>
            <p>- Ilyen a sors elkényeztetett kedvencze, én ilyen képzeleteket soha sem tápláltam
               irántuk. De hát mily vonatkozással mondod ezt? Megkinált a grófné Veronikával? -
               kérdé nevetve Enyingi.</p>
            <p>- Mily föltevés! Veronika válogathat a kérőkben, s én sohasem udvaroltam neki.</p>
            <p>- Ezt nem merném állítani.</p>
            <p>- Legalább nem szándékoztam tenni.</p>
            <p>- Álmodoztál oldala mellett, mint rendesen tenni szoktad. Talán más valakiről, de ő
               azt magára vette.</p>
            <p>Jakab gondolkozva hallgatta barátja megjegyzéseit, s gyorsan átgondolta az
               Esztheynével folytatott párbeszédet, mi rá nézve oly leverőleg végződött.</p>
            <p>- Min gondolkozol? - kérdé Enyingi, midőn hosszú volt neki Jakab hallgatása.</p>
            <p>- Majd elmondom otthon... Elkisérsz haza, szeretnék beszélni veled.</p>
            <p>- Szivesen.</p>
            <p>És mentek együtt Jakab gróf lakására, hol a háziúr fáradtan dőlt egyik kényelmes
               karszékbe s vendége vele szemben foglalt helyet, észrevéve annak fáradtságát, mi,
               ismerve Jakab erős testi szervezetét, lelki kimerülésnek látszott, s kiváncsian várta
               annak szavait.</p>
            <p>De az hosszú ideig nem beszélt, s végre Enyinginek unalmasnak látszott a némaság,
               mert vidám, élénk, beszédes ember volt, s nem kedvelte a hosszú szüneteket.</p>
            <p>- Látom, valami kellemetlenséged volt Hermance grófnéval? - ismétlé előbbi kérdését,
               a melyre még nem kapott feleletet.</p>
            <p>De Oroszlay nem válaszolt e szavakra, hanem teljes pillantását vendégére függesztve,
               kérdé:</p>
            <p>- Nagyon helytelennek és megrovásra méltónak tartod te azt, Loránd, ha valaki rangján
               alul nősül?</p>
            <p>Enyingin nagy meglepetés látszott e nem várt és különös kérdésre.</p>
            <p>- Tudod, hogy nem vagyok rideg arisztokrata, de mindenesetre biztosabbnak tartom az
               oly házasságot, hol hasonló az állás, a nevelés, a gondolkozásmód, különösen az, hogy
               ismerős legyen a család, melyből feleséget választunk.</p>
            <p>- Te hát ellene volnál bárkivel a meszáliánsznak?</p>
            <p>- Vitassuk meg bővebben ezt a kérdést, melyre kurtán, egyszerüen nem lehet felelni, s
               különösen határozzuk meg azt, mi a meszáliánsz.</p>
            <p>- Mindketten tudjuk, hogy általánosságban mi tartatik annak.</p>
            <p>- Általánosságban! Azonban e tekintetben nekem eltérő nézeteim vannak, s mint
               mindenben vannak kivételek, úgy természetesen ez a fogalom sem nélkülözi azokat.</p>
            <p>- Hogy érted ezt?</p>
            <p>- Például mondjuk, hogy mi szerelmesek volnánk egy tisztességes, jó hirű polgárcsalád
               leányába, ki ama szellemi szinvonalon áll, mely magasan fölemeli az egyént alantas
               születéséből. Erényes, tiszta multú, kifogástalan hirű, úgy ő, mint azok, kiktől
               származott, s nevelése, nem értem pusztán a külső mázt, és fogalmai olyanok, minőnek
               egy kitünő asszonyénak lenni kell.</p>
            <p>- Az ilyen leányt nőül venni tehát szerinted nem meszáliánsz? - kérdé szomoruan Jakab
               gróf; - de például, ha valakit szeretünk, s föltaláljuk benne azt az ideált, kit
               kerestünk, s kinek birhatása után vágyakoztunk, kiben az élet boldogságát reméljük
               elnyerni. Szép, szellemes, bájos, de egyebe nincs a földön: elitélendőnek tartod te
               az ilyen szövetséget?</p>
            <p>Enyingi látva barátjának ábrándos rajongását, láthatólag megdöbbent.</p>
            <p>- És a mellett tisztességes családból származik? - hebegte, alig tudta mit beszél, a
               legnagyobb zavarral.</p>
            <p>- Semmi családból! Anyja, atyja ismeretlen, nevéről sem lehet tudni, sajátja-e, vagy
               fölvett név? - viszonzá Oroszlay, - és én ha föltalálom, mindennek ellenére nőül
               fogom venni.</p>
            <p>- Dóziát? - kérdé elfogultan Enyingi.</p>
            <p>- Őt! De jelenleg el van tünve oly gyanus körülmények között, hogy még életéért is
               rettegek.</p>
            <p>- Nem nagyon gyors elhatározás ez részedről, Jakab? Azt a fiatal leányt te alig
               ismered, sőt azt se tudod, viszont szeret-e? Hisz alig beszéltél vele, a mellett még
               félig gyermek, ki csak ezután fog kifejlődni, s ki tudja, mily irányban.</p>
            <p>- Ismerem és szeretem őt! Lénye ideálisan költői. Szépsége megbüvöli a szemet, s én
               az első találkozásnál, mely alkalomkor csak egy pillanatra láttam: halálosan
               beleszerettem. Én! ki tudod, hogy még soha sem voltam szerelmes... És ő osztja
               érzelmeimet.</p>
            <p>- Saját ajkáról hallottad e vallomást?</p>
            <p>- Ő maga mondta, de ha nem mondta volna is, tudnám, mert olyan ajk, mint az övé, nem
               hazudhat, s olyan szem egy földöntuli szerelmet és boldogságot rejt magában.</p>
            <p>- Jakab, Jakab, én rettegek miattad! - kiáltott föl önkéntelen szomorusággal Enyingi.
               - De ismerve téged, nem kisértem meg lebeszélni, mert te soha sem voltál olyan, mint
               más ember, s majdnem előre látható volt, hogy hosszú álmodozásodból egy nagy
               szenvedély fog fölébreszteni, mely magával ragad, s fölemel vagy elsodor.</p>
            <p>- Helyesen vélekedel rólam, látom, hogy ismersz úgy, mint talán senki, s mint
               Hermance grófné bizonyosan nem!</p>
            <p>- Neki is megmondtad szándékodat? - kérdé új megdöbbenéssel Enyingi.</p>
            <p>- Meg, úgy mint neked, majdnem ugyanazokkal a szavakkal, mert szükség volt, hogy
               beszéljek vele.</p>
            <p>- És ő?</p>
            <p>- Egyszerre rideg, elutasító lett irántam s oly alacsony dolgot tételezett föl rólam,
               hogy nem léphetem át többé az Eszthey-palota küszöbét.</p>
            <p>- Most már értem halványságodat, midőn a kapu előtt találkoztunk, de azt is tudom, mi
               a grófné ridegségének az oka!</p>
            <p>- Ismét Veronikáról akarsz beszélni? - kérdé türelmetlenül Jakab gróf.</p>
            <p>- Ő, és egyedül ő az oka, hogy haragban váltatok el. Mondtam már neked gyakran, hogy
               ők számítanak reád. Veronika szerelmes beléd, s vallomásod mérhetetlen csapás
               lehetett Esztheynére.</p>
            <p>- Azok után, miket a grófné mondott nekem, magam is kezdem hinni, hogy valamely
               mélyebben fekvő oka lehetett az idegességre... - viszonzá gondolkozva Jakab gróf.</p>
            <p>- De hát miért is mondtad el mindazt neki, mi legkevésbbé sem tartozik rá?</p>
            <p>- Ellenkezőleg! Te azt nem tudod, hogy Dóziát ő neveltette három éves korától, s
               mindaddig gondoskodott róla, míg az titkon eltávozott anyai szárnyai alól, s
               Holcsiéknál keresett és talált otthont.</p>
            <p>- Valami összeköttetésben áll ő Dóziával, vagy rokona neki? - kérdé csodálkozva
               Enyingi.</p>
            <p>- Azt nem tudom. Többször beszéltünk védenczéről, de lehetetlen kitudni, miért
               pártfogolta, miért neveltette és miért volt oly kétségbeesve annak eltünése
               fölött.</p>
            <p>- És te hol ismerkedtél meg a leánykával?</p>
            <p>- Akkor beszéltem vele először, mikor együtt mentünk Tornyosra. Azelőtt egyszer
               láttam az utczán, csak pár pillanatra, előbb már Esztheyné megmutatta fényképét,
               melynek csodáltam szépségét, de az eredeti varázshatással volt rám, s nem tudnám őt
               többé elfelejteni. Olyan mélyen véste magát szivembe!</p>
            <p>- És hol találkoztál később vele? Mert hiszen azt mondod, hogy osztja érzelmeidet.
               Így azt meg is kellett mondania.</p>
            <p>- Néhányszor a tornyosi tó partján jöttünk össze, sétáltunk együtt és kicseréltük
               érzelmünket.</p>
            <p>- Azonnal fölajánlottad neki kezedet? - kérdé majdnem iróniával Enyingi - és ő
               természetesen elfogadta.</p>
            <p>- Házasságról nem beszéltünk, - viszonzá lesütött fővel a kérdett, s tünődésében nem
               vette észre barátja futó, gunyos mosolyát.</p>
            <p>- Mi történt azután, miért mentél mindezt bejelenteni Esztheynének?</p>
            <p>- Nem azért kerestem föl őt, de tudni akartam, van-e neki arról fogalma, hogy Dózia
               hova lett, miután Tornyosról, sőt Budapestről is eltünt?</p>
            <p>- Dózia eltünt? - kiáltott föl bámulva Enyingi, - s mikor történt az?</p>
            <p>- Mialatt ti Zalánczon voltatok... Egy napon nekem megigérte, hogy másnap ismét
               találkozunk a tó partján, s nem jött, nem tudósított, elutazott barátnőjével,
               gondolom Klárának hivják... És azóta nem tudok róla semmit.</p>
            <p>- Ez csodálatos, majdnem hihetetlen! Hova lehetett?</p>
            <p>- Fölkeresett volt szobaleánya, kit nem vittek magukkal, s elbocsátottak a
               szolgálatból, és ő beszélte nekem, hogy a két fiatal leány utazni ment. - És
               megfoghatatlan nekem csak az, mi tartóztatja Dóziát, hogy megirja hollétét.</p>
            <p>- Talán tartóztatva van, de hisz Holcsiéknak keresni kellene az alkalmat, hogy
               pártfogoltjuk összejőjjön veled, s megtörténjék a rá nézve fényes házasság.</p>
            <p>- Úgy látszik, ők nem így gondolkoznak, sőt valószinü, hogy nem is tudnak róla...
               Talán más terveik vannak Dóziával! De mik? Az éppen gyanus nekem. Az ügyvéd hirhedt
               gazember, gyámleánya sem tetszik nekem. Titkolóznak mindketten s félrevezették
               Esztheynét is, ki valami Obrennénál neveltette Dóziát, de soha sem hallott arról,
               hogy az Holcsi Kálmánnak nővére.</p>
            <p>- Igazad van, ez nagyon gyanus, - mondá hévvel Enyingi... - És most mit akarsz
               tenni?</p>
            <p>- Tőled akarok tanácsot kérni, hogyan és mi módon lehetne kikutatni Dózia hollétét,
               mert én az ilyfélékben teljesen járatlan vagyok.</p>
            <p>- Egy ügyes privátdetektivre kellene bizni az ügyet, ha nem akarsz a rendőrséghez
               fordulni.</p>
            <p>- Csak a legvégső esetben. Gondolhatod, hogy kerülöm a nyilvánosságot, de ha nem
               jövök nyomára, azt is igénybe veszem.</p>
            <p>- Tehát fordulj egyelőre olyan detektivhez, ki a maga kezére dolgozik.</p>
            <p>- Ismersz egy olyféle embert, ki ügyes, megbizható és hallgat?</p>
            <p>- Elküldöm hozzád, a kit alkalmasnak gondolok arra. Bár nem tudom, nem jobb volna-e
               úgy rád, mint Dóziára nézve, ha sohasem találkoznátok többé.</p>
            <p>- Hogy mondhatod ezt? - kiáltott föl oly mély szomorusággal Oroszlay, hogy barátja
               önkéntelen meghatottságot érzett, s megigérte, hogy összeköttetésbe lép az említett
               titkos detektivvel és mielőbb elküldi őt barátjához...</p>
          
         </div>
          <div type="chapter">
            <head>XV.</head>
            <p>Midőn Oroszlay Jakab elhagyta Hermance grófné szalonját, az egyedül maradva, kezébe
               rejté arczát és keservesen sirt, mint a hogy zokog az ember egy kedves halottja
               elhunytán.</p>
            <p>Ő is halott fölött kesergett, mert legkedvesebb reménye halt meg arra a
               nyilatkozatra, mit Jakabtól hallott, hisz nemcsak saját legforróbb óhajtása, de
               leánya boldogsága lett ama szörnyű perczben semmivé s talán élete, mert ez a komoly,
               mély érzésű leány nem fog megvigasztalódni tudni iszonyú csalódása fölött.</p>
            <p>Azonban hosszú tünődés után valami csillámlása az új reménynek keletkezett agyában.
               Hátha Dózia eltünnék örökre! Nyoma veszne, nem lehetne föltalálni, s ha Jakab nem
               találkoznék többé vele, bizonynyal elfelejtené és visszatérne Veronikához.</p>
            <p>Ő is azok közé tartozott, kik hajlandók mindig azt hinni, a mit óhajtanánk s még azt
               tette hozzá, hogy a kiknek érdekében volt Dóziát eltüntetni, azok továbbra is el
               fogják rejteni és ő nem keresi hollétét.</p>
            <p>Egyszerre eltünt szivéből a vonzalom Dózia iránt, sőt úgy érzé, hogy gyűlöli őt,
               jobban gyűlöli, mint midőn először látta, ki élő jele volt az ő megcsalattatásának és
               semmivé tette hitét, bizalmát a jóban, hűségben, tisztességben; s csak később kezdte
               szeretni, ki bájos lényével, nagy szépségével és ragaszkodásával megnyerte
               vonzalmát, mi azonban később semmisnek bizonyult annak hálátlansága által.</p>
            <p>Most már csak leánya, az ő kedves Veronikája vetélytársnőjét látta benne, ki
               születésével földulta az ő boldogságát, s most szerelme által tönkreteszi gyermeke
               jövőjét! Ezt már nem tudta s nem is akarta neki megbocsátani. Mesés terveket szőtt,
               hogyan akadályozza meg Oroszlay tervét, kinek bár kétségbeesésében szemébe dobta,
               hogy rossz czéljai lehetnek Dóziával, mind a mellett meg volt győződve az
               ellenkezőről, s tudta, hogy az oly nemes érzésű ember, ki sohasem okozná senki
               romlását, s ha Dóziát föltalálja, nőül fogja venni.</p>
            <p>Az órára pillantva látta, hogy még reggeli előtt van ideje fölkeresni Obrennét. Előre
               kigondolta, mit fog beszélni vele és megtudja tőle, igaz-e, mit annak Holcsival való
               rokonságáról hallott s a többi magától fog jönni, mi az ő czélját elősegíti...</p>
            <p>Félóra mulva már Obrenné elfogadó termében volt, s midőn az intézet főnöknője
               kilépett egy mellékajtón, annak arczán észrevehető feszült kiváncsiságot látott, míg
               mozdulatai zavart árultak el.</p>
            <p>- Mily ritka szerencse, grófné, azt hittem, már teljesen elfeledkezett rólam, - kezdé
               Obrenné s helylyel kinálta meg vendégét.</p>
            <p>- Egy kérdéssel jövök, melyre kérem, hogy feleljen nekem őszintén.</p>
            <p>- A legnagyobb készséggel, ha az hatalmamban áll.</p>
            <p>- Hol van Dózia?</p>
            <p>- Erre a legnagyobb örömmel válaszolnék, ha tudnám.</p>
            <p>- Nincs már Holcsiéknál?</p>
            <p>- Én hónapok óta nem láttam Lamberth kisasszonyt, sem Holcsi ügyvédet, és sem ő
               róluk, sem Dóziáról nem tudok semmit.</p>
            <p>- Az lehetetlen!</p>
            <p>- Miért volna lehetetlen? - kérdé Obrenné meglepetve a határozottan kiejtett
               állításra.</p>
            <p>- Mert Holcsi Kálmán önnek fivére s a mult azt mutatja, hogy mindig jó viszonyban
               volt vele.</p>
            <p>- Ki mondta ezt grófnénak? - kérdé sötéten elpirulva a főnöknő.</p>
            <p>- Tudom oly egyéntől, kinek állítása minden kétséget kizár, s most csak azt szeretnem
               tudni, miért üzte velem szemben azt a komédiát, melynek titkos okának kellett lenni s
               valószinüleg nem jó szándékból eredt.</p>
            <p>- A legnagyobb mértékben el vagyok ámulva e különös kijelentésre... - hebegte
               Obrenné, talán csak azért, hogy az egyenes feleletet kikerülje.</p>
            <p>- Fivére önnek Holcsi vagy nem? - kérdé Hermance határozott hangon.</p>
            <p>- Nos - igen! Miért tagadjam, hisz nincs annak senkire semmi jelentősége.</p>
            <p>- Ellenkezőleg... Tudni akarom, miért tartotta azt előttem titokban? Mert, mint
               mondtam, ennek a titkolódzásnak oka van, még pedig valószinüleg fontos czéllal
               összekötve. És ha meg nem mondja azt, más eszközökhöz nyulok a kutatásra nézve.</p>
            <p>- De hát mit gondol grófné, s mit tételez föl rólam? - kérdé elhalványodva Obrenné
               remegő hangon.</p>
            <p>- A legrosszabbat, ha föl nem világosit az ellenkezőről! Azt kell hinnem, hogy
               Dóziával már évek óta valami titkos czéljuk van. Hogy hárman összebeszéltek, miként
               helyzetét valamire kihasználják, hogy mi az, azt nem tudom, de kifürkészem. Hogy már
               megkezdődött ez a komédia akkor, midőn ön először hozzám jött kérni nyitandó intézete
               végett, s azt mondá, hogy egészen kis gyermekeket is elfogadna ápolásra, arra
               számítva, hogy föl fogom önnek ajánlani Dózia tartását, mert okvetetlen tudta az ő
               létezését, származását. Fölhasználta szorongatott helyzetemet és terve sikerült; jól
               számítottak mind a hárman, s úgy engem, mint a leánykát kelepczéjükbe csalták s
               most...</p>
            <p>- Álljunk meg itt, grófné! - kiáltott föl Obrenné szájaszéléig elsápadva. -
               Mindenekelőtt azt szeretném tudni, kiket ért hármunk alatt?</p>
            <p>- Önt és két testvérét, Holcsit és egy Somorjayné nevezetű hölgyet, a ki szintén
               testvérük, s kihez amaz este utasított engem, hogy mint jó ismerőséhez vigyem Dóziát,
               ki hajlandó lesz az ön ajánlatára őt befogadni.</p>
            <p>Obrenné látta, hogy Hermance grófné jól van értesülve, hogy hasztalan lenne tagadása,
               de oly váratlanul érték annak szavai, hogy pár pillanatig nem tudott felelni.</p>
            <p>- Akar nekem nyiltan és őszintén beszélni? - kérdé Esztheyné lecsendesülve, s
               teljesen hidegen és nyugodtan. - Nem jöttem rossz szándékkal, sőt lehet, hogy
               bizonyos irányban kezükre járok, de tudni akarom a valót.</p>
            <p>Most Obrenné még jobban csodálkozott, mint előbb, s nem tudva eltalálni, mit ért a
               grófné a «kezükre járok» kijelentése alatt, habozva, majdnem halkan mondá:</p>
            <p>- Hogy mi czélja van bátyámnak Dóziával, nem tudom, de nem tagadom, hogy ő küldött
               engem méltóságodhoz akkor, mikor először szerencsés voltam fölkeresni. Ő a gyermek
               létezését tudta, sőt anyját is ismerte, ki talán elmondta neki, hogy kinek a
               gyermeke Dózia, ki az ő halála után jó kezekben lesz, mert Eszthey grófné megesküdött
               neki gyermekei boldogságára, hogy pártfogásába veszi.</p>
            <p>- És talán azt is tudja fivére, ki ölte meg azt a szegény beteg asszonyt, kinek élete
               már úgy is csak hetekre terjedhetett? - kérdé Hermance.</p>
            <p>- Nem, azt nem tudja, mert különben följelentette volna a gyilkost.</p>
            <p>- De hát ha már ennyit bevallott Obrenné asszony, mondja meg azt is, mi a szándéka
               fivérének Dóziával, kit oly hosszú éveken át figyelemmel kisért, azután Klárával
               elcsalatott innét, s most eltüntette?</p>
            <p>- Esküszöm, grófné, hogy arról nincs fogalmam, sem pedig arról, hogy hol vannak
               jelenleg Klára és Dózia.</p>
            <p>- Lehetséges az? Én nem tartom annak.</p>
            <p>- Higyjen szavaimnak. Azonban bárhol létezik is jelenleg a két barátnő, arról
               biztosítom, hogy Dózia szabad akaratából távozott és okvetetlen jól érzi magát ott, a
               hol van, mert különben tudósította volna a grófnét vagy engem.</p>
            <p>- Ebben van valami valószinüség, de most én akarok önnek valamit mondani.</p>
            <p>Obrenné feszült várakozással tekintett rá.</p>
            <p>- Én Dóziáról többé nem kivánok tudni, s átengedem őt örökre önöknek. Ő velem nagyon
               háládatlanul bánt, s legfőbb óhajtásom, nem hallani többé róla. Ön tudja, mennyi
               félelmet álltam ki miatta, mennyi zavart okozott ő nekem. Megtartottam szavamat, mit
               anyjának igértem. Fölkaroltam, neveltettem, költöttem rá, s tettem volna mindezt
               tovább is, ha ő háládatlanul el nem hagy, s föl nem mondja összeköttetésünket. Vegye
               ezt kérem tudomásul, valamint azt is, hogy én többé egyetlen lépést sem teszek
               keresésére, de figyelmeztetem, hogy vannak mások, kik utána járnak hollétének, kik
               mindent el fognak követni, hogy föltalálják, s miután az illetők gazdagok és
               hatalmasok, fog is nekik az sikerülni. Azért legyenek óvatosak és rejtsék el jól a
               leányt, különben mindaz napfényre kerül, mit sejtek, hogy Holcsi úrnak érdekében áll
               eltitkolni.</p>
            <p>- Grófné gyanusítja fivéremet? - kiáltott föl Obrenné, ki a bámulattól alig tudta mit
               beszél e nem várt fordulatra, mi semmikép sem tetszett neki s nem illett az ő
               terveiknek keretébe.</p>
            <p>Esztheyné elhagyta helyét.</p>
            <p>- E kérdésre nem felelek, - mondá hidegen. - Mondtam önnek, hogy nem jöttem rossz
               szándékkal, sőt ha tudatná velem Dózia hollétét, azt sem árulnám el senkinek s
               miattam maradhat ott, a hova vitték, s a hol, mint ön mondja, szeret és szivesen
               van... A mi pedig fivérével tett megjegyzésemet illeti, az nem akar gyanusítás lenni,
               de ha az volna is, tőlem semmi irányban nincs mit félnie, mert én tökéletesen
               szakítottam a multtal s nem törődöm önökkel.</p>
            <p>E szavak után nem várva be Obrenné feleletét, ki álmélkodva hallgatta őt, gyorsan
               elhagyta a szobát és a lakást, de midőn fogatában ülve hazafelé hajtatott, nem volt
               megelégedve magával s csupán egy mentségét találta tettének, azt, hogy leánya
               boldogságát akarta minden, sőt bármi áron megmenteni...</p>
            <p>Ő a rendes fölfogás szerint meg volt áldva minden jóval s azt, hogy mennyit
               szenvedett házassága ideje alatt, senkisem tudta. Boldog véralkatú asszonynak
               tartották, mert nemcsak hogy soha sem panaszkodott, de nem is mutatta, hogy hiányzik
               neki az, mi a nőt igazán boldoggá teheti - férje hűsége és szeretete.</p>
            <p>Elfojtá bánatát, mindenütt jókedvvel jelent meg, sőt még hű cselédje, Ernesztine, ki
               egykor dajkája volt, később komornája, sem látta soha búslakodni úrnőjét, s csak a
               néma éjszakák voltak tanui könyeinek, lemondásának.</p>
            <p>Megadta magát a sorsnak, mint megadja oly sok asszony, sohasem keresett, pedig
               találhatott volna kárpótlást, de nemesebb érzésű, s vallásosabb volt, mint hogy a
               könnyelműség ösvényére tért volna.</p>
            <p>Most azonban, midőn leánya jövőjét kellett egyengetni, annak boldogságát megmenteni,
               egyszerre eszébe jutott mindaz, mit férje ellene vétkezett... Ő türt, szenvedett, de
               Veronkát nem akarta kiszolgáltatni a sors szeszélyének, s elhatározta, hogy küzdeni
               fog a fenyegető veszély ellen, és elejti Dóziát, kiért annyit áldozott, annyit
               rettegett és nyugtalankodott, de most meggyülölte őt, mert mint a hogy annak anyja
               egykor elrabolta tőle férje szerelmét, úgy most leánya készül megrabolni Veronika
               boldogságát...</p>
            <p>Így okoskodott a fogatban ülve, s esze azt mondta neki, helyesen cselekszik, de
               szive... Ah nem is szive, lelkiismerete volt az, mi másként beszélt, s kinozta őt, de
               nem birt érvényre jutni, mert anyai szeretete erősebb volt nála, minden más
               érzésnél.</p>
            <p>És midőn hazaérkezve leányát látta, ki sétájából érkezett haza, szépen, üdén,
               virulóan, mint a bimbójából kipattant ékes virág, elnémultak aggodalmai, mert ennek a
               bájos teremtésnek szerinte boldognak kellett lenni, ha talán a másik boldogsága árán
               is, de meg kellett menteni jövőjét, sőt lehet, hogy életét.</p>
            <p>A reggelinél négyen ültek az asztalnál s legtöbbnyire Béla csacsogott, ki mindig
               tudta a társaság legújabb eseményeit és azokat mulatságosan adta elő, elhallgatva
               olyan történeteket, mik nem a nagyvilágban folytak le, s azokat csak atyjának mondta
               el, ki hozzá hasonló módon élvezte azokat, sőt majdnem fiához hasonló módon tölté
               napjait.</p>
            <p>- A többek között... - kérdé anyjához fordulva Béla - sohasem hallottak többé arról
               az éjszakai tüneményről, ki házunkból osont ki, s nem lehetett kilétének nyomára
               jönni?</p>
            <p>- Soha, - mondá látható kellemetlen hatás alatt Hermance grófné, s hajlandó vagyok
               hinni, hogy az egész csak képzelet volt!</p>
            <p>- Én pedig megesküszöm reá, hogy láttam, - viszonzá hévvel Béla, - sőt jó
               borravalóért még egyszer kikérdezem a bérkocsist, ki akkor megtagadta a
               feleletet.</p>
            <p>- Oly régi dolog már az, - mondá Eszthey, - hogy nem érdemes érte fáradni. Nem
               lehetett más, mint egy idevaló cseléd, ki bizonynyal nem jutalmazná meg
               kiváncsiságodat.</p>
            <p>- Cseléd nem szokott bérkocsin járni.</p>
            <p>Veronika végig hallgatván ezt a társalgást, kiváncsian tudakozódott annak
               részleteiről, mit fivére nagy készséggel adott meg neki.</p>
            <p>- Ez különös, - mondá Veronika, - és miért nem kérdezősködtél Ernesztinnél ama
               leányról?</p>
            <p>Mindnyájan csodálkozva tekintettek a beszélőre.</p>
            <p>- Ernesztinnél? - kérdé elfogultan Esztheyné. - Hogy jösz erre a gondolatra?</p>
            <p>- A legtermészetesebben, - viszonzá mosolyogva a leányka a rászegzett csodálkozó
               szemek felett. - Midőn Csetnekről hazaérkeztem, Ernesztine szobájába mentem, hogy
               valamit ruhámon igazítassak, s a mellékszoba ajtaja tárva volt és a nap fényes
               sugarai egy tündöklő tárgyra vonzották szemeimet, mely az egyik szekrény alatt
               hevert, s úgy látszott, takarítás közben nem vették észre. Én odasiettem és
               fölemeltem, s csodálkozva láttam egy fekete zsinóron függő, kisded akvarell
               arczképet, mely női fejet ábrázolt.</p>
            <p>Hermance grófné láthatólag elhalványodott, s szerette volna elhallgattatni leányát,
               de lehetetlen volt közbeszólnia, ki nagy élénkséggel folytatta.</p>
            <p>- Kérdőre vontam Ernesztinét, ki veszíthette el a rendesen lakatlan szobában ama kis
               képet, s ő látható ijedtséggel és zavarral azt felelte, hogy egy női rokona töltött
               nála egy éjszakát, s azé lehetett az arczkép, de hogy kit ábrázol, nem tudja.
               Valószínüleg az lehetett amaz idegen hölgy, mert más nem mehetett ki éjjel a
               palotából.</p>
            <p>Eszthey gróf kérdőleg, sőt kutatólag tekintett nejére, ki oly feltünő zavart és
               halavány volt, hogy mindnyájan csodálkoztak arczának elváltozásán.</p>
            <p>- Tudtál te erről, Hermance? - kérdé Bertalan gróf.</p>
            <p>- Egyetlen szót sem, s nem is hiszem, de Ernesztinét kérdőre fogom vonni.</p>
            <p>- Ne tegye mama, - mondá kérő hangon Veronika. - Én megigértem neki, hogy nem
               beszélek róla, s most majdnem önkéntelen röpült az ki ajkaimon ama hatás alatt, mit
               Béla adott elő az éjjeli tüneményről.</p>
            <p>- És hol van az a kép? - kérdé hévvel Béla.</p>
            <p>- Nálam, a szobámban, nem adtam vissza Ernesztinnek, ki pedig könyörgött érte, de oly
               bájos leányfő, hogy élvezet rá nézni, és finom, művészi festés, ha kivánják látni,
               megmutatom.</p>
            <p>A reggelinek éppen vége volt s Veronika futott elhozni a mondott képet; Eszthey
               szivarra gyujtott, Béla nagy várakozással tekintett huga visszajövetele elé, s
               Hermance grófné oly halovány volt, mint ruhájának csipkéi, és majdnem reszketett
               izgatottságában.</p>
            <p>Midőn Veronika visszatért a képpel, legelőször fivére ragadta ki azt kezéből s
               rápillantva, elragadtatással kiáltott föl.</p>
            <p>- Remek fej, s gyönyörű arcz... Kit ábrázolhat? Csak nem azt a hölgyet, ki amaz éjjel
               kifutott a palotából és Ernesztine rokona?</p>
            <p>Azután atyjának nyujtá azt, ki kezébe véve és rápillantva, megdermedve ült helyén,
               kiesett szájából a szivar, s szemei oly rémületet fejeztek ki, minőhöz hasonlót
               családja soha sem látott annak arczán.</p>
            <p>- Ismeri papa? - kérdé Veronika, atyja különös arczkifejezését látva...</p>
            <p>- Ismerem, is-mer-tem, - dadogá az, nem birva szemeit levenni a képről, azután
               megsimítá homlokát, és Hermancera szegezte tekintetét, ki némán ült helyén, s
               önkéntelen kinyujtá kezeit a festmény után.</p>
            <p>- Hogy jött ez Ernesztine szobájába? - kérdé majdnem szigorúan Eszthey, mialatt
               átadta nejének a képet.</p>
            <p>- Nem - tudom, - viszonzá az, de midőn rápillantott, megkönnyebbülve sóhajtott föl...
               Az arczkép nem Dózia vonásaival birt, mitől ő kétszeres okból tartott; hanem egy
               előtte teljesen ismeretlen arcz volt, nagy, beszédes szemekkel, aranyszőke hajjal,
               mosolygó, kedves ajkakkal.</p>
            <p>Béla és Veronika némán, csodálkozva szemlélték ezt a különös jelenetet.</p>
            <p>- Ennek a képnek a tulajdonosnője nem lehetett az, ki itt volt a palotában, s éjnek
               idején futott ki mellettem a hátulsó kapun, mert az már régen meghalt, azonban valaki
               más hagyhatta itt s meg kell tudnom a komornától, ki volt az? - mondá helyét elhagyva
               Bertalan gróf.</p>
            <p>- Majd én beszélek vele, - kiáltott föl hévvel Hermance.</p>
            <p>- Én akarom őt kihallgatni... Először megtudom tőle, kit mer ő rejtegetni tudtunkon
               kívül magánál, másodszor, hogy került az idegen hozzá, kinek ez a kép birtokában
               volt. Mert, nemde Hermance, nem tudtál arról semmit?</p>
            <p>A grófné gyermekeihez fordult.</p>
            <p>- Hagyjátok el a szobát, beszélni akarok atyátokkal négyszem között, - mondá nagy
               szomorúsággal hangjában.</p>
            <p>A gyermekek engedelmeskedtek, de mind nagyobb bámulattal tekintettek egymásra, miben
               osztozott Eszthey is, és egyedül maradva nejével, feszült várakozással, majdnem félve
               várta annak szavait, ki láthatólag küzdött beszéde megkezdésével.</p>
            <p>- Nos? - kérdé, leülve vele szemben a gróf. - Egyedül vagyunk... Mit akarsz
               mondani?</p>
            <p>Hermance idegesen simítá meg homlokát.</p>
            <p>- Tizennégy év óta tudom azt, miről soha sem szóltam, de te kivánod, hogy beszéljünk
               róla, - kezdé leverten s szép szemében könyek jelentek meg szavai alatt. - Tizennégy
               éve, hogy rájöttem arra, miként nem engem, hanem mást szeretsz, s gondolhatod, minő
               hatást tett az rám a három évig tartó házasság után, ki szerelemből lettem nőd, abban
               a képzeletben, hogy te is szeretsz...</p>
            <p>- Nos, nos? - kérdé izgatottan Eszthey, - csak nem akarsz hütlenséggel vádolni?</p>
            <p>- Az idő megmutatta, hogy soha sem vádoltalak semmivel. Tizennégy hosszú évig volt
               keblembe zárva titkom, szenvedésem. Soha sem szóltam arról senkinek, nem mutattam
               neked fájdalmamat, sőt titkoltam előtted azt, a mit tudtam, mert nem akartam, hogy
               pirulnod kelljen előttem, s megmérgezzem az együttélés harmóniáját.</p>
            <p>- Egyet-len- szót sem értek!</p>
            <p>- Emlékezel, sőt látom, hogy nem felejtetted el azt a hölgyet, kit Pármai Elzának
               hivtak.</p>
            <p>- Mit tudsz róla... Mit akarsz mondani? - viszonzá komor hangon a gróf, kitérve a
               felelet elől, de láthatólag megriadva.</p>
            <p>Hermance szomorúan, majdnem részvéttel tekintett rá, mert nincs borzasztóbb, mint ha
               két együtt élő ember, különösen házastársak között, a gyöngédség és szeretet
               szenvedélybe megy át, mely képes az őrjöngésig fokozódni s a végletekig harczolni
               egymás ellen.</p>
            <p>- Mindent! - viszonzá pillanatnyi habozás után. - Engedd el, hogy részletezzem
               feleletemet. Ez a szó kifejez mindent, sőt arra kérlek, hogy mindazt, mit én saját
               erőmből el tudtam hallgatni, titkolni hosszú évek során, segítsd te is elhallgatni
               továbbra is - örökre!</p>
            <p>De Bertalan gróf sokkal izgatottabb volt, sem hogy e kérelem okszerüségére hallgatott
               volna.</p>
            <p>- Mivel vádolsz? Akarom tudni gyanudat, hogy azt megczáfolhassam.</p>
            <p>Hermance nyugodt méltósággal s tagadólag rázta meg fejét.</p>
            <p>- Ha remélném, hogy az lehetséges, elmondanék mindent apróra. De fáj a szivem pirulni
               látni, s újra kérlek, ejtsük el e meddő tárgyat.</p>
            <p>- Ezek nagy szavak, beillenének a szinpadon egy drámai jelenetbe, de én nem akarok
               komédiát játszani. Mondd el, mit tudsz erről a hölgyről, kinek arczképe
               megfoghatatlan módon került a komorna szobájába.</p>
            <p>- Jó, ha okvetetlen kivánod, megteszem, - viszonzá elhatározva magát Hermance, de oly
               megrovó, szemrehányó tekintetet vetve férjére, hogy az önkéntelen lesütötte előtte
               szemét s halk, bizonytalan hangon, de kihivóan mondá:</p>
            <p>- Beszélj... Mondj el őszintén mindent.</p>
            <p>- Én ezt az arczot, melyet a festvény ábrázol, nem ismerem, - folytatta a grófné - de
               ilyen lehetett az a beteg asszony, ki tizennégy év előtt egy könyörgő levélben
               magához kéretett, midőn még egészséges és viruló volt. Én már csak halálos ágyán
               láttam.</p>
            <p>- Mit kivánt tőled és mit beszélt?</p>
            <p>- Szeretetembe és pártfogásomba ajánlotta három éves gyermekét, s kért, hogy ne
               hagyjam azt árván, nyomorultan elveszni. Nemes vér folyik ereiben, mondá, s jó
               nevelés mellett hasznos tagja lehet a társadalomnak.</p>
            <p>- És te? - kérdé félre fordítva fejét Eszthey.</p>
            <p>- Megigértem és megtettem, a mit tőlem kért. Fölfogadtam a leánykát, kit, nem
               tagadhatom, abban a perczben gyülöltem, de neveltettem és később megszerettem. Anyja
               szomorú sorsa, kit, úgy tudom, meggyilkoltak, meghatott. Azonkívül megesküdtem
               gyermekeim boldogságára, hogy védője, támasza leszek s Isten látja, meg is
               tartottam, a míg tehetségemben volt!</p>
            <p>- És él a gyermek?</p>
            <p>- Él! Ma tizenhetedik évében van s szép, mint a viruló rózsa és olyan nevelést
               kapott, mely a legmagasabb rangú hölgyet illeti meg...</p>
            <p>- És ez a kép? Hogy jött ide...</p>
            <p>- Azt kell hinnem, hogy az ő sajátja lehet, ő veszítette el, mert pár órát itt
               töltött a palotában, az Ernesztine szobája mellett levő szobában volt elhelyezve.</p>
            <p>- Titokban?</p>
            <p>- Természetesen. Kénytelen voltam őt idehozni, mert ott, a hol addig volt, nem
               akarták tovább megtürni. Másnapra az volt a tervem, hogy keresek neki biztos helyet,
               hol otthont talál.</p>
            <p>- De ő megszökött s elfutott a palotából. Miért?</p>
            <p>- Azt nem tudom. Én nem beszéltem távozása előtt vele. Ernesztinnek fogalma sem volt
               arról, hogy távozott, ő látta őt utólszor, de mialatt aludt, a leány fölhasználta az
               alkalmat a távozásra.</p>
            <p>- És hova ment?</p>
            <p>- Azt sem tudom - viszonzá a grófné elpirulva a kiejtett valótlanság miatt, mit
               készakarva ejtett ki.</p>
            <p>- Nem kerestetted?</p>
            <p>- De igen, azonban nem jöttem nyomára hollétének.</p>
            <p>Eszthey pár pillanatig küzdeni látszott magával s habozni azzal, mit mondani
               akart.</p>
            <p>Azután nejéhez lépett, lehajolt hozzá és megölelte, mondván:</p>
            <p>- Te nagy jellem vagy, Hermance s én eltörpülök melletted... Képes volnál
               megbocsátani? Hisz’ esküszöm, hogy szivem mindig a tied volt.</p>
            <p>- Azt nem hiszem, Bertalan, de én szeretlek téged s viseletemből láthatod, hogy
               megbocsátottam.</p>
            <p>- Majd egyszer, máskor, ha mindketten nyugodtabbak leszünk, elmondom neked azt a
               történetet, mit csak félig ismersz és abból nem itélhetsz. Légy elnéző irántam. Bár
               érzem, hogy nem érdemlem meg jóságodat.</p>
            <p>De Hermance zokogva borult férje keblére, ki meleg csókokkal halmozta el homlokát,
               ajkát, haját és sokáig tartották átölelve egymást...</p>
            <p>Vajjon eszébe jutott-e a franczia kódex 324-ik paragrafusa, melyről Enyingi gróf
               beszélt akkor az este ugyanebben a teremben, előadva barátja, Solmage márki
               történetét, ki nejét megölte hűtlenség miatt...</p>
            <p>A férfi öl. A nő megbocsát!</p>
          
         </div>
          <div type="chapter">
            <head>XVI.</head>
            <p>Alig egy óra mulva, hogy Esztheyné elhagyta Obrenné lakását, az sietve vett kalapot
               és felöltőt magára s ment a Vadász-utczába Holcsi ügyvédhez, kit otthon talált, de
               ki őt nem az irodában fogadta, hanem átment vele lakására, hol háboríthatatlanul
               beszélhettek.</p>
            <p>- Mi hoz hozzám ily szokatlan időben? - kérdé Holcsi, levéve sötét szemüvegét, mit
               leginkább arra használt, hogy szeme kifejezését és arczának netáni változását
               eltakarja.</p>
            <p>- Nem valami kellemes hirrel jövök, a mi különben érthetetlen előttem s tőled kérek
               fölvilágosítást vagy inkább magyarázatot arra.</p>
            <p>- Halljuk, mi az? - kérdé az ügyvéd látható nyugtalansággal, mert az oly ember, mint
               ő, minden váratlan eseményre megdöbben.</p>
            <p>- Eszthey grófné volt ma nálam, s kijelenté, hogy ő nem akar többé tudni Dóziáról.
               Átengedi őt azoknak, a kiknél jelenleg tartózkodik, s nem fogja többé kutatni
               hollétét.</p>
            <p>- Hohó! Ez valami új s mivel okolta meg elhatározását?</p>
            <p>- Tulajdonképpen semmivel. Elmondta, hogy Dózia háládatlan volt iránta stb., de hisz
               erről már azelőtt is beszélt, s szerintem elhatározásának valami mélyebben fekvő
               okának kell lenni, mit én nem tudok kitalálni, s tőled szeretném azt megtudni.</p>
            <p>- Nekem fogalmam sem lehet róla; te jobban ismered őt, sőt nagy bizalmat mutatott
               irántad, midőn Dózia származását elmondta... Nekem éppen úgy megfoghatatlan ez a
               dolog, mint neked, annál is inkább, mert mikor utólszor nálam volt, lázas érdeklődést
               mutatott iránta.</p>
            <p>- De ez még nem minden, a mit mondani akarok. Sokkal veszélyesebb ránk nézve az, hogy
               tudja, miként testvérek vagyunk, mit én mindig titkoltam előtte.</p>
            <p>- Megtudta összeköttetésünket? - kiáltott föl rémültem Holcsi. - Kitől és mikor?</p>
            <p>- Úgy látszik a legutolsó időben, de hogy kitől és mi módon, arról nincs fogalmam,
               sőt azt is tudja, hogy Somorjayné is nővérünk.</p>
            <p>Az ügyvéd álmélkodva s összeránczolt homlokkal hallgatta Obrenné előadását. Nagyfokú
               nyugtalanság látszott rajta, s gyors léptekkel járt föl és alá a szobában.</p>
            <p>- Ez rossz hír, Lujza, nagyon rossz hír, - mormogta fogai között. - Ki mondhatta meg
               neki, hisz senki sem tudta rokonságukat, s különösen Somorjaynéval, ki soha sem jön
               hozzám, vagy intézetedbe.</p>
            <p>- Csodálatos és megfoghatatlan!</p>
            <p>- És te azt hiszed, hogy ennek következtében mond ő le Dózia kereséséről? De hisz az
               nem lehet hatással az ő vele való viszonyára.</p>
            <p>- Azt nem is hiszem, sőt mint láttam, messze terjedő következtetést von le ezekből a
               dolgokból a multra nézve, s nem hittem volna oly találékony eszünek.</p>
            <p>- Miféle következtetéseket? - kérdé mindjobban meglepetve Holcsi s nővére előtt
               megállva.</p>
            <p>- Nyiltan kimondta, hogy mi Dóziát már születése óta ismerjük, s mindaz, mi vele
               történt, egy általunk szőtt terv szerint ment végbe.</p>
            <p>- És te mit mondtál neki?</p>
            <p>- Mit mondhattam volna? Tagadni a tényt, hogy testvérek vagyunk, lehetetlen volt, s
               csak gyanusabbá tette volna a dolgokat.</p>
            <p>- Tehát bevallottad neki?</p>
            <p>- Természetesen! Sőt azt is beismertem, hogy te Dóziát kis gyermekkora óta ismered
               anyjával együtt.</p>
            <p>- Szerencsétlen, együgyű teremtés!.... Így teszed semmivé terveimet! - kiáltott föl
               bősz haraggal Holcsi. - Bolond, ki asszonyban bizik, valamennyi egyforma ostoba és
               megbizhatatlan.</p>
            <p>- Esztheyné a rendőrséggel fenyegetett, - mondá síró hangon Obrenné, - ha nem leszek
               őszinte hozzá; azonban tőle nincs mit tartanunk, mert megigérte, hogy soha sem beszél
               rólunk senkinek, s Dózia hollétével nem törődik...</p>
            <p>- És te ezt elhiszed neki?</p>
            <p>- Szóról-szóra, mert láttam, hogy a mit mond, arra el is van tökélve. Sőt
               figyelmeztetett, hogy más valaki, a ki gazdag és hatalmas, kutatja Dózia hollétét, s
               ha jól el nem rejtjük, föl is fogja találni.</p>
            <p>- Ezt mondta ő? És nem nevezte meg, ki az, ki a leányt keresi?</p>
            <p>- Nevét nem említé.</p>
            <p>- Nem is szükséges az, mert én tudom az illető kilétét!</p>
            <p>- Te tudod, kit értett a grófné! - kérdé csodálkozva Obrenné.</p>
            <p>- Tudom, de nem közlöm veled. Valamint semmit sem fogsz ezentul tőlem megtudni, mert
               nem vagy az a megbizható egyén, kinek tartottalak.</p>
            <p>- Haragszol rám?</p>
            <p>- Nem bizom benned, mert eljár a szád s nem tudod megitélni, mit és mennyit lehet
               bizonyos dolgokról mondani.</p>
            <p>- Mi rosszat mondtam a grófnénak? Csupa ártatlan dolgokat... És ő nem is igen
               hallgatott rám, saját gondolataival volt elfoglalva, s a multtal alig látszott
               törődni. Egyáltalán Dózia iránt teljesen közönyösnek mutatkozott, mi, azt hiszem,
               neked nagy zavart idéz elő számításodban.</p>
            <p>- Legkevésbbé sem! Én Esztheynére csak másodsorban számítottam, a főszemély a gróf...
               És ő már is dupláját igérte a lapokban megjelent kitüzött jutalomnak, ha nekem
               sikerül fölkutatni Dóziát. Ez tehát már jóformán kezemben van. Negyvenezer korona!
               Csinos kis összeg, mi? De nekem nem elég. Még más terveim is vannak, s miután az
               általam kihirdetett jutalom, huszezer korona, czélzata ily fényesen sikerült, remélem
               a többi is gazdag kamatot hajt számomra, mert nekem Dózia már sok pénzemben van, de
               sok jövedelmet is várok tőle.</p>
            <p>- A grófot akarod megdézsmálni? - kérdé nevetve Obrenné.</p>
            <p>- Természetesen. Ő az, a ki nagy szorongattatásban van, s azonkívül, úgy látszik,
               ragaszkodik ahhoz a gyermekhez, a kinek anyját szerette, s a kit oly váratlanul
               veszített el, mielőtt még ráunt volna.</p>
            <p>- Hogy becsüllek, Kálmán, azt nem mondhatom, de bámulom számítási ügyességedet, a
               melylyel már vagyont tudtál szerezni, - mondá majdnem lelkesülten Obrenné.</p>
            <p>- A becsület szép hangzású szó, de keveset jövedelmez, s mellette meghalhatunk éhen!
               - viszonzá Holcsi vállat vonva, - s azzal, hogy rossz a hirem, keveset törődöm. A
               kinek pénze van, becsülete is van, s ha terveim sikerülnek, fittyet hányok az egész
               világnak!</p>
            <p>Obrenné elhagyta helyét. Erre az épületes okoskodásra semmit sem tudott mondani. Ő, a
               ki hosszú évek során leginkább fivére kegyéből élt, nem törődött azzal, honnét veszi
               az a pénzt, melylyel segíti, és kivéve, hogy olykor szemébe mondta tetteiről
               véleményét, nem sokat gondolt azzal, miféle életmódot folytat az, csak olykor
               óvatosságra inté, a mit az gúnyos felsőbbségi mosolylyal fogadott.</p>
            <p>Obrenné rövid búcsú után az ajtó felé indult, de midőn az föltárult, a szobaleány, a
               ki jelenleg Zsófi helyét tölté be az ügyvéd házánál, levéllel kezében lépett be.</p>
            <p>- Egy hordár hozta, - mondá, átnyujtva a levelet, - s azt mondta, hogy az irodából
               ideküldték őt, mert sürgős van a boritékra irva.</p>
            <p>Holcsi nyugtalanul vette át a nyujtott levelet, mert, mint mondtuk, ő mindig
               nyugtalan volt, ha valami váratlan dolog érte... És a sürgős szó izgatottá tette.</p>
            <p>Obrenné állva maradt az ajtó közelében, melyen a leány távozott, s várt, míg fivére
               olvasott, ki végigfutván a sorokat, dühös káromkodásban tört ki, midőn a levél
               tartalmát végigolvasta.</p>
            <p>- Megőrültek ezek az emberek? kiáltott föl, nővérének nyujtván a levelet, mely a
               következőket tartalmazta:</p>
            <p>Tisztelt Ügyvéd Úr!</p>
            <p>Ne tegyen kérem semmit abban az ügyben, melyről beszéltünk, s én ama fiatal leány
               keresésével megbizva önt, negyvenezer koronát igértem jutalmul, ha azt
               föltalálja.</p>
            <p>Meggondolva a dolgot, nem sokat törődöm ama leány hollétével s visszaveszem
               igéretemet és kérem, hogy együtt lefolyt párbeszédünket meg nem történtnek tekintse,
               ki maradtam őszinte hive</p>
            <p>Eszthey Bertalan gróf.</p>
            <p>- Hisz ez majdnem szóról-szóra ugyanaz, miket nekem a grófné ma mondott Dóziáról! -
               kiáltott föl Obrenné. - Ez igazán különös és megfoghatatlan.</p>
            <p>- Mondd inkább, gyalázatos kijátszása terveimnek, - fakadt ki villogó szemekkel
               Holcsi.</p>
            <p>- Valaminek történni kellett a házasok között.</p>
            <p>- Azt nem gondolnám.</p>
            <p>- Nem lehetséges az, hogy Dóziát föltalálták?</p>
            <p>- Az ki van zárva!</p>
            <p>- Hol van ő jelenleg?</p>
            <p>- Elég, ha én tudom, mint mondtam, rád többé nem bizok titkot.</p>
            <p>- Hát Isten veled, - mondá neheztelve s kurtán Obrenné és elhagyta a szobát, hol az
               ügyvéd dühösen sétált föl és alá s tünődött, mit tegyen e nem várt és előtte
               megfoghatatlan fordulatra, mi terveit és számításait teljesen tönkretette.</p>
            <p>De volt még egy reménysugár! Oroszlay Jakab...</p>
            <p>Tanuja lévén a közte és Dózia között történt összejövetelnek Tornyoson, látta, hogy a
               gróf szerelmes a leányba, s most ezt az érzést kellett kiaknáznia és kezeibe játszani
               neki Dóziát, csak azt nem tudta, mi czélja van annak vele, mert hogy feleségül akarja
               venni, azt a legvérmesebb reményekkel sem gondolhatta, de mindamellett óvatosan
               akart eljárni az ügyben.</p>
            <p>Új tervet kellett készítenie, de előbb megtudni az okát, a mi a házaspárt majdnem
               egyszerre lemondatta Dóziáról, a kit hosszú évek során rejtegetett Esztheyné férje
               előtt, az pedig szüntelenül kereste.</p>
            <p>Eddig oly kitünően sikerült zsarolási terve, s most, a midőn a végéhez közelgett,
               dugába dől számítása, oly váratlanul rabolták meg a sikertől, hogy szeretett volna
               tombolni dühében, de okszerübbnek látta nyugodtan elmélkedni a történtekről és a
               jövőről, s addig nem fordulni Oroszlay grófhoz, a míg Esztheyvel nem beszél, a kit
               sokkal együgyübbnek tartott, mint hogy az, ha ő találkozik vele, el ne árulja, a mit
               megtudni szándékozik tőle.</p>
            <p>Azt, hogy Oroszlay és Enyingi ez idő alatt miféle tevékenységet fejtettek ki Dózia
               föltalálására nézve, természetesen nem sejtette, a kik e közben beszéltek egy
               Enyingi által ismert s általa ajánlott detektivvel, s elmondván annak a szóbanforgó
               ügyet, megbizták a kutatással.</p>
            <p>Tiz nap mult el azóta, és Kardos Mihály detektiv már sorra járta mindama helyeket, a
               hol a grófok előadása szerint valamit megtudni remélt az eltünt leányról, és nem is
               fecsérelte hasztalanul idejét, mert különös fölfedezésekkel érkezett Oroszlay
               palotájába, a hol a két barátot együtt találta, a kik éppen ő róla beszéltek,
               találgatván, hogy miféle eredményt ér el megbizatásában.</p>
          
         </div>
          <div type="chapter">
            <head>XVII.</head>
            <p>Genfben a mesés szépségű tó partján emelkednek a legismertebb és legelegánsabban
               berendezett szállodák.</p>
            <p>A ki nem ismeri ezt a várost, Helvéczia gyöngyét, annak hiába irnánk le annak
               szépségeit, mert bármily ragyogó irály sem birja visszaadni azt a hatalmas benyomást,
               mit annak látására érzünk.</p>
            <p>Hemzseg ott az idegen utazó télen és nyáron, sőt az évnek minden szakában s
               vissza-vissza térnek mindazok, kik egyszer fölkeresték, mert úgy nagyszerű fekvése,
               mint bájos vidéke által újra és újra megkápráztatja a szemet.</p>
            <p>Legnagyobb számmal angolok tódulnak a szépségéről hires városba, s mindenki igyekszik
               ama fogadók egyikében kapni lakást, a melyek a tó partján állnak, s ablakai annak
               sima tükrére birnak kilátással... Méreg drágák ezek a szállodák, s csakis gazdag
               emberek birják megfizetni, s ezek közé tartoznak az angolok, amerikaiak, a kik éppen
               azért mindenütt szivesen látott vendégek, mert sok a pénzük.</p>
            <p>Eme szállók egyikének erkélyén ült egy bájos alkonyon két fiatal leány, Lamberth
               Klára és Dózia, kik hosszú utazás után itt vettek állandó lakóhelyet és Holcsi
               utasítása szerint nem volt szabad onnét távozni addig, míg ő arra engedelmet nem ad
               nekik.</p>
            <p>De szivesen is maradtak. Különösen Klára, ki elfogulatlanul és boldogan élvezte az
               utazást, míg Dóziáról nem lehetett ezt mondani, mert ő többnyire szomorú volt és
               kínzó sóvárgással töltötte napjait, bár ő is élvezte az utazást.</p>
            <p>De a mi igen kellemetlen volt neki, hogy észrevette, miként Klára folytonosan
               figyeli, sőt ellenőrzi tetteit. Soha egy pillanatra sem hagyta egyedül s lehetetlen
               volt neki észrevétlenül egyetlen sort is írni, vagy levelet adni postára, ha csak be
               nem avatja őt titkába, mit Oroszlay a legszigorúbban megtiltott neki és fogalma sem
               volt arról, hogy barátnője tud az ő és Jakab gróf összejöveteléről s megmondani nem
               merte azt Jakab gróf tilalma ellenére.</p>
            <p>Míg ő folyton szomorkodott, addig Klára elemében volt. Élvezte nemcsak a szép
               vidéket, de a fogadóban lévő idegenek társaságát. Zsófi helyett egy öreg kisérőnőt
               adott az ügyvéd melléjük, ki valamivel jobb volt a cselédnél, bár körülöttük annak
               teendőit is végezte, mind a mellett a látszat kedvéért velük evett a table d’
               hôte-nál, bár Klárának nem volt szüksége garde de damesra, mert föllépése bátor,
               biztos volt s mindenki látta, hogy ő hármuk között az intéző és rendelkező, mi
               fiatalságánál fogva kissé feltünő volt.</p>
            <p>Sokaknak a fogadó lakói közül találgatásra adott okot a három magyar hölgy kiléte és
               társadalmi állása.</p>
            <p>De kifogás nem lehetett ellenük, bár azt is különösnek találták, hogy mindhárman
               különböző néven voltak az idegenek könyvébe beírva, annak ellenére, hogy szorosan
               összetartottak, mert Klára fizette a költségeket, s bőven költött, hogy okvetetlen
               gazdagoknak tarthatták őket, bár kiadásai miatt gyámatyjától nem egyszer kapott
               szidást és megrovó leveleket.</p>
            <p>Azonkívül általánosan feltünt a két leány szépsége, mert Klára is igen csinos volt,
               Dózia pedig rendkívüli szépségnek ismertetett el. Mind a mellett nem látszottak azok
               közül valóknak, kikhez könnyen lehet közeledni s a futó társalgáson kívül senki sem
               jutott velük bizalmasabb viszonyba, soha senkit nem fogadtak lakásukban, bár az igen
               díszes és drága volt, három szobából állt s erkélye a tóra nyilt, mit Genfben igen
               nagy áron kell megfizetni.</p>
            <p>Azokkal, kikkel megismerkedtek, csakis a szálloda társalgási termében jöttek össze,
               vagy az épületet környező parkban, hol nem egy fiatal ember várakozott
               megjelenésükre, hogy pár szót válthasson velük, vagy sétáikban kisérje őket.</p>
            <p>Nyelvismeretét Dózia Obrenné intézetének, kitünő tanárainak köszönhette. Azonkívül
               kedve és tehetsége is volt az idegen nyelvekhez s így könnyen tanult és most annak jó
               hasznát vette, Klára kedvéért ő is résztvett a társalgásban, mind a mellett mindenki
               észrevette bájos arczocskáján s kedves ajkán azt a szomorú mosolyt és bánatos
               kifejezést, mely az utolsó időben, Magyarország elhagyása után, azon rendesen ült s
               vonásait sohasem hagyta el, de igen érdekessé tette.</p>
            <p>Mint mondtuk, egy estalkonyon az erkélyen ültek s nézték a lassan tova tűnő napot,
               melynek végső sugarai pirosra festették a tó sima tükrét, melyen ide-oda siklottak a
               kisded csolnakok, díszes gondolák s élénk látványt nyujtottak a szemnek...</p>
            <p>Társalgásukban Latorné, kit ők egyszerűen Terkának neveztek, lépett az erkélyre s
               névjegyet nyujtott át Klárának, melyen a következő állt:</p>
            <p>KARDOS MIHÁLY</p>
            <p> okleveles mérnök.</p>
            <p>Ajánlva Holcsi Kálmán ügyvéd által.</p>
            <p>- Ezt el kell fogadnunk, - mondá Klára. - Gyámatyámtól van ajánlva s nem utasíthatjuk
               el.</p>
            <p>- Nagyon előkelő külsejű, csinos ember, - mondá Latorné tájékoztatásul.</p>
            <p>- Fiatal vagy öreg? - kérdé Klára, kezében forgatva a névjegyet s újra és újra
               elolvasta a mi arra írva volt, mind a mellett némi habozás látszott rajta.</p>
            <p>- Lehet negyven éves, vagy valamivel több, - viszonzá Latorné.</p>
            <p>- Mondja, hogy szivesen látjuk s vezesse ide, - jelenté ki Klára egy pillantással
               barátnőjére, ki egykedvűen hallgatta a párbeszédet.</p>
            <p>- Nem lehet elutasítanunk ezzel az ajánlattal, - mondá Klára.</p>
            <p>Dózia helyeslőleg intett fejével.</p>
            <p>Az idegen belépett. Csinos, intelligens kifejezésű arcza, urias öltözéke, magas,
               karcsú termete és udvarias meghajlása szimpatikusan hatott a leányokra, mit ő azonnal
               észrevett, sőt számítani látszott arra.</p>
            <p>- Pár napra e városba szándékozván jönni ügyleti dolgokban, Holcsi úr szerzett
               számomra útlevelet, melyre ugyan alig van szükség, de mégis jobb, ha azzal el vagyok
               látva, s egyszersmind szíves volt megemlíteni, hogy kegyetek szintén itt időznek, -
               kezdé Kardos, - sőt ajánlatot is adott.</p>
            <p>Klára üléssel kinálta meg őt.</p>
            <p>- Hogy van gyámatyám? - kérdé, nem tudván valami jobbal megkezdeni a társalgást.</p>
            <p>- Jól érzi magát. A napokban Tornyoson volt s elragadtatva érkezett vissza, mint
               rendesen, ha oda kirándul.</p>
            <p>A leányok látták, hogy az idegen tájékozva van Holcsi életmódjáról, s ez Klárára
               nézve megnyugtató volt, ki kissé gyanakvó természettel birt, s feltünt neki, hogy a
               «mérnök úr» le nem vette szemeit Dóziáról.</p>
            <p>- És meddig marad Genfben kegyed? - kérdé a vendégtől.</p>
            <p>- Pár nap alatt elvégzem ügyeimet, mert sietnem kell haza, vagy jobban mondva
               Zalánczra, hol Oroszlay gróf új birtokát fogom fölmérni és beosztani.</p>
            <p>Dózia e névre elpirult, mit úgy Klára, mint Kardos észrevettek, s ez utóbbi
               önkéntelen elmosolyodott.</p>
            <p>- Meg van elégedve a gróf birtokával? - kérdé Klára.</p>
            <p>- Azt hiszem, igen! Nagy építkezéseket szándékozik ott létre hozni, s majdnem
               hetenkint kirándul oda Enyingi gróffal.</p>
            <p>- Nem lakik ott? Azt hittem, ott tölti a nyarat, - kérdé Klára.</p>
            <p>- Úgy is szándékozta tenni. De gondolom Angolországban van valami teendője, s talán
               néhány hónapra már el is utazott.</p>
            <p>A leányok mindinkább meggyőződtek, hogy vendégük nemcsak Holcsit ismeri, de a
               szomszéd gróf terveiről is tájékozva van.</p>
            <p>Dózia arcza megélénkült e társalgás alatt, s elveszté közönyös kifejezését, melylyel
               a vendéget fogadta.</p>
            <p>- Most nagyon szép lehet az a vidék, - mondá önkéntelen sóhajjal. - Erdő, mező
               másodvirágzását ünnepli.</p>
            <p>- Csodálom, hogy önök oly hosszú ideig távol vannak onnét, - mondá a mérnök. - Úgy
               tudom, már hetek előtt eljöttek.</p>
            <p>- Négy hete, de most már haza készülünk, - mondá élénken Klára.</p>
            <p>- Gondol még olykor Obrenné intézetére? - kérdé Kardos, Dóziához fordulva.</p>
            <p>- Ritkán... - viszonzá zavarral és meglepetve a kérdett.</p>
            <p>- Én pár hét előtt voltam nála, kis hugomat adtam az intézetbe, s akkor említé
               Obrenné, hogy önök mindketten több évet töltöttek nála.</p>
            <p>- Csak Dózia, én mindössze pár hónapig voltam csak ott, a zárdában nevelkedtem, de ő
               kiskora óta Obrenné növendéke volt.</p>
            <p>- És szeretett az intézetben? Hugom érdekében kérdezem ezt, ki nehezen szokik meg
               idegenek között a családi kör után.</p>
            <p>- Nekem nem volt családom, s így nem veszítettem az ottléttel, sőt nyertem általa, -
               mondá halk, elfogult hangon Dózia.</p>
            <p>- Tehát szivesen volt Obrennénál?</p>
            <p>- Szerettem tanulni, s jól bántak velem.</p>
            <p>- És mégis oly könnyen hagyta oda.</p>
            <p>A leányok meglepetve tekintettek rá, s nem feleltek.</p>
            <p>- Előttem teljesen nyiltak lehetnek, - mondá mosolyogva Kardos. - Tudom Dózia
               kisasszonynak jóformán egész élettörténetét, nemcsak Holcsi úrtól, de csodálkozni
               fognak, ha azt mondom, hogy őt magát is ismertem kisgyermek korában.</p>
            <p>- Engem ismert, mint kisgyermeket? - kérdé Dózia a legnagyobb meglepetéssel.</p>
            <p>- Ismertem anyját, ki halála előtt kegyedet Eszthey grófné gondjaira bizta.</p>
            <p>- De hát ki ön? Mindent tud multamról s én soha sem hallottam nevét? - kiáltott föl
               nagy izgatottsággal Dózia elhalványodva, mialatt Klára nyugtalanul mozgott
               helyén.</p>
            <p>- Ez nem valami különös, - viszonzá mosolyogva Kardos. - Szüleimmel a szomszédban
               laktam, s mintegy tizennégy éves fiú voltam. Kegyed akkor három éves lehetett. Nem
               emlékezik abból az időből semmire?</p>
            <p>- Semmire! - sóhajtá Dózia.</p>
            <p>- Egy csinos lakásra, hol anyja esténkint lámpa világa mellett dolgozott, gyermeke
               ruháit igazgatva.</p>
            <p>- Mintha rémlenek előttem valami, - rebegte Dózia szemeit a levegőbe függesztve, s
               arczán látszott, hogy emlékező tehetségével küzd, a régen multba akarván
               tekinteni.</p>
            <p>- Honnét tudja ön mindezeket? - kérdé nagyfokú ijedtséggel és nyugtalansággal Klára.
               - Kérem, Kardos úr, ne mulattasson bennünket regékkel, minek nincs más czélja, mint
               hogy barátnőmet fölizgassák. Remélem, nem azzal a szándékkal jött ide.</p>
            <p>- Isten mentsen, de jól esik a multról beszélnem. Kedves emlékeim vannak ahhoz fűzve
               s nem tudtam, hogy Dózia kisasszony előtt ismeretlen az, - viszonzá hangjában élénk
               sajnálkozást fejezve ki a mérnök.</p>
            <p>- Beszéljen, kérem, beszéljen! - kiáltott föl Dózia kérő hangon.</p>
            <p>- Megengedi, kisasszony? - kérdé a vendég Klárához fordulva.</p>
            <p>- Sőt egyenesen eltiltom! Miért fölkavarni a multat, van a jelenben elég érdekes
               beszédtárgy.</p>
            <p>- De nekem még soha sem volt alkalmam anyámról hallani, - mondá hévvel Dózia s szép
               szemébe könyek gyültek.</p>
            <p>- Nem, nem, megtiltom önnek, hogy folytassa megkezdett beszédtárgyát, - jelenté ki
               szigorúan Klára. - És meg vagyok győződve, ha gyámatyám tudta volna, hogy ilyenekkel
               mulattat minket, nem ajánlotta volna önt hozzánk.</p>
            <p>- Ellenkezőleg, ő fölhatalmazott erre, - füllentett Kardos merészebben s nagy
               nyugalommal.</p>
            <p>- Az lehetetlen.</p>
            <p>- Miért kételkedik abban kegyed. Vagy valami titok lappang a mult eseményei
               alatt?</p>
            <p>- Az nem, - viszonzá láthatólag megzavarodva Klára, - de miután gyámatyám arról
               sohasem beszélt nekünk, azt hiszem, nem bizott meg idegent, hogy ezeket Dóziának
               előadja.</p>
            <p>- Nem beszélt, mert maga sem tudott róla. Legujabb keletű dolgok ezek s Holcsi úr
               egyenesen megbizott, hogy tudakoljam meg Dózia kisasszonytól, nem emlékezik-e arra az
               időre, midőn még anyjánál volt.</p>
            <p>Klára halotthalványan ült helyén és nem tudta, mit gondoljon e konokságról.</p>
            <p>Az idegen férfi a legnagyobb nyugalommal és biztossággal adta elő állitásait s
               modora, külseje majdnem bizalmat gerjesztő volt. Viselete kifogástalan úri emberre
               vallott és mégis oly lehetetlen, teljesen megfoghatatlan volt előtte, a miket az
               nekik beszélt.</p>
            <p>- Ne hallgasson Klárára! - kiáltott föl heves, sürgető hangon Dózia s közelebb húzta
               hozzá székét. - Beszéljen a multról, emlékeztessen egyre-másra abból az időből,
               melyre sohasem gondoltam s érzem, hogy emlékezőtehetségem derengeni kezd...</p>
            <p>A vendég kérdő pillantást vetett Klárára, kinek arcza nemcsak nyugtalanságot, de
               határozott félelmet árult el.</p>
            <p>- Nem tudom, mit gondoljak önről, - rebegte teljesen megzavarodva.</p>
            <p>- Semmi különöst! - kiáltott föl nevetve Kardos. - A véletlen összehozott Dózia
               kisasszonnyal, kit kis gyermek korában szerencsém volt ismerni. Családja jó volt az
               én családommal s azt hittem, örömmel hall valamit a multból.</p>
            <p>- De mily örömmel, - mondá hévvel, ragyogó arczczal Dózia, megrovó pillantással
               Klárára, ki majdnem megdermedve ült helyén.</p>
            <p>- Nos, hát kutasson kissé emlékeiben. Semmit sem emlékezik anyjára?</p>
            <p>- De igen, homályosan. Magas termetű, s azt hiszem, szép asszony volt.</p>
            <p>- Úgy van. És játszótársaira, kikkel gyakran mulatott egy ház udvarán, eperfák
               árnyékában?</p>
            <p>- Arra nem emlékezem, - viszonzá szomorúan Dózia.</p>
            <p>- Egy napon elvitték egy beteg asszonyhoz, ki ágyban feküdt. Később egy szép fiatal
               úri hölgy jelent meg a kisded szobában s megsimogatta haját, ölébe vette és
               megigérte, hogy szeretni, pártolni fogja.</p>
            <p>- Eszthey grófné? - kérdé érdekkel Dózia.</p>
            <p>- Emlékezik rá?</p>
            <p>- Abból az időből nem, de később gyakran volt alkalmam őt látni.</p>
            <p>- Mikor találkozott utoljára vele? Mert csakugyan ő volt, kiről beszélek.</p>
            <p>Dózia elpirult s zavarral mondá:</p>
            <p>- Majdnem négy hónapja mult.</p>
            <p>- Amaz este, midőn elhagyta az Eszthey-palotát?</p>
            <p>A leányok tágra nyilt szemekkel néztek rá.</p>
            <p>- Ön azt is tudja? - kérdé Dózia csodálkozva.</p>
            <p>- Holcsi úr mindent elmondott nekem.</p>
            <p>Klára nem tudta, mit gondoljon. Mindazt, mit eddig a legnagyobb titokban kellett
               tartaniok, tudta ez az idegen ember, kinek ő még nevét sem hallotta soha kiejteni
               Holcsi által.</p>
            <p>- Most láthatják, hölgyeim, - mondá mosolylyal Kardos, - hogy Holcsi úr mily őszinte
               és bizalmas irántam, s most azt szeretném tudni, hova szándékoznak innét menni?</p>
            <p>- Nincsenek terveink, - viszonzá Klára, - addig maradunk itt, míg gyámatyám másként
               rendelkezik velünk s tudatja, hogy mit tegyünk.</p>
            <p>- Ősz felé közeledik az idő s nekem úgy bebeszélt Holcsi úr, hogy legközelebb
               visszahivja önöket.</p>
            <p>- Erről utolsó levelében nem tett említést, s alig hiszem, hogy az volna terve.</p>
            <p>- Mikor kapta kegyed utolsó levelét?</p>
            <p>- A napra nem emlékezem.</p>
            <p>- Nem lenne szíves megnézni a levelet, érdekelne tudni annak keltét?</p>
            <p>- Mi végre?</p>
            <p>- Hogy utolsó találkozásunk előtt, vagy utána küldte-e el tudósítását?</p>
            <p>Klára elhagyta helyét s bement a szobába a levelet elhozni, de alig hogy eltünt az
               erkélyről, Kardos gyorsan húzott ki zsebéből egy összehajtott papirost és Dóziának
               nyujtva, mondá:</p>
            <p>- Olvassa és rejtse el ezeket a sorokat. A mit meg nem mondhattam barátnője előtt,
               azt megtudja azokból. De legyen óvatos.</p>
            <p>Dózia meglepetve vette át az iratot s gyorsan zsebébe rejté. Midőn Klára visszajött,
               nyugodt társalgásban találta őket, a vidék szépségéről beszéltek.</p>
            <p>- Ime, - mondá Kardosnak nyujtva a levelet, ki azonban csak a dátumot látta azon,
               mert az óvatosan volt összehajtva, hogy tartalmát ne lehessen elolvasni.</p>
            <p>- Szeptember tizedike, - olvasta Kardos, - tehát öt nap előtt... És most kegyeikbe
               ajánlom magamat.</p>
            <p>- Már megy? - kérdé Dózia sajnálattal hangjában.</p>
            <p>- Nagyon is hosszúra terjedt látogatásom, de ha megengedik, elutazásom előtt még
               tiszteletemet fogom tenni.</p>
            <p>- Szivesen látjuk, - viszonzá hévvel Dózia, míg Klára csak fejével intett s a vendég
               elhagyta az erkélyt és pár percz mulva látták őt a ház előtt elmenni s a tó felé
               haladni.</p>
            <p>- Különös ember, - mondá Klára, gondolkozva kisérvén őt szemével. - Nem hittem volna,
               hogy gyámatyám valaki iránt ily bizalommal lehessen, ismerve az ő zárkózott
               természetét.</p>
            <p>- Talán nagyon régi ismerőse.</p>
            <p>- Nagyon régi nem lehet, mert arra még fiatal!</p>
            <p>- Rám azt a hatást tette, hogy igen komoly ember, kiben lehetne bízni.</p>
            <p>- Nekem nem tetszett a szeme... Tekintete éles, mintha az ember lelke mélyére akarna
               látni, s pillantása gyors és nyugtalan. De még ma írok gyámatyámnak s megkérdezem
               tőle, ki ez a Kardos nevezetű mérnök.</p>
            <p>- Várj pár napig, - viszonzá érthetetlen nyugtalansággal Dózia. - Ez az úr azt
               mondta, hogy haza hívnak bennünket, s így legközelebb kell érkezni levélnek.</p>
            <p>Klára figyelmesen vizsgálta a beszélőt, valami szokatlan kifejezést látott arczán.
               Maga sem tudta, mily irányban, de különös gyanura gerjedt, azonban nem tudván azt
               határozott formába önteni, mondá:</p>
            <p>- Igazad van, megvárom gyámom levelét - s ezzel távozott az erkélyről, de szobájában
               azonnal a levél írásához kezdett, mit még aznap el is küldött Holcsinak.</p>
            <p>Dózia élénk tekintettel kisérte távozását, s midőn az eltünt az erkélyről, lassan
               elővette zsebéből a levelet s a következőket olvasta abban.</p>
            <p>Szeretett drága Dóziám!</p>
            <p>E levél átadója az én megbizásomból megy önt keresni, s bárhol találja is, bizzék
               benne, s ha lehetséges, szóval vagy pár sorral válaszoljon nekem, kinek érthetetlen
               az ön gyors eltünése és rettegve gondolok arra, hogy valamely cselszövénynek lehetne
               áldozata... Holcsi nagyon rossz ember, s képesnek tartom őt mindenre, és
               gyámleányában sem bizom, kérem, óvakodjék tőlük!</p>
            <p>Mihelyt Kardos hirt hoz nekem önről, azonnal sietek fölkeresni, mit nem kell
               mondanom, hogy ön nélkül nem kell nekem az élet, s jóban, rosszban örökre híve
               marad</p>
            <p>Oroszlay Jakab.</p>
            <p>Dóziának könyek gyültek szemébe e sorok olvasása alatt. Kedves ajka boldogan
               mosolygott, s miután megcsókolta a levelet, ujra zsebébe rejté és gondolkodott, hogy
               adhatna hirt Jakabnak, mit eddig lehetetlen volt tennie.</p>
            <p>De remélte, hogy még fölkeresi őket a gróf megbizottja s akkor valami módon kezébe
               csusztatja annak a választ, bár alig volt reménye, hogy Klára szemét kijátszhassa,
               kin valami gyanut vélt észrevenni, bár nem lehetett annak semmi alapja, mert mind az
               valószinü volt, mit Kardos beszélt.</p>
            <p>Azonban hasztalan várta másnap, harmadnap az idegent, az többé nem mutatta magát, de
               az ügyvédtől érkezett levél, melyben az egyetlen szóval sem említette a mérnököt, s
               Klára e miatt nagyon nyugtalan volt és valami - Dózia előtt érthetetlen félelem
               látszott rajta...</p>
          
         </div>
          <div type="chapter">
            <head>XVIII.</head>
            <p>Utolsó előtti fejezetünkben említettük, hogy Kardos detektiv jelentette magát
               Oroszlay Jakabnál, s midőn belépett, a házi urat és Enyingi grófot együtt
               találta.</p>
            <p>- Hoz valami jó hírt, Kardos, éppen magáról beszéltünk, s mindketten érthetetlennek
               találtuk, hogy oly hosszú idő óta nem ad hírt magáról.</p>
            <p>- Oh, gróf úr, azóta nagyon messze jártam, - viszonzá hamis mosolylyal a detektiv. -
               Képzeljék, Genfben voltam.</p>
            <p>- Genfben! És mit keresett ott? - kiáltott föl csodálkozva Oroszlay.</p>
            <p>- A mit rám biztak, a két fiatal hölgyet... És meg is találtam őket.</p>
            <p>Jakab gróf izgatottan ugrott föl helyéről.</p>
            <p>- Csakugyan? Találkozott velük?</p>
            <p>- Hogyne! Holcsi Kálmántól vittem ajánlatot, a mit, természetes, magam írtam.</p>
            <p>- És sikerült bejutnia hozzájuk?</p>
            <p>- Sőt szivesen láttak, mint mérnök szerepeltem, ki ügyekben jár Genfben, s ügyes
               manipuláczióval méltóságod levelét is kezébe juttattam Dózia kisasszonynak. Választ
               azonban nem hozhattam, mert kétszer fölkeresni őket veszélyesnek tartottam.</p>
            <p>- Beszéljen, beszéljen! Mondja el, hogy jött nyomukra a hölgyeknek?</p>
            <p>- Igen egyszerűen, sőt fáradtság nélkül, mert a véletlen, mely ilyféle dolgokban nagy
               szerepet játszik, kezemre járt és Zsófi, a volt szobaleány által tudtam meg
               hollétüket.</p>
            <p>- Fölkereste Zsófit?</p>
            <p>- Ott lakik Holcsi házában egy kis hónapos szobában és figyel minden jövés-menésre.
               Tudattam vele, ki vagyok, s hogy gróf úr megbizásából jöttem hozzá, a mit ő különben
               már tudott.</p>
            <p>- Én mondtam neki, hogy föl fogja keresni s hogy bizalommal lehet magához.</p>
            <p>- Midőn beléptem hozzá, több levelet tartott kezében, melyet a levélhordó hagyott a
               házmesternél Holcsi számára, valószinűleg restelvén fölfáradni az emeletre s Zsófi
               a levélborítékokat vizsgálta, melyeknek egyikén genfi postabélyeg volt.</p>
            <p>- Ez Klára kisasszony írása, - mondá, átadván a levelet.</p>
            <p>- Bizonyos ebben? - kérdem a levelet jól szemügyre véve.</p>
            <p>- Tökéletesen, - mondá ő. - Klára kisasszony írását jól ismerem, s megesküszöm, hogy
               ezt ő irta.</p>
            <p>- Tud a házmesterné e levelekről? - kérdem.</p>
            <p>- Nem! Ő nincs itthon s nekem adta azokat a levélhordó.</p>
            <p>- Föl fogjuk bontani.</p>
            <p>- Ha van bátorsága hozzá, tegye. Én nem mernék ilyet elkövetni, - mondá Zsófi s én
               percz alatt leszakítván a borítékot, a következőket olvastam. De ime, itt a
               levél.</p>
            <p>- Nem fogja azt Holcsi megtudni? - kérdé Enyingi kissé nyugtalanul.</p>
            <p>- Kitől? Hogyan? És ha gyanakodnék, annak lett volna nyoma a fiatal hölgyeknél,
               kiknek álmukban sem jutott eszükbe, hogy nem Kardos mérnök vagyok, kinek kiadtam
               magam. Elhitték, hogy az ügyvéd ajánlott, bár az idősebb hölgynél némi gyanut vettem
               észre, mi később eloszlott.</p>
            <p>Oroszlay átfutotta a levelet, s a következőket olvasta abban:</p>
            <p>Genf, Hôtel National</p>
            <p> 9/10. 1901.</p>
            <p>Kedves gyámatyám!</p>
            <p>Minden rendben van. Dóziát egy perczre sem hagyom egyedül s ő nem irhatott senkinek.
               - Meddig maradunk itt? Nem azért kérdem, mintha szeretnék elmenni, mert én nagyon
               boldog vagyok e városban. Jól mulatok, mit Dóziáról nem mondhatnék, mert ő
               folytonosan szomorú, s valami lázas nyugtalanság látszik rajta...</p>
            <p>Írjon, miféle tervei vannak a jövőre és mindenekelőtt küldjön pénzt, mert az élet itt
               ebben a méregdrága fogadóban igen sokba kerül.</p>
            <p>Szerető Klárája.</p>
            <p>Kardos látván, hogy Jakab gróf bevégezte az olvasást, mondá:</p>
            <p>- A legközelebbi vonattal indultam Genfbe, hova megérkezvén, fölkerestem a hölgyeket;
               Dózia kisasszonynak átadtam méltóságod levelét és hosszasan beszélgettem velük.
               Benyomásom az volt, hogy Holcsi úrnak messzeágazó tervei vannak Dózia kisasszonynyal
               és - és valami más egyéb titkot is rejteget.</p>
            <p>- Miféle titkot? - kérdé érdekkel Enyingi.</p>
            <p>- Arról most még nem beszélek, mert határozott adataim nincsenek. De egy-két olyan
               nyomra akadtam, mi messze elvezet a multba s ki tudja, más irányban is miféle
               fölfedezésekre visz.</p>
            <p>- Valami gyanuja van Holcsira? - kérdé kiváncsian Enyingi.</p>
            <p>- Még pedig sulyos gyanum. Ez az ember, úgy látom, mindenre képes, ha érdekei úgy
               kivánják. Két nővére hajlékony eszköz kezében, kik jóban, rosszban kezére járnak,
               mert mindkettő rá van szorulva. Obrenné kevésbbé, de Somorjayné igen szegény, férje
               évek előtt meghalt s egyedül hagyta őt egy kis gyermekkel, ki ma hasonló koru Dózia
               kisasszonynyal.</p>
            <p>- Mindezt már megtudta és kikutatta? - kérdé érdekkel Oroszlay.</p>
            <p>- Hetek óta fáradozom a kutatással, s azt szeretném tudni, hol volt Dózia kisasszony,
               mielőtt Obrenné intézetébe került... Nem tud arról, gróf úr?</p>
            <p>- Azt csak Eszthey grófné mondhatná meg, de tőle nem kérdezhetem, - viszonzá némi
               zavarral Jakab gróf.</p>
            <p>- Nem is különösen szükséges, mert a rámbizottakat elvégeztem. Azonban oly különös
               gyanu keletkezett agyamban s oly váratlan nyomokra akadtam, mik érdekelnek s nem
               hagyom abba a kutatást, míg meg nem győződöm, hogy csalódom vagy különös gyanum
               alapos.</p>
            <p>- Abban mindenesetre csalódik, Kardos, - viszonzá hévvel Jakab gróf, - hogy az ügy,
               melylyel megbiztam, be volna fejezve. Ama két fiatal hölgy hollétét kikutatta, de
               továbbra azt kell tudnom, mit szándékoznának azok tenni? Hazajönnek-e vagy tovább
               folytatják útjukat, mert én nem mehetek Genfbe, nem találkozhatom titokban Dóziával,
               miután Klára ismer s azonnal tudatná Holcsival ottlétemet.</p>
            <p>- Mindez úgy van, - viszonzá a detektiv. - Tehát kivánja gróf úr, hogy folytassam
               megbizását?</p>
            <p>- Természetesen, még pedig nagy szorgalommal, s talán párhuzamosan ama gyanujával,
               miről beszélt. Fontos volna tudnunk Holcsi multját és terveit Dóziára nézve a
               jövőben. Azért ujra fölkérem, járjon el továbbra is ügyemben s tudassa velem
               tapasztalatait.</p>
            <p>- Szolgálatára állok, gróf úr és remélem, hogy nemsokára új hirekkel jövök, még pedig
               fontos tudósítással.</p>
            <p>E szavak után távozott a detektiv s oly gyorsan hagyta el a szobát, mintha nagyon
               sietős teendői volnának.</p>
            <p>- Miféle gyanuja lehet? - kérdé Enyingi, midőn egyedül maradtak.</p>
            <p>- Szemén láttam, hogy valami érdekes ügyet forgat fejében. Ki tudja, miféle gyanu
               keletkezett agyában? Ez a Holcsi nagyon rossz hírű ember.</p>
            <p>- Közvetítő, uzsorás, de ügyvédi diplomával bir, - mondá Enyingi - s ez fedezi őt
               üzelmeiben. Csodálom, hogy még el nem vették tőle.</p>
            <p>- És Eszthey grófné mind a mellett folytonos összeköttetésben áll vele. Pár hét előtt
               találkoztunk az ügyvéd lakásának ajtaja előtt, de ez eltagadta magát előtte, pedig
               otthon volt, s engem bebocsátott.</p>
            <p>- Bizonynyal Dózia miatt járt nála.</p>
            <p>- Uri asszonynak nem volna szabad ilyféle emberekkel érintkezni.</p>
            <p>- De ha szüksége van rá s magához nem hivathatja... És te csakugyan nem szándékozol
               többé Esztheyéket fölkeresni?</p>
            <p>- Utolsó ottlétemkor nagyon rosszul váltunk meg, s jobb, ha nem mutatom náluk
               magam.</p>
            <p>- De ez nagyon feltünő lesz Bertalan és különösen Veronika előtt.</p>
            <p>- Majd a grófné valahogy megmagyarázza nekik elmaradásomat. A hölgyek ilyenben
               leleményesek.</p>
            <p>- Én sajnálom Veronikát.</p>
            <p>Jakab gróf türelmetlen mozdulatot tett.</p>
            <p>- Én tanácsolnék neked valamit, Lóránd, - mondá erőltetett mosolylyal.</p>
            <p>- És az?</p>
            <p>- Próbálj szerencsét te Veronikánál, úgy látszik, nagyon érdeklődöl iránta.</p>
            <p>- Hasztalan fáradtság és hiú remény volna, a mit tanácsolsz.</p>
            <p>- Ki tudja?</p>
            <p>- Én semmi tekintetben sem vagyok hasonló hozzád, s hogy Veronika téged szeret, a
               fölött semmi kétség.</p>
            <p>- Ha úgy volna is, melyik leány megy nőül ahhoz, ki első szerelme tárgyát képezte, s
               én soha semmiféle okot sem adtam arra, hogy leendő kérőjének tekintsen.</p>
            <p>- Abban tehát bizonyos vagy, hogy nem szándékozol őt nőül venni?</p>
            <p>- Mily különös kérdés! - kiáltott föl türelmetlenül Oroszlay, s rendesen szelid,
               álmodozó arcza megrovó kifejezéssel birt, mi barátját majdnem zavarba hozta.</p>
            <p>- E szerint bátran udvarolhatok neki, - mondá Enyingi mosolyogva s tréfával akarván
               visszaállítani az egyensúlyt társalgásukban.</p>
            <p>- A legnagyobb hévvel ostromolhatod őt, csak arra kérlek, ne beszélj nekem arról a
               szép, kedves leányról, s ne akard rám fogni, hogy reményekre jogosítottam őt; mert ez
               minden valóságot nélkülöz s nekem kellemetlen!</p>
            <p>Enyingi tehát gyorsan másról kezdett beszélni és még órákig ültek együtt, sejtelmük
               sem lévén arról, hogy mily gyakori és fontos tanácskozások folytak az
               Eszthey-palotában Oroszlay elmaradása fölött s mily kétségbeesett hangulatban volt e
               miatt az egész család.</p>
            <p>Százféle tervet gondoltak ki arra nézve, hogy csalogassák őt vissza s egyedül
               Veronika volt az, ki ellenzett minden tervet, mely Jakab gróffal kapcsolatban
               volt.</p>
            <p>- Ha magától nem jön, - mondá fájdalmas hangon, - jobb ha nem látjuk őt. Távolléte
               teljes hidegséget mutat s a vonzalmat nem lehet senkire erőszakolni. És ha nem
               találkozom vele, megtörténhetik, hogy elfelejtem.</p>
            <p>Ez utolsó szavak azonban úgy voltak kiejtve, hogy Hermance grófnőnek könnyek szöktek
               szemébe és titkon átkozta együgyűségét, hogy Dózia fényképét megmutatta Oroszlaynak s
               megkérte őt, hogy kutassa annak hollétét... De hát ki gondolhatott volna arra, hogy
               az az ember, ki mindig oly kevés figyelmet fordított a nőkre, az első látásra
               beleszeret egy olyan leányba, kinek még nevét sem tudja.</p>
            <p>- Végzetes tévedés! - sóhajtá gyakran sírva a grófné, de férjének nem merte
               megvallani a tényállást, s az csak arról győződött meg, hogy felesége tudja az ő
               ballépését, mit azonban szerencsésen megbocsátott neki. A többivel, mint afféle
               könnyelmű ember, nem sokat törődött.</p>
            <p>Dózia holléte már keveset érdekelte. A Holcsinak igért negyvenezer koronát jobbnak
               látta megtartani magának. A mitől félt, hogy Hermance grófné megtudja a régen mult,
               de általa nagy titokban tartott történetet, szépen elsímult s így bár gondolt olykor
               arra a különös véletlenre, mely felesége szemében föltárta Pármai Elizzel való
               összeköttetését, sohasem merte tőle megkérdezni, hogy és mi módon jutott ahhoz a
               titokhoz, sőt a gyermekekhez, mely élő vád és tanu volt arra, mi azt hitte, hogy
               végzetessé lehetne házasságukra nézve.</p>
            <p>Egy napon azonban Holcsi kereste fel őt, mi még nem történt, s nyugtalanságot okozott
               neki, midőn nála az ügyvédet bejelentették.</p>
            <p>Meglehetős hidegen és egykedvűen fogadta.</p>
            <p>- Megkapta levelemet? - kérdé az ügyvédtől, mielőtt a látogatása czélját elmondhatta
               volna.</p>
            <p>- Éppen abban az ügyben jövök, gróf úr, s tudatom, hogy a kutatott leányt, Pármai
               Dóziát sikerült megtalálnom.</p>
            <p>Eszthey ezt hallva, egyszerre érdeklődésre gerjedt Holcsi szavai iránt, de még mindig
               egykedvűséget szinlelve, mondá:</p>
            <p>- Levelemben tudattam önnel, hogy az a leány már nem érdekel engem. Annál is inkább,
               mert volt idő, midőn bizonyos dolgokat valónak hittem, most azonban kétségtelen
               bizonyítványokkal bírok az ellenkezőről s tudom, hogy az a leány rám nézve teljesen
               idegen.</p>
            <p>- Kitől nyerte gróf úr ezeket a bizonyítványokat?</p>
            <p>- Erre nem kivánok felelni. Ha ügyemben fáradozott s e miatt voltak talán kiadásai,
               küldje el a számlát s én ki fogom azt fizetni.</p>
            <p>Az ügyvéd szemüvege alól gúnyos pillantással futtatta a beszélőn végig pillantását s
               halk torokreszelés után mondá:</p>
            <p>- Kiadásaim nem voltak s nem is a miatt jöttem. Mást akarok mondani, mi méltóságodra
               talán meglepő lesz, de jónak látom tudatni.</p>
            <p>- Mi az? - kérdé látható nyugtalansággal Eszthey.</p>
            <p>- Hogy Pármai Teodózia kisasszony körülbelül menyasszony.</p>
            <p>Eszthey csakugyan meg volt lepetve, de nem gyanítván, mi következik meg, egykedvűen
               mondá:</p>
            <p>- Ennek örülök! És hol van ő jelenleg, itt a fővárosban?</p>
            <p>- Nem, még külföldön időz, de nemsokára megérkezik... És nem is kérdezi méltóságod,
               ki a vőlegény? - kérdé Holcsi, szemüvege alatt olyan tekintettel, mint a vércse, mely
               martalékjára akar rontani.</p>
            <p>- Szívesen veszem, ha megmondja.</p>
            <p>- Egy jó barátja méltóságodnak.</p>
            <p>Bertalan gróf kérdő arczczal kapta föl fejét.</p>
            <p>- Nekem jóbarátom? Ön valószínüleg téved, ki lehet az? - kérdé bámulva.</p>
            <p>- Oroszlay Jakab gróf!</p>
            <p>Eszthey egy perczig nyitott ajakkal tekintett rá, azután hangos nevetésben tört
               ki.</p>
            <p>- Ez még regének is valószínűtlen, kedves ügyvéd úr, - mondá gúnyosan.</p>
            <p>- Nem annyira, mint méltóságod hinné!</p>
            <p>- És ön csakugyan hiszi ezt, vagy csak velem akarja elhitetni? Úgy látszik, nincs
               fogalma a családok tradicziójáról? - Oroszlay gróf nem vehet mást nőül, mint vele
               egyenrangút. Ez ki van zárva!</p>
            <p>- Miért? Ő szabad ura tetteinek, s azt teheti, a mi tetszik neki.</p>
            <p>- Egyáltalján, ismeri a Dóziát?</p>
            <p>- Én a gróf karjaiban láttam Pármai kisasszonyt, s csak tőlem függ, hogy egy hónap
               alatt - neje legyen.</p>
            <p>- Ne mondja? És mi köze önnek Pármai kisasszonyhoz?</p>
            <p>- Az előbb méltóságod tagadott meg tőlem egy feleletet, s most én hasonlót
               teszek.</p>
            <p>- Nos, kedves uram, ilyen regékkel keressen együgyűbb embert magának, - mondá nevetve
               Eszthey. - Mert én egyetlen szót sem hiszek abból, a mit beszél. De különben is nem
               tudom, mi okból jött hozzám, s mi okból mondja el nekem ezeket?</p>
            <p>- Csak tudatni kivántam mert hatalmamban állna meggátolni ezt a házasságot, mi
               méltóságodnak annyira hihetetlen.</p>
            <p>- Elég! - kiáltott föl szigorúan Eszthey, - csak nem tételezi föl rólam, hogy
               szövetségre lépek önnel Oroszlay gróf terveinek meggátlásában.</p>
            <p>- Tehát nincs a házasság ellen semmi kifogása gróf úrnak?</p>
            <p>- Egyszerűen nem hiszem.</p>
            <p>- Úgy ajánlom magamat s szívből kivánom, hogy sohase bánja meg ezt a választ és ne
               gondoljon vissza arra, hogy hatalmában állt volna Oroszlay gróf nősülését
               megakadályozni.</p>
            <p>Gúnyos mosolylyal hajtá meg magát e szavak alatt Holcsi és sietve hagyta el a szobát,
               hol Eszthey akarata ellenére megdöbbenve tekintett utána, azután neje szobáiba
               sietett, hol azt egyedül találta.</p>
            <p>Mint mondtuk, ő ama rá nézve fontos jelenet után teljesen leveté a gondot Dóziára
               nézve. Sohasem beszéltek nejével arról és fogalma sem volt, hogy Hermance grófnét még
               mindig nagyon sokat foglalkoztatta a leányka sorsa, kit évekig őszintén szeretett, s
               most Veronika miatt majdnem gyűlölt.</p>
            <p>De bármily kellemetlen volt is Esztheynek ez a tárgy, most mégis jónak látta Holcsi
               beszédét közölni nejével.</p>
            <p>Hogy mi okból tette azt, maga sem tudta volna megmondani, mind a mellett elbeszélte
               neki, talán Veronika miatt, s csodálkozva látta, hogy az már az első szavaknál
               halálsápadt lett és egész testében remegett.</p>
            <p>- Oh Berti, - mondá leverten, - Holcsi nem hazudott. Hogy nőül akarja-e venni Jakab
               Dóziát, nem tudom, de hogy szereti, azt ő maga mondta meg nekem s ismerve Oroszlay
               jellemét, alig kételkedem abban.</p>
            <p>A grófra mennykőcsapásként hatottak ezek a szavak. Eleinte meglepetve hallgatta a
               beszélőt, azután valóságos kétségbeesés vett rajta erőt.</p>
            <p>- De hát ez őrültség! - kiáltotta s egyik székbe hanyatlott. - Az lehetetlen. Egy
               ilyen leány miatt áldozza föl Veronikát? Ezt nem lehet tűrni vagy megengedni, ez
               ellen gyökeresen tenni kell.</p>
            <p>- De mit? Jakab szabad, független és abban a korban van, hol intézheti sorsát
               tetszése szerint. És éppen néked nem lehet semmit tenni ellene, Berti, gondold meg
               ezt.</p>
            <p>- De hát honnét ismeri ő Dóziát. Miféle balsors hozta őt vele össze?</p>
            <p>- Emlékezel arra az éjszakára, midőn Dózia innét elszökött?</p>
            <p>- Hogyne, a legélénkebben él emlékemben az a jelenet.</p>
            <p>- És arra is, hogy Jakab másnap nálunk volt ebéden s te és Béla sokat beszéltetek
               előtte erről az estről, míg én tűkön ültem e társalgás alatt?</p>
            <p>- De senkisem tudta nevét és kilétét a szökevénynek.</p>
            <p>- De ő rájött arra, még pedig az én hibámból. Megmutattam neki Dózia arczképét, s
               kértem, hogy igyekezzék őt fölkeresni, - viszonzá bűnbánóan Hermance.</p>
            <p>Eszthey komoran nézett maga elé. Nem mert szemrehányást tenni nejének, mert érezte,
               hogy - nincs ahhoz joga.</p>
            <p>- Miért nem voltál hozzám bizalommal? - kérdé két percznyi hallgatás után.</p>
            <p>- Lehettem-e?</p>
            <p>Eszthey gróf lehajtá fejét, és arczát sötét pír önté el... A szégyen pírja.</p>
            <p>- Holcsi beszélt neked Jakab házasságáról? - kérdé Hermance, hogy végét vesse a kinos
               csöndnek.</p>
            <p>- Ő! De nem hittem neki. Kinevettem és majdnem elutasítottam ajánlatával.</p>
            <p>- Mit ajánlott, s miért beszélt Oroszlay házasságáról?</p>
            <p>- Hogy ő meg tudná azt akadályozni.</p>
            <p>A házaspár önkéntelen egy jelentőségteljes pillantást váltott.</p>
            <p>- Nem! - mondá Hermance, - ezen az áron nem lehetne boldog Veronika. A görbe út
               sohasem vezetett a kivánt czélhoz.</p>
            <p>- És nézzük tétlenül leányunk kétségbeesését? - kérdé kitörve Eszthey, - midőn
               hatalmunkban állna segíteni azon?</p>
            <p>- Mit nyernénk vele, ha Holcsi ajánlatát elfogadnók? Itt nem a helyzet, nem a
               körülmények határoznak, hanem Jakab vonzalma... És végre is, Dózia...</p>
            <p>Az utolsó szót Hermance elharapta.</p>
            <p>- Tudom, mit akarsz mondani, de... - kiáltott föl szenvedélyesen a gróf, - gyűlölöm
               ezt a beszédtárgyat, azonban kénytelen vagyok vele, hogy tisztán lássunk. Tisztán,
               világosan, hogy elejét vegyük Veronika boldogtalanságának.</p>
            <p>- Nem, Berti, én nem akarok semmit tudni, - mondá szomorúan Hermance könyes
               szemekkel, s kezét egy perczig arczához szorítá. - Bár sohase jöttem volna nyomára
               Dózia létezésének, de megnyugodtam benne s azonkívül megesküdtem anyjának, hogy
               őrködni fogok fölötte s meg is tartottam mindaddig, míg tehetségemben állott. És most
               nem fogok olyat tenni, mi lelkiismeretemmel nem fér össze. Félnék attól, esküm
               miatt!</p>
            <p>- Láttad azt a nőt, Dó-zi-a any-ját? - kérdé hévvel Eszthey. - Beszéltél vele?</p>
            <p>- Láttam és beszéltem vele három nappal halála előtt, készen volt a halálra, de nem
               arra, hogy - meggyilkolják!</p>
            <p>- Ki tette? Miért kellett neki gyilkos kéz által meghalni, és ki tudja, az volt-e,
               kinek állítá magát s nem tévesztett-e meg téged?</p>
            <p>- Erre sohasem gondoltam.</p>
            <p>- Én pedig kételkedem azonosságában és kutatni fogom a valót.</p>
            <p>- Ne tedd! Hagyd a halottat pihenni. Temessük el a multat, s legyen boldog a gyermek,
               kinek talán kárpótlást nyújt az ég anyja szenvedéseiért.</p>
            <p>- Még egyszer fölkeresem Holcsit, s ha nem is fogadom el ajánlatát, beszélek vele és
               saját hálójában fogom meg, melyet, érzem, hogy aljas czélból vetett nekem, - mondá
               elfojtott dühvel Bertalan gróf s kisietett a szobából, hol neje szomorúan tekintett
               utána és önkénytelen ismétlé azt, mi már oly gyakran hagyta el ajkát:</p>
            <p>- Milyen rosszak a férfiak!</p>
          
         </div>
          <div type="chapter">
            <head>XIX.</head>
            <p>Kardos detektiv nagyon ügyes s nagyon nevezetes egyéniség volt szakmájában. Gyakran
               vette a rendőrség is tanácsát igénybe, s mint egyik angol kollégája, a híres Holmes,
               ő is szenvedelemből dolgozott ezen a téren, mert, bár gazdag ember volt és semmiféle
               hivatalt nem viselt, életének minden napja be volt töltve a kutatásokkal, miket
               pusztán kedvtelésből űzött. Enyingi gróffal, ki őt barátjának, Oroszlay Jakabnak
               ajánlotta, szintén e téren ismerkedett meg. Annak évek előtt nagy lopás történt
               házánál s a tolvajt mindaddig nem tudták kikutatni, míg végre ő volt az, ki
               föltalálta a tettest, fölkereste a grófot s őt abból az időből ismerte.</p>
            <p>Tudjuk, hogy mivel bízta meg őt Oroszlay, s ő csakhamar eleget is tett a megbízásnak,
               de a mellett apró, gyanús jelekre talált, mik másfelé terelték figyelmét, és most
               egészen azoknak szentelte idejét. Mindenekelőtt azt akarta tudni, miféle
               összeköttetésben áll Holcsi Dóziával. Miért rejtegeti azt, miért költ rá, még pedig
               sokat, mert lakásukról s életmódjukról a drága fogadóban, tájékozva volt kiadásaik
               felől; s gyanus volt neki nemcsak az ügyvéd viselete és a három testvér
               összejátszása, de az is, mit Oroszlaytól hallott róluk, ki viszont Zsófia
               szobaleánytól tudta meg a részleteket.</p>
            <p>Ismerte Holcsi rossz hírét s azokból, mit annak életmódjáról és cselekményeiről
               tudott, azt minden rosszra képesnek tartá. És hogy annak valami különös czélja van
               Dóziával, abban nem kételkedett, sőt Klára szerepe is gyanús volt neki. Sokat
               tűnődött ezeken a dolgokon, mik érdekelték s egy szép napon beállított Somorjayné
               lakásába, kit ismerni akart, tájékozva lenni annak egyéniségéről s tőle remélt
               czéljainak kezdetéhez jutni, mert ismerte hírből Holcsi ravaszságát, ügyességét s
               hozzá még közeledni sem mert, nehogy gyanúra adván okot, mindent elrontson...</p>
            <p>Somorjayné mintegy ötven éves nő volt, s mint tudjuk, az Üllői-úton lakott egyetlen
               leányával, ki igen csinos tizenhét éves hölgyecske volt, mindig vidám, jókedvű, s
               egy hímző-üzletben dolgozott és csak az estéket s ünnepnapokat töltötte otthon.
               Ilyenkor összefoltozgatta anyja és saját ruháit s mellette egész nap vidáman
               énekelt.</p>
            <p>Vasárnap volt, midőn Kardos csöngetett a kis lakás ajtaján és azt Juliska nyitotta
               ki, Somorjayné leánya.</p>
            <p>Férfi nem volt a háznál. Somorjayné özvegységében töltötte már évek óta napjait, de a
               szomszéd lakásban egy nyomorék öreg ember lakott, ki tőlük nyerte az étkezést s ki
               állítólag sógora volt neki, meghalt férjének a fivére.</p>
            <p>Ebéden és vacsorán megjelent a nőknél s étkezés után azonnal visszatért lakásába,
               mely két szobából állt s azok egyikét rendesen bérbe adták.</p>
            <p>- Engedelmet kérek, kisasszony, - kezdé szerény, illedelmes hangon Kardos. - A kapun
               láttam egy czédulát, melyen hónapos szoba kiadását olvastam. A házmester ide
               utasított, s arról szeretnék tudakozódni.</p>
            <p>Juliska végigpillantott a csinos fiatal emberen, s úgy látszott, az megnyerte
               tetszését, mert barátságosan mondá:</p>
            <p>- Csakugyan van itt a szomszéd lakásban egy csinos szoba hónapszámra kiadó. Pár hét
               óta üresen áll, egy hölgy lakott benne, ki elhordozkodott s ha látni kívánja,
               fáradjon a szomszéd lakásba, ott egy öreg úr azt meg fogja mutatni.</p>
            <p>- Nem önök adják azt ki? - kérdé kissé csalódva Kardos, le nem véve szemét a fiatal
               leányról, ki valakihez nagyon hasonlított, de nem emlékezett, ki lehetne az ismerősei
               közül.</p>
            <p>- Azt felelhetném e kérdésre, uram, hogy igen és nem! - viszonzá mosolyogva a leány,
               s piros ajkai közül tündöklő fehérségű fogsor tünt elő, mialatt szemeiből vidám
               életkedv sugárzott, mi még inkább meglepte a detektivet.</p>
            <p>Hogy ezeket a hamis kifejezésű szemeket már látta valahol, a fölött nem
               kételkedett... De hol?</p>
            <p>- Hogy értsem ezt, kisasszony? - kérdé nevetve, mert a leányka jókedve rá is
               elragadt.</p>
            <p>- Mi itt lakunk anyámmal, míg a szomszéd lakást egy rokonunk bírja. Ő adja ki a
               szobát, azonban mi gondoskodunk a lakóról, s mi szabjuk meg a szoba árát.</p>
            <p>- Remélem, nem lesz az drága, - viszonzá kissé elkomolyodva Kardos. - Én szegény
               tanuló vagyok, ki utolsó vizsgámra készülök. Azért jöttem föl a vidékről, hogy
               elzárkózva mindenkitől, tanulmányaimnak éljek, mig a szigorlatot leteszem, de nem
               röstellem bevallani, hogy körülményeim nem valami fényesek.</p>
            <p>- A szegénység nem szégyen, - viszonzá biztató mosolylyal a leányka... - A szoba ára
               húsz korona, de csinosan van bútorozva. Tiszta és csöndes, alkalmas a kegyed
               czéljára, s a takarítás is bele van értve az árba.</p>
            <p>- Szabad azt megtekintenem?</p>
            <p>- Hogyne! Természetes, hogy látatlanba nem veheti ki. Jőjjön, majd megmutatom.</p>
            <p>És mentek együtt a szomszéd lakásba, melynek kisded előszoba ajtaja nyitva volt, s
               pár percz múlva a helyiségbe léptek.</p>
            <p>Kardos szeme gyorsan futotta át e szobának minden zege-zúgát s pillantása az abból
               nyíló mellékajtón pihent meg.</p>
            <p>- Hova vezet ez? - kérdé a leánytól.</p>
            <p>- A lakás tulajdonosához, ki öreg úr, alig mozdul ki szobájából. Azt hiszem, most
               nyitva is van. - És félig kinyitva az ajtót, bedugta szőke hajjal borított fejét.</p>
            <p>- Ki van ott? - kiáltá egy megriadt gyönge hang.</p>
            <p>- Én, Pali bácsi. A szobát akarja valaki kibérelni.</p>
            <p>- Miféle ember? Remélem, nem valami nő ismét, mint az a Zsófi volt?</p>
            <p>Juliska kissé elpirult s az idegenre pillantott, ki minden szót hallott, s a Zsófi
               névre figyelmes lett, de egykedvű mosolylyal mondá:</p>
            <p>- Úgy látszik, az öreg úr nem valami barátságos ember.</p>
            <p>Juliska becsukta az ajtót, mind a mellett nagyon halkan mondá.</p>
            <p>- Mindig rossz kedvű, de rendesen csöndes és nem okoz semmiféle zajt, vagy
               alkalmatlanságot a szomszédságban.</p>
            <p>- Ki az a Zsófi, kire úgy látszik haragszik? Valószínűleg az előbbi lakó?</p>
            <p>- Igen! azért haragszik rá, mert alig hogy behordozkodott ide, ismét mindjárt elment,
               s minden ok nélkül hagyta el a szobát... Mi is sajnáltuk, mert minden házi munkában
               segítségünkre volt.</p>
            <p>- Sajnos, én ezt nem tehetem, - mondá tréfásan Kardos.</p>
            <p>- Nem is kívánjuk! - viszonzá pajzánan a leány. - Nos uram, hogy tetszik a szoba?</p>
            <p>- Kiveszem, s holnap behordozkodom. Kinek adjam az előleget. Lesz kegyed szíves azt
               tőlem elfogadni?</p>
            <p>- Anyám nincs itthon s ő fölhatalmazott arra.</p>
            <p>Kardos egy tízkoronást nyújtott át neki s nemsokára távozott, de behúzódott a sötétes
               kapu alá, mert Holcsi alakját látta közeledni, ki őt nem véve észre, gyorsan sietett
               fölfelé a lépcsőn.</p>
            <p>Nagyszerű kilátások! gondolta a detektiv. Tervem kivitele jól kezdődik, s ha itt
               lakom, figyelemmel kisérhetem ezt a vén rókát, kit mindenre képesnek tartok. De hol
               láttam már annak a csinos leánynak a szemeit? Mert okvetetlen láttam valahol hasonló
               szemeket és kifejezést! De hol? Csodálatos, hogy nem emlékszem rá, holott rendesen
               fényes emlékezőtehetségem van.</p>
            <p>Ilyen s ehhez hasonló tépelődéssel haladt lakása felé, midőn a ház előtt már
               messziről föltünt neki Oroszlay gróf elegáns, magas alakja, ki valószínűleg nála
               volt, s most az ő jövetelére várt föl s alá sétálva az épület előtt.</p>
            <p>- Honnét jön ily gondolatokba mélyedve? - kérdé Jakab, szokott nyájas modorában
               szólítván meg őt.</p>
            <p>- Ha magamban vagyok, rendesen dolgaimon tűnődöm. Az én hivatásom sok fejtörést
               kíván.</p>
            <p>- Előbbre van már azon az úton, melyen, mint a multkor mondta, érdekes fölfedezéseket
               vár?</p>
            <p>- Sokkal előbbre, de engedje meg gróf úr, hogy most még ne beszéljek arról. Azt
               tapasztaltam, hogy bonyolódott ügyről soha sem jó beszélni, mert annak magától kell
               kiforrni agyunkban, s idegen vélemények hallása rendesen kuszáltabbá teszi azt.</p>
            <p>- Hát ne szóljunk róla. Azonban azért jöttem, hogy megkérdezzem: nem hallott-e
               valamit a Genfben volt hölgyekről, kik már nincsenek ott. Eltüntek onnét, mint a
               lehelet, nyom nélkül.</p>
            <p>- Valóban? Az különben előre látható volt. Klára kisasszony okvetetlen kérdezősködött
               rólam Holcsinál, s az gyanúra adott okot és azonnal továbbította őket.</p>
            <p>- De hova mentek, és miért rejtegeti Dóziát? - kérdé föllobbant haraggal
               Oroszlay.</p>
            <p>- Azt megtudjuk nemsokára! Csak türelem, gróf úr. Az ilyen bonyolult ügy hosszú időt
               kíván a kihámozásra.</p>
            <p>- Mindenekelőtt azt szeretném tudni, hova lettek a hölgyek? Remélhetem, hogy újra ki
               fogja hollétüket kutatni?</p>
            <p>- Igyekezni fogok, bár e perczben nem tudom, hol keressem nyomukat.</p>
            <p>- Megfoghatatlan, hogy Dózia nem felel levelemre!</p>
            <p>- Arra nézve ellenőrzi őt Lamberth Klára, s ez a fiatal hölgy méltó tanítványa
               Holcsinak, sőt talán saját véréből való vér. Az is meglehet, hogy leánya.</p>
            <p>- És Dózia oly nagyon bízik benne.</p>
            <p>- Én kissé kételkedem abban, mert láttam, mily mohón rejtette el előle méltóságod
               levelét.</p>
            <p>- De hisz akkor legegyszerűbb volna otthagyni őt, ki tulajdonképen senkije neki.</p>
            <p>- De ő egyedül áll a világon, s nem tudna hova és kihez fordulni, ha Klárát elhagyná.
               Mi férfiak nem tudjuk, mily kínos gondolat az egy oly fiatal, tapasztalatlan leányra
               nézve, kitaszítva lenni, egyedül a világban.</p>
            <p>Erre felelhetett volna Oroszlay, de nem akarta nagyon mélyen beavatni titkába a
               detektivet, s mondá:</p>
            <p>- Szedje össze, kérem, minden ügyességét és hozzon hírt nekem Dóziáról. Nem volna a
               legjobb, ha elutaznék ismét Genfbe?</p>
            <p>- De ha már nincsenek ott a hölgyek.</p>
            <p>- Talán a szállodában tudnák, hová és merre vették útjokat.</p>
            <p>- Nem hiszem, hogy nyomát hagyták volna hátra útjok czéljának... De jelenleg nem is
               hagyhatnám el Budapestet, mert nagyon fontos ügy tartóztat a fővárosban.</p>
            <p>- Így az enyém háttérbe szorúl?</p>
            <p>- Korántsem! Összefüggésben van az emezzel, s remélem, rövid időn fontos híreket
               leszek szerencsés méltóságoddal közölni.</p>
            <p>- Valóban, annak örülnék.</p>
            <p>- Kutatásaimnak szálai ma még elágaznak, de tömörítenem kell azokat, hogy a
               gombolyagot egyszerre kettévághassam, - mondá villogó szemekkel s gonosz mosolylyal
               Kardos, ki elemében látszott lenni.</p>
            <p>- Rejtélyekben beszél, de arczán látom, hogy valaki iránt biztos gyanúja van. Ki az,
               Dóziának valamely ellensége?</p>
            <p>- Ismétlem, nem mondhatok ez idő szerint semmit... De a mi a gyanút illeti, azt a
               magamféle ember mindenkire kiterjeszti. Legyen az gazdag vagy szegény. Úr vagy
               szolga, nagy hangzású nevekkel már sok bűnös takaródzott, s én a rossznak már annyi
               példáját láttam, hogy senkit sem tartok kivételnek.</p>
            <p>- Nem értem, mit akar mondani. Valami előkelő emberről beszél? - kérdé kissé
               meglepődve Oroszlay, kinek, maga sem tudta miért, Eszthey Bertalan jutott eszébe.</p>
            <p>- Lehet, hogy annak az ügynek kiinduló pontját valamely főúri palotában fogom
               megtalálni. Lehet, hogy nem s a legsilányabb embertől indult meg a cselszövény...
               Azonban annyit mondhatok, gróf úr, hogy Dózia kisasszony története annyira érdekel,
               mert ez nem könnyű és közönséges eset, hogy ki fogom azt fürkészni, ha mindjárt évek
               telnének is bele.</p>
            <p>- Mindenekelőtt fürkéssze ki azt, hova mentek a hölgyek Genfből, - viszonzá hévvel
               Jakab gróf, kinek ez volt legfőbb érdeke és kívánsága.</p>
            <p>- Meg fogom őket találni, gróf úr, - viszonzá Kardos s ezzel elváltak és míg Oroszlay
               másfelé vette útját, addig a detektiv fölsietett lakásába, hol első teendője volt
               gyorsan összecsomagolni néhány darab ruhát, könyvet stb., hogy látszatja legyen a
               hordozkodásnak s podgyászt vigyen a kivett lakásba, hol az esti órákban jelent meg.
               Félt Holcsival találkozni, kiről ugyan azt remélte, nem ismeri őt, de mind a mellett
               jobbnak tartotta sötétben surranni be a házba, hol oly fontos fölfedezéseket remélt
               tenni.</p>
            <p>Oroszlay Jakab ezalatt lassan haladva az utczákon, még egyszer végigfutotta
               gondolatban mindazt, miről Kardossal beszéltek, s törte rajta fejét, kit érthetett az
               a «főrendű» elnevezés alatt, s hogy e szóra mi okból jutott neki eszébe Eszthey, kit
               mindenki könnyelmű, de becsületes gavallér embernek tartott, s többnyire szerették
               is, bár ő nem különösen szimpatiált vele. Az utóbbi időben majdnem elhidegültek
               egymás iránt, de hogy mi volt ennek az oka, meghatározni maga sem tudta, talán
               leginkább az, hogy Enyingitől többször hallá, miként azok számítanak rá, mint
               Veronika kérőjére!</p>
            <p>Ez boszantotta s olykor idegessé tette, mert ő sohasem udvarolt a leánynak és
               különösnek találta, hogy azok kitűzték őt leendő vejüknek, holott ő nem szándékozott
               nősülni, s szíve mindaddig az ideig érintetlen maradt, míg Dóziát meg nem látta.</p>
            <p>A milyen álmodozó természettel bírt, éppen oly keveset törődött ily tekintetekben a
               világ fölfogásával. A társadalmi szabályok rá nézve csak annyiban léteztek, a
               mennyiben tudta és elismerte azoknak minden művelt emberre nézve szükségét, de
               sohasem párhuzamosította azokat belvilágával. Egészen különös fölfogással bírt
               szerelemről, barátságról és helyzete olyan volt, hogy az emberek ridegségét vagy
               rosszaságát alig volt alkalma megismerni, még kevésbbé csalódni s ennélfogva mindent
               a maga szép, ábrándos lelke szerint itélt meg...</p>
            <p>Talán életének első csalódását Eszthey grófné titkának megismerése képezte, kiről nem
               tudta, mit higyjen és hogyan itéljen ama különös történetet hallva, mit az neki
               Dóziáról elmondott.</p>
            <p>Első benyomása az volt, hogy Dózia a grófné leánya, kinek létezéséről nem tud senki,
               amaz Ernesztin nevű öreg komornán kívül, de ez igen rossz hatással volt rá, mert ő
               Hermancet mindig tisztelte és becsülte, bár leányát soha sem jutott volna eszébe nőül
               venni. Később azonban örömmel ejté el a róla táplált gondolatot, s férjét vette
               gyanúba, kiről nem egy könnyelmű történet forgott a világ nyelvén, és talán ez is
               okozta, hogy visszahúzódott tőle és hetek óta alig találkozott vele, mivel ő keveset
               ment emberek közé, s az Eszthey-palotát nem szándékozott többé fölkeresni.</p>
            <p>Annál kellemetlenebb volt most neki, midőn az Andrássy-úton sétára indulván, Eszthey
               Béla és Veronika jöttek vele szemben karöltve s míg a leányka némán elpirult, addig a
               fiatal Eszthey megállt s barátságosan nyújtotta neki kezét.</p>
            <p>- Egész örökkévalóság mult el azóta, hogy láttalak, - kezdé az ő rendes szeles
               modorában, - miért nem jösz hozzánk?</p>
            <p>- Tudod, hogy keveset járok társaságba, - viszonzá kissé zavartan a kérdett, mialatt
               Veronikára pillantva, látta, hogy annak szép arczát biborszín önté el, s kissé
               erőltetett mosollyal mondá:</p>
            <p>- Mi már rég Angolországban hittük önt, minthogy utolsó látogatása alkalmával úgy
               bucsúzott el tőlünk.</p>
            <p>- Minden perczben indulni akarok, de új és új hátráltatásom jött közbe.</p>
            <p>- És most már talán nem is mégy? - kérdé Béla.</p>
            <p>- Okvetlen kell mennem, de nem tudom, mikor indulhatok.</p>
            <p>- Ujságot is akartam neked napok óta mondani, - folytatta Eszthey... - Emlékezel még
               a 112-ik számú bérkocsira?</p>
            <p>Oroszlay szive megdobbant e kérdésre. Hogyne emlékezett volna? Kérdőleg tekintett a
               beszélőre, s elfogultan mondá:</p>
            <p>- Emlékezem, te többször beszéltél arról, s valami éjjeli kalandról.</p>
            <p>- Nos, hát az a bérkocsis pár nap előtt azt ujságolta nekem, hogy a vasutról ő
               szállítá be a fővárosba azt a fiatal hölgyet, kit akkor mindenfelé kerestünk.</p>
            <p>- Valóban? Akkor pedig, ha jól emlékszem, nem akart neked róla fölvilágosítást adni,
               - mondá nyugodtságot erőltetve Jakab gróf.</p>
            <p>- Most már talán nem érezte kötelezve magát a hallgatásra, s fecsegett a bérkocsisok
               szokása szerint; de azt is hozzátette, hogy az egyik pályaháztól a másikhoz hajtott
               velük, mert hárman voltak, és azonnal tovább utaztak.</p>
            <p>- Hova? - kérdé meggondolatlanul Oroszlay, nem véve észre, hogy Veronika szemei mily
               feszülten függnek az ő vonásain.</p>
            <p>- Azt nem tudta megmondani, de én azt gyanítom, hogy Tornyosra mehettek.</p>
            <p>- Lehetséges! - viszonzá, visszanyerve nyugalmát, majdnem egykedvűen Jakab gróf,
               azután Veronikához fordult.</p>
            <p>- Mi hírei vannak, grófnő, a csetnekiekről, még nem szándékoznak a fővárosba
               jönni?</p>
            <p>- Tegnap kaptam tőlük levelet, s Irmának a napokban fogják tizennyolczadik
               születésenapját ünnepelni, és csak azután jönnek. Engem is hívott az ünnepélyre, s
               valószinüleg el is megyek.</p>
            <p>- Azt jól teszi. Ilyenkor nagyon szép a falu, és bizonnyal ismét nagy társaság lesz
               ott összegyülve.</p>
            <p>- Ön nem kapott meghívást?</p>
            <p>- Nem emlékezem, - viszonzá zavarral a kérdett, - de lehetséges, hogy az iróasztalon
               hever.</p>
            <p>- Nem szokta fölbontani leveleit?</p>
            <p>- Nem mindig! Olykor több napig maradnak azok érintetlenül, mi tudom, hogy hiba, de
               az igazat megvallva, nem nagyon érdekelnek.</p>
            <p>- És ha például szerelmes levél volna közöttük? - kérdé ingerkedve Béla.</p>
            <p>- Azt nem szoktam kapni, - viszonzá kellemetlenül érintve e kérdés által Oroszlay,
               ismét egy pillantással Veronikára, ki szokva volt fivére meggondolatlan fecsegéséhez,
               s igyekezett gyorsan más irányt adni a beszédnek.</p>
            <p>- Csetnekre tehát nem szándékozik menni, ha megtalálná is a meghívást?</p>
            <p>- Sajnálom, hogy nemet kell mondanom, grófnő, mert tudom, hogy a vesztes fél én
               vagyok.</p>
            <p>E társalgás alatt lassan végighaladtak az Andrássy-úton, s fogatuk lépést kisérte
               őket, és Veronika ekkor kinyilatkoztatta, hogy visszaül a kocsiba, gyorsan bucsút
               vett, s fivérével együtt a Városliget felé hajtatott.</p>
            <p>Oroszlay a legnagyobb izgatottságban maradt egyedül. A mit Bélától hallott, az
               dobogásba hozta szivét. Rögtön elhatározta, hogy haza siet, és pár óra mulva
               Zalánczra utazik. Mily boldogság volna Dóziát ily váratlanul föltalálni és viszont
               látni! Egészen ki volt véve rendes nyugalmából, lakására érve, komornyikjának
               podgyászolni parancsolt, hogy a legelső vonattal indulhasson birtokára. Boldog
               reményben, nyugtalan várakozással. Hátha Bélának csakugyan igaza van és Dóziát
               Tornyosra vitték abban a reményben, hogy ősz lévén, megcsendesült a vidék, senki sem
               sejti, milyen bájos kincs van a tornyosi házba rejtve, s ott legkevésbbé fogja valaki
               őt keresni...</p>
          
         </div>
          <div type="chapter">
            <head>XX.</head>
            <p>Szomorú őszi délután volt, midőn a fiatal gróf a pályaházba érkezett Tornyoson, mely
               mint tudjuk, az ő állomása is volt, s kissé tájékozni akarván magát, az
               állomásfőnökkel beszédbe eredt.</p>
            <p>- Most kevés ember száll ki itt az állomáson? - kérdé, mielőtt kocsira ült volna,
               hogy birtokára hajtasson.</p>
            <p>- Nagyon kevés, majdnem senki, tegnapelőtt azonban a tornyosi uraság jött meg. Azaz
               maga Holcsi úr nem, csak a kisasszonyok, egy öreg nő és szobaleány kiséretében.</p>
            <p>Oroszlaynak ujra megdobbant a szive e hírre. Ez volt, mit tudni akart, e miatt állt
               szóba a főnökkel, s szerencsésen el is érte czélját.</p>
            <p>E szavak után köszönt és ment; szolgájával együtt kocsira ült, s emelkedett
               hangulatban, hevesen lüktető aggyal, örömrepeső szívvel közeledett Zaláncz felé.</p>
            <p>Végre, végre: gondolta boldogan. Hónapok teltek el, mióta Dóziát nem látta és érzé,
               hogy szerelme ez idő alatt növekedett iránta.</p>
            <p>Most azonban az volt a kérdés: hogy és miként eszközölje ki a vele való találkozást;
               mert bármily nyugodt, csöndes, álmodozó természettel birt is, most már türelmének
               végén volt, s itt a közelben tudva Dóziát, úgy érezte, hogy egy napot sem birna
               tölteni annak láthatása nélkül.</p>
            <p>Egész úton azon törte fejét: mit tegyen, hogy közelébe jusson? Levelet nem mert írni
               neki, félve, hogy az más kezébe juthatna; de elhatározta, hogy másnap reggel puskát
               vesz vállára és átmegy a tornyosi határba, mintha vadászatra indulna, remélvén, hogy
               Dóziát a kertben, vagy a tó partján megpillantja, s amaz édes reményben ringatta
               magát, miként az szintén keresi a vele való találkozást, s azokat a helyeket, hol
               utoljára együtt voltak.</p>
            <p>Ha tudta volna, hogy mi történt a Holcsi-házban a leányok odaérkezése után, biztosabb
               reménnyel kecsegteti magát, mert Klára elfáradva az úttól, hirtelen rosszul lett, s
               ágyba kellett feküdnie és Dóziára nem ügyelhetett föl úgy, a hogy azt neki Holcsi
               meghagyta, bár igyekezett őt ágya mellett tartóztatni, mind a mellett nem tilthatta
               meg, hogy pár órára szabad levegőre ne menjen.</p>
            <p>És az ezt az időt fölhasználta arra, hogy lefusson a tó partjára, és ama szép órák
               emlékeit keresse, melyeket a kék vizű hullámzó tó mellett Jakabbal töltött.</p>
            <p>Nem remélte őt ott találni, írni pedig most sem mert neki, mert Klára előrelátásból
               ágyához vitette a posta-táskát, s azt saját kulcsával bezárva és midőn megérkezett,
               kinyitva: minden menő és jövő levél az ő kezén ment keresztül.</p>
            <p>Dózia tehát legfeljebb maga vihette volna levelét a tornyosi állomásra, hogy azt ott
               föladja; de az gyalog másfél órányira feküdt, s annyi ideje a távollétre nem volt,
               sem pedig bátorsága, hogy az erdőn keresztül egyedül nekiinduljon a hosszú útnak.</p>
            <p>Kínos és szomorú napokat töltött bizonytalanság és halvány remény között, s
               fejecskéjében a legregényesebb tervek kergették egymást: szökésről, eltünésről, stb.
               ... Melyeket azonban ismét elvetett, mert azok egyikének kivitelére sem volt
               bátorsága.</p>
            <p>Pedig tudta, hogy most kellene valamire elhatároznia magát, míg Klára beteg, mert ha
               fölkel ágyából, ismét folyton sarkában lesz, mint volt már hónapok óta, sőt miután
               amaz idegen Genfben fölkereste őket, kiről Holcsi semmit sem tudott, s azt gyanusnak
               találta: megbizta gyámleányát, hogy az kétszeresen ügyeljen az ő tetteire. Az idegen
               ottlétének következtében hagyták el gyorsan az ügyvéd rendeletére Genfet, és jöttek
               Tornyosra, hol valószinüleg biztosabbnak tartotta Holcsi tartózkodásukat, mint
               külföldön, vagy különösen a fővárosban, hol, mint ő hitte, Dózia Eszthey gróffal,
               vagy a grófnéval találkozhatnék.</p>
            <p>Az, hogy ama levél, melyet neki az ügyvéd Eszthey aláirásával mutatott: hamis volt,
               soha sem jutott volna eszébe, s olykor hálát és meghatottságot érzett Klára és annak
               gyámatyja iránt, kik oly hévvel karolták föl az ő ügyét, s nem akarták kiszolgáltatni
               azoknak, kikhez ő nem kivánkozott menni...</p>
            <p>Mind a mellett sokkal eszesebb volt, hogy ne gondolkozott volna olykor azon: miért
               védi az ügyvéd oly lelkesen az ő dolgait? Humanitásból? Daczára, hogy semmi
               élettapasztalása sem volt, ez valószinütlennek látszott neki. Vagy Klára iránti
               szeretetből, ki meleg barátsággal viseltetik ő hozzá, s gyámatyja talán örömet akart
               neki szerezni azzal, hogy fiatal leányt vett a házhoz, hol Klára egyedül érezhette
               magát. De végiggondolva az eseményeken, ez is hihetetlennek tetszett neki.</p>
            <p>Mikor Klára az intézetbe jött, hol ő már évek óta volt, azt mondták, hogy
               gyámatyjánál nem lehet, mert az nőtlen ember, és szűk a lakása, s nincs a szerint
               berendezve, hogy fiatal leány lakjék nála...</p>
            <p>Azután egyszerre elég nagy lett a lakás. Nemcsak Klára, de ő is külön szobát kapott,
               sőt társalkodónőt is fogadtak, ki sétáljon velük, s egész háztartás létesült
               körülöttük, és mindez most gyakran gondolkozóba ejté őt, s úgy tetszett neki, mintha
               előre minden ki lett volna számítva, hogy őt kivéve az intézetből, magukhoz
               csalják.</p>
            <p>Lassanként rájött mindezekre, de az okát nem birta kitalálni, s félni kezdett, hogy
               valamely cselszövevény veszi őt körül, mi lassú biztossággal halad czélja felé...</p>
            <p>Azon a reggelen, melyen Oroszlay puskával vállán elindult Tornyos felé, ő is elhagyta
               szobáját és gyorsan átfutva a kerten, sietett a tó partja felé.</p>
            <p>Hűvös őszi szél lengeté ruháját, s csak a fák megritkult levelei között és a
               levegőben röpdöső varjak szomorú károgása verte föl a néma csöndet.</p>
            <p>De ő sem a szél élességét, sem a szárnyasok lármáját nem vette észre, sietett előre,
               míg egyszerre úgy érzé, a földbe gyökereznek lábai, mert egy alakot pillantott meg,
               ki lassan közeledett felé, s gondolatokba mélyedve a földre nézett.</p>
            <p>- Jakab, Jakab! - kiáltá örömtelt hangon, s futva közeledett felé és pár pillanat
               mulva karjában volt, ki alig tudott fölocsudni mélázásából, de szorosan átölelve őt,
               szivéhez szorítá.</p>
            <p>- Édes szerelmem, egyetlen Dóziám! - kiáltott föl elragadtatva az ifjú, ki az első
               pillanatban alig hitt szemének, a bájos, kedves arczocskát látva... - Mily boldog
               véletlen. Tehát nem hiába jöttem Zalánczra.</p>
            <p>- Tudta, hogy itt vagyok? - kérdé csodálkozva Dózia.</p>
            <p>- A bérkocsis mondta Eszthey Bélának, ki ugyanaz volt, ki amaz éjjel a Holcsi-házhoz
               vitte, s ráismert.</p>
            <p>Dózia halálsápadt lett e szavakra.</p>
            <p>- Istenem, istenem! - rebegte rémült hangon, - úgy itt sem lesz maradásom...</p>
            <p>- De hát ki elől szökdösik, s viszik ide, s tova a világban? - kérdé bámulva
               Oroszlay.</p>
            <p>- Esztheyék elől! Olvastam a grófnak egy Holcsi úrhoz írt levelét, melyben tudatta
               azzal, hogy értem jön és magával visz.</p>
            <p>Jakab gróf mind nagyobb csodálkozással hallgatta e szavakat, s visszagondolva arra,
               mit neki Hermance grófnő mondott, hogy Dózia létezéséről sem férjének, sem fiának nem
               szabad tudni, valószinűtlennek találta azt, mit a leány beszélt.</p>
            <p>- Olvasta maga azt a levelet, Dózia? - kérdé feszülten, s látható kétkedéssel.</p>
            <p>- Olvastam, mielőtt elutaztunk innét, azért kellett oly rögtön eltünnünk, mert a
               tudósítást Zalánczról hozták és meg volt határozva abban az óra, melyben Eszthey
               értem jön, s magával visz.</p>
            <p>Oroszlay megcsóválta fejét.</p>
            <p>- Mindebből egy szó sem igaz, Dózia! Eszthey akkor az én vendégem volt, s tudom
               jöttét-mentét, és mondhatom, hogy aznap, midőn maga elutazott Tornyosról, neki
               eszében sem volt onnét távozni, oda pedig nem hozhatta volna, férfiak közé.</p>
            <p>- Úgy nem tudom, mit gondoljak!</p>
            <p>- És én sem tudok fölvilágosítást adni, édes angyalkám, - mondá Jakab szerelemmel
               tekintvén a leányka kérdő szemébe, kinek arczáról eltünt a boldog kifejezés és
               látható félelemnek adott helyet.</p>
            <p>- Oh, Jakab, - mondá szorongva, - mit akarnak velem Holcsiék? Miért tartanak fogva,
               mert az nem szabadság, a mit Klára oldala mellett tűrök, ki minden tettemet
               ellenőrzi, s minden léptemre vigyáz.</p>
            <p>- Azt kell megtudnunk, és végére is fogunk járni. Én már minden intézkedést megtettem
               arra. De most azt kell elhatároznunk, hogyan szabaduljon tőlük, mert tovább nem
               engedem, hogy körmeik között maradjon.</p>
            <p>- Hova menjek? - kérdé szomorúan a leányka, elhallgatván, hogy ő már maga is gyakran
               gondolt a távozásra.</p>
            <p>- Egy tisztességes családot fogok keresni, melynek gondjai alá helyezem.</p>
            <p>- De addig? Klára beteg, s azért volt lehetséges egyedül elhagynom a házat, de ha
               jobban lesz, ujra kezdődik teljes és határtalan rabságom.</p>
            <p>- Ne féljen attól, s ne higyje, a mit Holcsi és barátnője beszélnek. Mindaz
               valótlanságon alapul, s csak rémíteni akarják. Esztheyék nem keresik, de más czélja
               lehet az ügyvédnek azzal, hogy magához csalta és magánál tartja. Mindezt föl kell
               derítenünk, addig legyen türelemmel és ne árulja el összeköttetésünket, - mondá,
               gyöngéden simogatva Jakab a leányka kezét, melyet kezében tartott, s mely az
               izgatottságtól reszketett.</p>
            <p>- És ismét elválunk, ismét oly soká nem fogom látni? - kérdé könyes szemekkel Dózia,
               s zokogva borult az ifjú keblére, ki csókokkal halmozta könytől ázott arczát.</p>
            <p>- Csak rövid időre, drágám! A jövő miatt szükséges ez, de míg Klára betegsége tart,
               addig naponként látjuk egymást itt az épület közelében, vagy a tó partján, hol
               távozása előtt oly boldogok voltunk.</p>
            <p>A leányka kissé megnyugodott és lecsillapult a gyöngéden kiejtett szeretetteljes
               biztatásra, s karonfogva sétáltak a sárga levelű fák alatt. Beszélgettek mindarról,
               mi Dóziával történt utolsó együttlétük óta, s a gróf mindjobban meggyőződött a leány
               beszédéből, hogy Holcsinak csakugyan valamely titkos szándéka van vele, de hogy mi
               az? azt Kardos detektivtől remélte megtudni.</p>
            <p>Aztán újra és újra kicserélték érzelmeiket. Oroszlay elmondá, mennyit szenvedett,
               mióta őt nem látta. Fáradozásait, hogy föltalálja, s Kardos küldetését, hogy keresse
               föl a világ bármely részében, ki föl is találta, és most többé nem rabolja el tőle
               senki, ha mindjárt élete árán kellene is megvédeni!</p>
            <p>És Dózia boldogan hallgatta szavait. Hitt neki, mert szerette, és nem jutott eszébe,
               hogy csalódhatnék benne. Hisz oly tapasztalatlan volt, nem ismerte a rosszat, a
               bűnt, a csalfaságot, és Oroszlaynak oly bizalmat gerjesztő volt külseje, egyénisége,
               minden szava, mintha maga lett volna az élő igazság...</p>
            <p>Majdnem egy órát töltöttek e boldog együttlétben, azután Dóziának menni kellett,
               nehogy Klára gyanakodjék. És szomorúan váltak el, ezer biztosításával szerelmüknek,
               mely hű, változatlan, és mindkettőjük részéről örök marad... Érezték is azt, a mit
               mondtak, igaz volt, s szivüknek legmélyéből eredt, és Dózia boldogságtól sugározva
               sietett haza, de nem kereste föl rögtön Klárát; félvén, hogy elárulja magát,
               szobájába sietett.</p>
            <p>De az már többször tudakozódott utána, s nyugtalanul hányta-vetette magát ágyában,
               rémeket látott, s félt gyámatyja haragjától, ha Dóziával valami történnék, ki még
               soha sem maradt ki ily hosszasan hazulról.</p>
            <p>Végre hallotta, hogy a mellékszobában járkál, s megkönnyebbülve hallgatódzott.
               Csodálkozott, hogy az nem jön hozzá, mint máskor sétájából hazatérve, s végre
               elkiáltotta nevét, ki még mindig égő arczczal, tündöklő szemekkel jelent meg a
               mellékajtón, és kedves mosolyával ült le ágyához.</p>
            <p>- Merre jártál? - kérdé Klára, feszülten vizsgálva kipirult arczocskáját.</p>
            <p>- Messze voltam és már nagyon siettem haza! Szinte melegem lett a gyors haladástól...
               - viszonzá az, nyugodtan állva ki a ráfüggesztett tekintetet, de Klára észrevette
               hangjának reszketését, s odavetve kérdé:</p>
            <p>- Találkoztál Oroszlay gróffal?</p>
            <p>A váratlan kérdés oly gyorsan intéztetett hozzá, hogy Dózia megzavarodott. Arcza még
               pirosabb lett, s erőltetett nyugodtsággal kérdé:</p>
            <p>- Nem hallottam, hogy ő Zalánczon volna és nem is hiszem.</p>
            <p>Klára látta, hogy nem mond igazat, s a következő szavakat már határozottan ejté
               ki.</p>
            <p>- Ne tagadd, Dózia, te láttad Oroszlay grófot!</p>
            <p>- Miért tagadnám! - kérdé az bizonyos daczczal, de szivét remegni érzé a félelemtől,
               hogy óva őrzött titka el van árulva.</p>
            <p>- Mi czélod van azzal az úrral, kinek szemében te senki és semmi sem vagy? - kérdé
               gúnyosan Klára, mialatt Dózia szemei könybelábadtak. - Azt hiszed, ő igazat beszél
               neked, ha szerelmével zúgja tele füledet? Az ilyen gavallérok játékszerül használják
               az olyféle leányokat, mint te vagy, és ha hisznek nekik, - kinevetik őket.</p>
            <p>A leányka először hallott életében ilyen teoriákat, s megdöbbent azoknak
               kegyetlenségén. Arczán a piros színt ijesztő halványság váltá föl és megdermedve,
               megnémulva ült helyén.</p>
            <p>- Avagy nincs fogalmad helyzetedről és arról az áthidalhatatlan mélységről, mely
               Oroszlay gróf és közötted létezik? - folytatta majdnem kárörömmel Klára, látván a
               rémületet barátnője arczán, nem tudva neki megbocsátani, hogy háta mögött cselekedett
               oly dolgokat, mik homlokegyenest ellenkeztek Holcsi szigorú utasításával, s őt
               gyámatyja haragjának tették ki.</p>
            <p>- Nincs! - rebegte bátortalanul a kérdett. - Mit értesz áthidalhatatlan mélység
               alatt?</p>
            <p>- Az ő társadalmi állását, s a te születésedet... Ő nagy úr, te pedig szülőidet sem
               ismerted, és senki sem tudja, kik voltak azok.</p>
            <p>- Olyan nagy bűn ez? - kérdé ártatlan arczczal a leányka, kinek bizonyos dolgok
               kezdtek derengeni elméjében.</p>
            <p>- Nem bűn, de rád nézve helyrehozhatatlan hiba és akadály, hogy tisztességes család
               sarja nőül vegyen; annál kevésbbé oly előkelő ember, mint Oroszlay gróf.</p>
            <p>- Bizonyos vagy ebben, Klára?</p>
            <p>- Oly bizonyos, mint hogy itt fekszem ágyamban, s ezeket mondom. De hát tett ő neked
               házassági ajánlatot?</p>
            <p>- Arról szó sem volt közöttünk. Párszor találkoztam vele, ő hozzám csatlakozott, s
               beszélgettünk. Ebből áll egész ismeretségünk.</p>
            <p>- De hisz ha csak mindennapi dolgokról volt szó köztetek, azt elmondhatta volna itt,
               én előttem is, miért nem látogatott meg. Nem először lett volna nálunk.</p>
            <p>- Azt nem tudom, nem kérdeztem tőle, és ő nem mondta.</p>
            <p>- Dózia, Dózia, te nem vagy őszinte hozzám, holott tudod, hogy rajtam kívül senkid
               sincs e földön. Mondd, mit csinálnál, ha nálunk nem lehetnél?</p>
            <p>- Valószinüleg Eszthey grófnéhoz fordulnék, kivel különben is kell még találkoznom
               azok után, miket most tőled hallok.</p>
            <p>- Eszthey grófnéval? - kérdé kellemetlen meglepetéssel Klára. - Minek?</p>
            <p>- Ő az egyedüli, ki anyámat ismerte, s így azt is kell tudnia, ki volt atyám? -
               viszonzá bizonyos daczczal Dózia, ki engedékeny, szelid természettel birt, de
               koronként erős elhatározásai voltak.</p>
            <p>- Azt hiszed, nem szólt volna ő neked arról, ha tudná, vagy ha akart volna róla
               beszélni? - viszonzá kétértelmű mosollyal Klára. - Légy meggyőződve, hogy hasztalan
               mennél hozzá e miatt; de különben is, ez valami egészen új elhatározás nálad. Hisz
               éppen ő előtte rejtegetünk mi, s emlékezz vissza, mennyire kivántad a Tornyosról való
               elutazást, midőn Eszthey gróf levelét olvastad?</p>
            <p>- De vajjon csakugyan ő írta-e azt a levelet?</p>
            <p>- Ki más írta volna? - kiáltott föl a legnagyobb csodálkozással Klára, s arczából
               eltünt minden vér az ijedtségtől.</p>
            <p>Dózia e kérdésre nem felelt, mert ismét Oroszlay szavai jutottak eszébe, ki a
               legnagyobb óvatosságra inté.</p>
            <p>- Mikor megyünk vissza a fővárosba? - kérdé, szép szemeit barátnőjére szegezve, ki
               igen rosszul érezte magát e pillantás alatt.</p>
            <p>- A mikor kivánod. Nekem nincs érdekemben, hogy itt legyünk, s úgy az utazás, mint a
               falusi lét miattad történt.</p>
            <p>- Nem félek többé Esztheyéktől, ők nem rendelkezhetnek fölöttem, valamint senki sem,
               szüleimet kivéve, kik nem léteznek, - mondá komoly meggyőződéssel Dózia, s oly
               határozottsággal beszélt, mi sehogy sem tetszett Klárának.</p>
            <p>- Akkor nincs is czélja ittlétünknek, - viszonzá közönyt színlelve. - Ma még irok
               gyámatyámnak, s tudatom vele, hogy a fővárosba óhajtunk menni.</p>
            <p>- Még pedig mielőbb!</p>
            <p>- De hát miféle sürgős dolgod akadt ott egyszerre, hogy egészen megváltoztak
               terveid?</p>
            <p>- Szeretnék multamról tudni, és arról adhat fölvilágosítást valaki, kivel beszélni
               szeretnék.</p>
            <p>- Ki az? Esztheyné? - kérdé mind nagyobb nyugtalansággal Klára, ki még soha sem látta
               ily kedélyállapotban Dóziát.</p>
            <p>- Nem ő! Egy más valaki. Emlékezel arra a Kardos nevű úrra, ki Genfben fölkeresett
               bennünket?</p>
            <p>- Gyámatyám azt mondja, hogy az nem lehetett más, mint csaló.</p>
            <p>- Azt nem tudom, de nem is hiszem! Te is jelen voltál és hallottad, hogy mily
               kérdéseket intézett hozzám kis gyermekkoromról, anyámról, stb. Emlékezetemet nagy
               igyekezettel kivánta bizonyos dolgokra irányítani stb., ... És ez azt mutatja, hogy ő
               csakugyan ott látott valahol, mint mondotta, a szomszéd házban, hol én anyámmal
               éltem. Meg kell őt találnom, s fölvilágosítását kérem, mert egyszerre oly lázas
               érdeklődés támadt bennem kilétemre és születésemre nézve, hogy nem tudnék többé így
               élni. Már is sok időt vesztegettem s azt helyre kell pótolnom.</p>
            <p>Fölugrott helyéről és föl, s alá kezdett járkálni a szobában, mialatt nagy fölindulás
               látszott rajta. Klárát félelem szállta meg, hogy nem helyesen tett, midőn beszélt
               vele ezekről a dolgokról, de miktől egészen más hatást várt.</p>
            <p>- Hiú remény ez, Dózia, - mondá csillapítólag, - s azt tanácslom, hogy ha nincs
               valami különös okod arra, miként kilétedet és születésed részleteit kutasd, hagyd
               nyugodni a multat, s ne kivánj fölvilágosítást oly dolgokról, mik csak keserűséget
               okozhatnának.</p>
            <p>- Van! - viszonzá határozottan a leányka és szép arczocskája egyszerre elváltozott, s
               majdnem átszellemült lett, míg szemei tündöklő fényben ragyogtak. Olyan fényben,
               minőt az arczra és szemekbe csak a szerelem varázsolhat és Klára fölismerte azt.
               Megdöbbent tőle, mert eltalálta, hogy Dózia rájuk nézve elveszett, s más vette
               lelkét, szivét birtokába, mi az embereket szilárddá, erélyessé teszi, és akaratuktól
               eltántorítani nem engedi...</p>
          
         </div>
          <div type="chapter">
            <head>XXI.</head>
            <p>Kardos behordozkodott az általa kibérelt szobába és megismerkedett Somorjaynéval,
               valamint sógorával, az öreg morózus Somorjay Lajossal, kinek igyekezett kedvében
               járni.</p>
            <p>Pár nap alatt már kutatta annak gyöngéit. Órákig üldögélt nála. Olykor egy-egy üveg
               jó bort vitt át szobájából neki, s beszélgetés közben lassan megitták az üveg
               tartalmát, mi az öreg urat beszédessé tette, s mi nem kerülte el a detektiv
               figyelmét, hogy az nincs Somorjayné inyére...</p>
            <p>Egyáltalán az öreg nő nem igen látszott kedvelni az új lakót, de miután leánya az ő
               hon nem létében kiadta a szobát, a felpénzt elfogadta, egy hónapig mindenesetre
               tűrnie kellett, annak ottlétét, de midőn a tizennégy nap eltelt, kurtán, minden
               megokolás nélkül fölmondott neki. Van az embernek egy különös sejtelme, mit lehetlen
               megmagyaráznia, de ilyfélét érzett Somorjayné, habár nem tudta volna okát adni és
               Juliskával valóságos harczot vívott miatta, ki nagyon meg volt elégedve az udvarias,
               csinos lakóval, s ugyanígy érzett Somorjay Lajos is, ki Kardostól megtudván sógornője
               fölmondását, éktelen haragban tört ki.</p>
            <p>A fölmondás napján Kardos ismét egy üveg jó borral jelent meg az öreg úrnál, s midőn
               belépett hozzá, az özvegyet is ott találta.</p>
            <p>A két embernek kipirult, fölhevült arcza mutatta, hogy heves vita folyt közöttük, és
               az öreg nő gyorsan elhallgatott, míg Somorjay nem törődve az idegen jelenlétével,
               elfojtott dühvel mondá:</p>
            <p>- Oktalanság, ilyen lakót elbocsátani, talán ismét egy Zsófi-féle személyt akarsz ide
               venni, kit Kálmán azért bocsátott el, mert észrevették, hogy kémkedett?</p>
            <p>Az öreg nő észrevehetően elhalványodott, s intett a beszélőnek, valószinüleg, hogy
               hallgasson az idegen előtt, mi annak nem kerülte el figyelmét, de az öreg úr sokkal
               indulatosabb volt, minthogy intésére hallgatott volna és folytatta kifakadásait.</p>
            <p>- Rosszkor jöttem, - mondá Kardos, - s engedelmet kérek, hogy zavarom önöket, de
               Somorjay úr ilyenkor egyedül szokott lenni.</p>
            <p>- Most is egyedül lesz, mert én távozom, - viszonzá erőltetett mosollyal a nő. - Egy
               kis vitánk volt ön miatt, de azonnal jókedvű lesz ő, ha megyek.</p>
            <p>És e szavak után gyorsan elhagyta a szobát, de kívül az ajtónál megállt, s nagy
               nyugtalansággal hallgatódzott.</p>
            <p>- Utálatos vén asszony, - kezdé mormogva az öreg úr. - Szeszélyes bolond, makacs és
               önfejű, bár megszabadulhatnék tőle.</p>
            <p>- És miért ne tehetné, ha kellemetlen az együttlakás? - kérdé Kardos, kihúzván az
               üveg dugaszát, s megtölté a vele hozott poharakat a nehéz erős borral, mit az öreg úr
               mohó örömmel hajtott föl, mialatt az ajtóra pillantva mondá:</p>
            <p>- Majd felelek erre a kérdésre, de mindenekelőtt tekintsen ki, nem hallgatódzik-e az
               a vén asszony az ajtónál.</p>
            <p>Kardos nehéz, dobogó, súlyos léptekkel ment a mondott helyre, hogy ideje legyen az
               öreg nőnek elfutni onnét, ha csakugyan ott volna. És nem csalódott, senkit sem talált
               ott, az özvegy eltünt onnét, míg ő feszült kiváncsisággal foglalta el helyét szemben
               házigazdájával.</p>
            <p>- Bizonyos abban, hogy nincs az ajtónál senki? - kérdé az tőle kipirult arczczal,
               mert a bor oly erős volt, mit ivott, hogy az rögtön fejébe kergette minden vérét.</p>
            <p>- Szemeimmel láttam.</p>
            <p>- Nos hát felelek kérdésére, - mondá halkan, - ha megigéri, hogy senkinek sem szól
               arról, a mit mondok.</p>
            <p>- Becsületszavamra igérem.</p>
            <p>- Tehát azért nem távozhatom innét, mert Holcsi ügyvéd gondoskodik rólam s ő
               egyszerűen fogvatart e nyomorult lakásban, hol nincs egy nyugodt pillanatom.</p>
            <p>- Holcsi ügyvéd? Ki az? Nem ismerem, - viszonzá egykedvűen a detektiv, míg belseje
               reszketett az örömtől.</p>
            <p>- Ennek a vén asszonynak a fivére. Gyalázatos rossz ember, kitől minden kitelik s
               kitől én félek és nem merek ellene tenni.</p>
            <p>- Ne mondja! Mit tehetne ő önnek?</p>
            <p>- Sokat! A mit azonban nem közölhetek és vissza is kellene mennem a régen múltba
               történetemmel, mi azonban önt keveset érdekelné.</p>
            <p>- Engem minden érdekel, mit öntől hallok, Somorjay úr, - viszonzá gyorsan a detektiv.
               - De különben is, oly vonzalmat érzek önhöz, mintha rokonom, vagy atyám volna.</p>
            <p>- Ennek örülök, mert vonzalmunk kölcsönös. Sohasem voltam nős s így nem lehetett
               fiam, de ha volna, kivánnám, hogy önhöz hasonló legyen!</p>
            <p>- Ez nagy bók volna rám nézve, azonban ön még oly kevéssé ismer engem, hogy ezt a
               mondást csakis előlegnek vehetem a jövőre.</p>
            <p>- Fájdalom, ittléte már csak rövid időre terjed.</p>
            <p>- Valóban fájdalom! És önnek nincs hatalma arra, hogy sógornője akaratát
               ellensúlyozza?</p>
            <p>- Nincs, - mondá mogorván az öreg úr. - Nem volna bátorságom velük ujjat húzni s
               tűrök, a mig lehet, de végre mindennek megvan a határa!</p>
            <p>- De ha nem szándékozik örökre leigáztatni magát, úgy jobb előbb, mint utóbb kitörni,
               - mondá Kardos, ismét megtöltvén Somorjay poharát, ki azt rögtön föl is hajtotta.</p>
            <p>- Most már elég, - mondá megnyalva bajuszát - többet nem iszom, mert nem szeretném,
               ha nyelvem oly irányban eredne meg, minek következményei kiszámíthatatlanok.</p>
            <p>- Ugyan, Somorjay úr, csak nincsenek veszedelmes titkai, miket fél elárulni?</p>
            <p>- Azt nem lehet tudni!</p>
            <p>- Azonkívül nem tartom önt oly gyönge embernek, kinek néhány pohár bor a fejébe
               szálljon, - mondá nevetve Kardos, ki alig tudta izgatottságát titkolni az öreg ember
               utolsó, kétértelműen kiejtett szavaira.</p>
            <p>- Ha tíz év előtt mondja ezt, barátom, igazat állított volna, de semmi sem viseli meg
               a testet úgy, mint a lelki nyomoruság.</p>
            <p>- Szomoruságai voltak, csapások érték?</p>
            <p>- Nem tudom, mit feleljek kérdésére, mert nem szeretnék többet mondani, mint lehet, -
               viszonzá az öreg ember, az utolsó szót nyomatékkal ejtve ki.</p>
            <p>- Előttem föltárhatja a szivét, - mondá a detektiv melegen. - Én önre nézve teljesen
               idegen vagyok, kit dolgai csak annyiban érdekelnek, a mennyiben szavaiból kiveszem,
               hogy szenved s nekem is voltak már az életben csapásaim. Szüleimet alig egy év
               lefolyása alatt vesztettem el s árván, szegényen, zsenge korban maradtam vissza a
               földön, pártfogó nélkül és keményen kellett küzdenem a létért! Oh, én tudom
               méltányolni a mások baját.</p>
            <p>Az öreg úr pár pillanatig részvéttel tekintett rá, azután leöntve az előtte álló
               pohár bort, bánatosan mondá:</p>
            <p>- A halál mindig szomorú s különösen ha olyanoktól foszt meg, kiket szerettünk, de
               sokkal borzasztóbb az, ha a nélkül kell siratnunk valakit, ki hozzánk tartozott, hogy
               utolsó perczeiben vele lehettünk s nehéz óráiban vigasztalhattuk, bátoríthattuk
               volna.</p>
            <p>- És ön abban a helyzetben van?</p>
            <p>- Fájdalom! - kiáltott föl egyszerre lángoló szemekkel Somorjay s gyorsan
               fölegyenesedett görnyedt tartásából és keze ökölbe szorult.</p>
            <p>Kardos csodálkozva szemlélte és látta rajta, hogy az élvezett szeszes ital erősebb
               már, mint akarata s izgatottan várta további szavait.</p>
            <p>- Szerettem valakit, - mondá dühösen az öreg - és azt meggyilkolták!</p>
            <p>- Borzasztó!</p>
            <p>- Meggyilkolták, - folytatta Somorjay boszút lihegő hangon. - Ellopták gyermekét...
               Semmi, semmi sem maradt belőle nekem.</p>
            <p>- Szegény uram, - mondá meleg, résztvevő hangon a detektiv - és érezte is, a mit
               mondott, mert társa arczán oly kétségbeesett fájdalmat látott, mi meghatotta.</p>
            <p>- Ön az első, ki ama borzasztó eset óta részvéttel szól hozzám... Óh, ha tudná, mily
               alávaló gazok az emberek!</p>
            <p>- Volt alkalmam őket megismerni, - viszonzá a detektiv. - És meg lett büntetve a
               gyilkos?</p>
            <p>- Nem! Ma is szabadon járkál. A földi büntetést elkerülte, de majd egy felsőbb biró
               fog fölötte itélni.</p>
            <p>- Csodálatos, hogy ön, ki így szenved a hűn elkövetése miatt, nem vitte a végletekig
               a gyilkos üldöztetését!</p>
            <p>- Nem - te-hettem.</p>
            <p>- Ez különös!</p>
            <p>- Nem találná annak, ha tudná a részleteket. Óh uram, maga nem is képzeli, mily
               iszonyú helyzetek vannak a világon!</p>
            <p>- Nem mondhatná el a történetet, ha már ennyit mondott? - kérdé tartózkodva Kardos,
               ki félt, hogy az öreg ember gyanúra gerjedhetne. Az azonban annyira el volt foglalva
               saját emlékeivel és keserűségével s itélőtehetségét kissé talán a bor is
               megbénította, hogy keveset ügyelt az ő sürgetésére.</p>
            <p>- Szívesen tenném, mert jól esnék vergődő szivemet egyszer valaki előtt kiönteni, de
               nem lehet. Rabja vagyok saját biztosságomnak és egy gyalázatos bandának, mely képes
               volna örökre elnémítani.</p>
            <p>- Ez különös! - mondá Kardos, de nem mert tovább kérdezősködni s csillapítólag
               mondá:</p>
            <p>- Tehát ne beszéljünk többé róla. Én itt közelében lakom, Somorjay úr s ha egyszer
               majd mégis szükségét érzi, hogy megkönnyítse szívét, talán el fogja mondani nekem a
               szomorú történetet, mi, úgy látom, feldúlta egész életét.</p>
            <p>- Igaza van! Nem kétlem, hogy kitárom önnek szivem keservét és akkor látni fogja,
               hogy mily boldogtalan ember vagyok, helyzetem rosszabb, mint a rabé, ki, ha
               kitöltötte büntetését, kiszabadul börtönéből, míg nekem halálom napjáig néma
               kétségbeesésben kell szenvednem!</p>
            <p>E szavak után egy ideig mély hallgatásban ültek s Kardos mára elégnek tartván azt, a
               mit megtudott, átment szobájába s gondolkodott a hallottakon s egész nap nem hagyta
               el a házat, csakis az étkezésekre távozott egy közeli kis korcsmába és sietett
               vissza, hogy a házban történendőket a legpontosabban megfigyelje.</p>
            <p>Leírhatatlanul érdekelte ez a rejtélyes eset.</p>
            <p>De azon a napon már semmi sem történt... Juliska párszor betekintett hozzá,
               kérdezvén, nem kíván-e valamit s ő mindannyiszor jobban és jobban meg volt lepetve
               azon a különös hasonlatosságon, mi őt egy más arczra emlékezteté, de hogy ki az? Nem
               birta kitalálni.</p>
            <p>A következő nap reggelén suttogás vonta magára figyelmét, mely a szomszéd szobából
               hallatszott be hozzá s ő az ajtóhoz lapulva, a következőket hallá:</p>
            <p>- Megtiltom, hogy egy pohár bort is elfogadj attól a fiatal embertől. Máli beszélte,
               hogy tegnap együtt ittatok. A bor megoldja a nyelvet s nem kell ismételnem a
               következményeket, mik fecsegésedre előadhatnák magukat. Vigyázz! Tudod, hogy kezemben
               vagy s együtt veszünk el.</p>
            <p>Kardos megcsóválta fejét.</p>
            <p>Bárki legyen is az, ki a szomszédban beszél, gondolá elmosolyodva, ügyetlen és ostoba
               ember. Tudja, hogy lakik valaki a szomszédban, ki hallgathatja s ilyen veszedelmes
               dolgokról beszél!</p>
            <p>De gyorsan ismét hallgatódzott s megismerte hangját szomszédjának, ki könyörgő hangon
               mondta:</p>
            <p>- Bocsáss el, Kálmán. Adj annyi pénzt, hisz neked van elég, hogy a világ végéig
               mehessek. Nem tartom itt ki. Gyűlöllek mindnyájatokat, különösen ezt a kőszívű Málit,
               ki saját gyermeke iránt sem volt kegyelmes.</p>
            <p>- Csitt! - kiáltott föl a másik olyan hangon, mint a kutya félelmes morgása, mely
               veréstől fél. - Hallgass, vagy nyakon ütlek.</p>
            <p>- Úgy, hogy örökre elnémuljak. Nemde? De másodszor nem sikerülne kibújnod a törvény
               büntető markából.</p>
            <p>E szavakra Kardos egy csattanást hallott, azután heves birkózást, káromkodást, míg
               egy zuhanás után elcsendesült minden s még csak egy ajtó becsapódása verte föl a
               csöndet és halk hörgés, lihegés nesze tartotta őt izgalomban.</p>
            <p>Mit tegyen? Befusson-e szomszédjához, ki talán a földön elterülve fekszik, sőt meg is
               halhat s neki segíteni kellene rajta. De nem mert belépni hozzá és várta, mi fog még
               következni.</p>
            <p>Hogy ki volt nála, azt tudta, mert hallotta kiejteni keresztnevét, kit Holcsi
               Kálmánnak hívtak s kit ő már rég gonosztevőnek tartott, de még nem voltak oly
               bizonyítékai, hogy lépeseket tehetett volna ellene... Várt, várt, a perczek
               végtelennek látszottak neki, míg végre ismét ajtónyílást hallott és női hangokat.</p>
            <p>- Már ismét ujjat húztál Kálmánnal? - kérdé Somorjayné, kit Kardos megismert
               hangjáról. - Kelj föl és tanulj abból, a mit kaptál. Tudod, hogy vele nem lehet
               tréfálni.</p>
            <p>Az öreg ember nem felelt, de a detektiv mozgást hallott, miből gyanítá, hogy az
               fölemelkedett a földről, hova Holcsi teperte le s ágyába feküdt, mert az asszony pár
               percz múlva elhagyta a szobát.</p>
            <p>Kardos kalapot vett s felöltőt dobott karjára és óvatosan lépett ki szobájából.
               Azután úgy tett, mintha most érkeznék haza s beszólt a konyhába.</p>
            <p>- Be lehet menni Somorjay úrhoz? - kérdé az ott lévő cselédtől.</p>
            <p>- Csak tessék, - viszonzá az rá sem hederítve s folytatta dolgát és Kardos fedezve
               látván magát az eshetőségekkel szemben, belépett az öreg úrhoz, ki ágyban fekve,
               kezeit arczára tapasztva zokogott, de meglátván őt, gyorsan fölegyenesedve mondá:</p>
            <p>- Jó, hogy jön, barátom... Ma meg fogja tőlem mindazt tudni, mit tegnap nem akartam
               közölni önnel.</p>
            <p>Hangja elszánt, határozott és keserű volt, tekintetében baljóslatú tűz égett.</p>
            <p>A detektiv csodálkozást színlelve közeledett hozzá.</p>
            <p>- Mi baja? - kérdé tőle részvéttel... - Remélem, nem lett beteg tegnapról mára?</p>
            <p>Az öreg ember erélylyel rázta meg fejét.</p>
            <p>- Ellenkezőleg! Régen nem voltam oly erős és egészséges, a bitófához is segítség
               nélkül tudnék föllépni.</p>
            <p>- Milyen hasonlat!</p>
            <p>- Jöjjön ide és üljön le ágyamhoz, de előbb zárja be kulcscsal az ajtót.</p>
            <p>Kardos teljesítette kívánságát, még ki is tekintett az előszobába s miután nem látott
               senkit, megfordítva a zárban a kulcsot, feszült várakozással foglalt helyet az ágy
               közelében, gyanítván, hogy nagyon fontos dolgokat fog hallani...</p>
            <p>- Honnét jön most ön? - kérdé tőle Somorjay.</p>
            <p>- Kint voltam a városban, most jövök haza - füllentett a kérdett, - de mielőtt
               szobámba mentem volna, egy perczre be akartam ide szólni.</p>
            <p>- Tehát nem volt itthon félóra előtt?</p>
            <p>- Már több, mint két órája, hogy elhagytam szobámat.</p>
            <p>- Kár, - mondá sötét tekintettel az öreg úr, - szép dolgokat hallhatott volna
               szomszédságában. Kis híjja, hogy nyomorék nem lettem! Holcsi sógorom letepert a
               földre s egyet még rugott is rajtam.</p>
            <p>- Lehetetlen, hogy vetemedett ilyen brutalitásra?</p>
            <p>- Azt majd mindjárt meg fogja tudni, ha elmondom történetünket. Pedig elmondom, ha
               addig élek is. Akasztófára juttatom őt, az álnok gazembert, ki mindig a mások
               megrontásán dolgozik.</p>
            <p>Kardos hallgatott. Szíve röpködött az örömtől és diadaltól. Hát nem volt hasztalan
               fáradozása. Leste a szót az öreg ember ajkáról, kinek arcza lázban égett, szemei
               tüzeltek s majdnem magánkívüli állapotban látszott lenni.</p>
            <p>- Történetem hosszú lesz, - mondá rekedt hangon s ajka reszketett. - Van türelme
               végighallgatni?</p>
            <p>- Hogyne! Érdekkel várom, a mit mondani fog, csak ne becsülje túl az erejét a
               beszéddel.</p>
            <p>- Nos hát, a mint gondolhatja, én sem voltam mindig ilyen törékeny öreg ember, hanem
               ifjú, erőteljes, vidám, mint ma ön s szép kilátásokkal tekinték a jövőbe, de első
               szerencsétlenségem az volt, hogy beleszerettem egy férjes asszonyba, ki úgy mutatta,
               hogy viszonozza szerelmemet, de ez nem volt igaz, mást szeretett, egy nagy urat, ki
               elcsábította s én csak takaróul szolgáltam.</p>
            <p>De ezt, természetesen, akkor még nem tudtam s pár hónapig nagyon is el voltam
               foglalva fivérem házasságával, ki eljegyezte Holcsi Amáliát, Holcsi Kálmán ügyvéd
               nővérét, kivel ekkor hozott össze először balsorsom s ki egész életem megrontója
               lett...</p>
            <p>A fiatal asszony, kit szerettem, szegénysorsú volt, úgy mint mi fivéremmel, kit
               bemutattam nála s meghívtuk az esküvőre és ott ismerkedett meg Holcsival, ki a szép
               asszonyért szintén lángra gyúlt és üldözte szerelmével s miután az kereken
               visszautasítá, boszút esküdött ellene.</p>
            <p>Minden lépését figyelemmel kisérte s ő fedezte föl viszonyát Eszthey gróffal, ki
               házas ember volt s a legnagyobb titokban tartotta összeköttetését, félve, hogy neje
               azt megtudja.</p>
            <p>Holcsi jellemtelenségét ismerve, mi volt természetesebb, mint hogy ő névtelen levelet
               írt Eszthey grófnénak, tudatván vele férje viszonyát, sőt megnevezte a hölgyet is,
               Pármai Elizt, de ezzel nem elégedve meg, Eliz férjének is írt, ki különben is
               gyanakvó, szenvedélyes, durva ember volt s nejét figyelemmel kisérte és gyorsan
               rájött, hogy a névtelen levél igazat mondott.</p>
            <p>Eliznek egy kis leánya volt s azzal együtt kidobta házából és az elhagyatva,
               szegényen folyamodott sógornőmhöz, hogy rövid időre fogadja be, míg dolgait valahogy
               rendezi s majd menhelyet talál, mert büszkébb volt, semhogy Eszthey segítségét kérte
               volna. Szerette őt, de kitartatni nem akarta magát általa s csak akkor szándékozott
               vele tudatni hollétét és a történteket, midőn segített magán s valamennyire rendezve
               lesznek ügyei.</p>
            <p>Hogy megtörtént-e ez valaha, nem tudom, csak annyit mondhatok, hogy Holcsi fölajánlá
               neki segítségét, sógornőm, valószinűleg fivére parancsára, megnyitotta neki házát s
               pár hónapig nála lakott, férjének, az én fivéremnek nagy boszúságára, ki elitélte a
               férje által elkergetett asszonyt s ezt ki is mutatta neki.</p>
            <p>Én vérző szívvel néztem ezt az Elizre nézve lehetetlen helyzetet. Sajnáltam azt a
               szegény, elhagyatott nőt, nemcsak azért, mert jövője huszonhat éves korában föl volt
               dúlva, megsemmisítve, de leginkább ama helyzet miatt, hogy Holcsi őt körmei közé
               kaparította.</p>
            <p>Óh barátom, ennek az embernek a rosszaságáról nem lehet annak fogalma, ki nem ismeri
               őt... Híre oly rossz, hogy kerülik őt kollégái s minden tisztességes ember elhúzódik
               tőle, de mindez kevés ahhoz képest, mit ő érdemelne. Azonban most eljött az ideje s
               el fogja nyerni büntetését, úgy, a hogy megérdemli!</p>
            <p>- Nem akar egy pohár vizet, vagy bort, Somorjay úr? - kérdé részvéttel a detektiv,
               látva annak lihegését s hangjának koronkénti elcsuklását; de az fejével tagadólag
               intett és folytatta.</p>
            <p>- A nő tehát teljesen Holcsi kezei között volt, de egyben csalódott az alávaló
               számításában, mert Eszthey grófné nem tett semmit, úgy látszott, vagy nem adott
               hitelt a levélnek, vagy nem törődött férje tetteivel, holott ő a grófot zsarolni
               akarta, vagy a nőt, de miután az nem ment bele hálójába, más tervet gondolt ki,
               rábeszélte Elizt, hogy irjon a grófnak és ő kezébe juttatja annak a levelet, ki
               bizonynyal föl fogja keresni.</p>
            <p>Ez a levél meg is iratott, de sohasem került Eszthey kezébe. Holcsi magánál tartván
               azt, be akarta Eliznek bizonyítani, hogy Eszthey nem akar róla többé tudni s az a
               szerencsétlen elhitte, de mind a mellett nem hajlott Holcsi szerelmi ostromára, ki
               azt remélte, hogy az, látván teljes elhagyatottságát, meghallgatja az ő szerelmi
               ömlengéseit.</p>
            <p>Ez volt az oka, hogy Eliznek el kellett hagyni sógornőm házát s ekkor jött el az én
               időm. Eddig távol tartottam magam a szerencsétlen nőtől, de most nem nézhetvén tovább
               teljes elhagyatottságát, kértem, hogy fogadja el segítségemet és a nyomor nagy
               hatalom lévén, minek Eliz gyermekével együtt elébe nézett s nem volt ereje és
               bátorsága ajánlatomat elutasítani, béreltem neki egy szegényes kis szobát, mint a
               hogy béreltem volna egy palotát is, ha tehetségemben áll, mert még mindig szerettem
               és szántam, de szegény voltam, éppen oly szegény, mint ő s nem volt módomban többet
               tenni érte.</p>
            <p>Évekig dolgoztam, koplaltam és fáztam, csakhogy neki meleg szobája legyen s
               gyermekével együtt naponként jóllakhassék, de hogy miért teszem mindezt, arról
               sohasem szóltam. Elfojtottam magamban minden szerelmi vágyat, legyőztem azt, hogy
               csak egyetlen egyszer is beszélhessek neki forró imádásomról. Láttam őt búslakodni,
               könnyezni, hervadni, vérző szívvel, míg egyszerre nagybeteg lett s orvost hivatva,
               attól megtudtam, hogy éltének ideje meg van számítva; tüdővészbe esett, melyből nem
               gyógyulhat ki többé.</p>
            <p>Nem beszélek arról a kétségbeesésről, mit az orvos kijelentésére éreztem, hisz azt
               úgy sem tudnám elmondani, csak arról, hogy mit álltam ki, midőn Eliz közeli haláláról
               beszélt előttem, mert ő maga is sejté, hogy meg kell halnia s csupán gyermeke miatt
               kesergett, kiről nem tudta, mi fog vele történni, ha ő nem lesz többé s az a félelem
               és kétségbeesés adta neki azt a merész eszmét, hogy Eszthey grófnénak írjon...
               Magához kérje őt és megvallva neki mindent, gyermekét könyörületébe ajánlja.</p>
            <p>És csodálatosképpen a grófné el is ment hozzá, de hogy mit beszéltek együtt, azt én
               sohasem tudtam meg, csak annyit láttam, hogy a beteg hervadt arczán reménysugár
               csillogott s utolsó napjaiban széppé tette.</p>
            <p>- Mi volt a gyermek neve? - kérdé Kardos.</p>
            <p>- Dózia. Pármai Teodózia névvel volt az anyakönyvbe bevezetve s bár Eliz férje később
               megtagadta a gyermeket, az anyakönyvön nem lehetett változtatnia s ott mint törvényes
               gyermek szerepelt, - viszonzá a beszélő kissé elcsodálkozva társa e kérdésén.</p>
            <p>- És mi lett a gyermek anyja halála után?</p>
            <p>- Annyira még nem vagyunk uram, majd később elmondom azt is, - folytatta fáradtan az
               öreg ember s pár pillanatra lehúnyta szemét.</p>
            <p>- Hagyjuk a többit holnapra, Somorjay úr, - mondá a detektiv, holott egész belseje
               remegett a kiváncsiságtól.</p>
            <p>- Nem, uram. Elkezdtem és végig el fogom mondani történetemet, mert félek, hogy nem
               lenne arra időm.</p>
            <p>- Csak nem gondol a halálra?</p>
            <p>- Holcsi közelében minden eshetőségre lehet gondolni.</p>
            <p>- Mitől tart, mire gondol?</p>
            <p>- Minden lehetőségre. Ha végighallgatja történetemet, megérti állításomat, de
               siessünk, nem szeretném félbenhagyni, a mit még mondani akarok.</p>
            <p>- Beszéljen. Látja, mily figyelemmel hallgatom.</p>
            <p>- És én sietek a borzalmas véggel... Hallja tovább.</p>
            <p>Kardos közelebb hajolt hozzá, mert hangja halkabb lett s majdnem suttogva folytatta
               beszédét.</p>
            <p>- Eszthey grófné látogatása boldog fordulatot idézett elő a beteg nő még hátralévő
               életében. Nyugodtan tekintett a halál elé s nekem annyit mondott, hogy ha meghal,
               Eszthey grófné magához veszi gyermekét, nevelteti és gondoskodik róla s én adjam át
               neki a kis leányt, kire boldogabb sors vár, mintha ő életben maradna.</p>
            <p>Minden nap sírva váltam el tőle s minden nap láttam Holcsit a ház körül ólálkodni, de
               számba sem vettem bujkálását, azt gondolva, hogy már nem árthat neki. Csalódtam! Nem
               gyanítám, hogy ő oly tervet főzött ki a jövőre, mely sok pénzt hozhat neki s azt
               következetesen keresztül is vitte.</p>
            <p>Mindenről értesülve volt az által az asszony által, kitől én kibéreltem Eliznek a
               szobát. Pénzért minden aljasságra lehet vállalkozót találni s Holcsi mesterien tudja
               kihasználni a mások nyomorát, vagy kapzsiságát...</p>
            <p>Egy este, pár nappal később, hogy Eszthey grófné a beteg asszonynál volt, az nagyon
               gyönge lett s nekem valami ellenállhatatlan ösztönöm támadt, hogy még egyszer
               fölkeressem őt az éjjeli órákban... Hátha reggelre meghal, - gondoltam fájó szívvel s
               visszatértem hozzá... De megdöbbenve láttam, hogy ajtaja tárva-nyitva van s midőn a
               küszöbre léptem, Holcsit láttam egy kis leánynyal karján, bő köpenyegbe burkolva
               onnét kilépni és meghökkenve hátrálni előttem, kit ily időben nem gondolt ott
               találni.</p>
            <p>- Hová viszed a gyermeket? - kiáltottam rá dühvel - és mit cselekedtél anyjával?</p>
            <p>De ő egy bősz káromkodással engem félrelökve, elszaladt s én a beteg ágyához futva,
               ráhajoltam Elizre, míg a földön egy kis leányt láttam feküdni, kit nem tarthattam
               másnak, mint Dóziának, de nem is sokat törődtem vele, mert anyját haldokolni láttam,
               arczán az enyészet jelével, nyakán kékes foltokat vettem észre s csak annyi ideje
               volt még, hogy a következő szavakat suttogta:</p>
            <p>- Kicserélte gyermekemet. Siessen utána és vegye el tőle, mert megöli, mint engem, ki
               nem akartam engedni, hogy Dóziát elvigye és küzdött velem, míg körmeit torkomba vájta
               s meg akart fojtani, hogy elhallgattasson, mi sikerűlt is neki, mert meghalok.</p>
            <p>És ezzel kilehelte lelkét. Meghalt s én lerogyva ágya mellé, zokogtam, rá sem nézve a
               gyermekre, ki ágya mellett feküdt a földön és mélyen aludt, valószínüleg valamely
               álomital következtében.</p>
            <p>- Szörnyűség! - kiáltott föl Kardos. - És ez az ember tizenöt évig szabadon jár-kel s
               folytatja kárhozatos üzelmeit és ön nyugodtan nézte járását-kelését a nélkül, hogy
               föladta volna. Tudja-e, Somorjay úr, hogy ez bűnrészesség, mit a törvény a
               legszigorúbban büntet!</p>
            <p>- Tudom, - nyöszörgött az öreg fájdalmasan, - de nem tehettem másként. Szegény,
               kétségbeesett és beteg voltam a fájdalomtól. A nagy megrázkódtatás ágyba vetett és
               Holcsi, valószínüleg félve, hogy elárulom, idehozatott nővéréhez, orvost hivatott és
               úgy ápoltak, mint a legkedvesebb rokont.</p>
            <p>Midőn meggyógyultam és szemére vetettem bűnét, ő mindent tagadott. Lázas álomnak,
               képzelődésnek mondta, hogy őt láttam volna s hogy kicserélte a gyermeket.</p>
            <p>Oly határozottan állította ezt, hogy magam is kezdtem kételkedni a látottakon, de nem
               is volt csoda! Mindaz, a mit Eliz halála következtében szenvedtem, azután a hetekig
               tartó lázas betegség, meggyengíté emlékezőtehetségemet s a következőket csak
               hónapok mulva tudtam meg.</p>
            <p>Először, hogy Eszthey grófné a halál hírére, mit Holcsi tudatott vele, személyesen
               ment el a gyermekért, kit ő csak egyszer látott anyja betegágya mellett s
               természetesen nem gondolhatta, hogy azt kicserélték.</p>
            <p>Másodszor, hogy ő temettette el a szegény Elizt, kiről rémülve hallá, hogy
               meggyilkolták s alig várta, miként távozhassék közeléből, nehogy a vizsgálatnál mint
               tanú beidéztessék.</p>
            <p>És harmadszor, hogy a kis tehetetlen Dóziát falura adta egy tisztességes családhoz,
               kik jó pénzért jól gondját viselték, kire nézve már a testvérek között messzire
               terjedő tervet készítettek, mely nagy hasznot volt hivatva hajtani Holcsinak.</p>
            <p>A terv az volt, hogy a gyermek Obrennéhez kerüljön, mi meg is történt, hogy mi lett
               azóta belőle, nem tudom.</p>
            <p>- De hát a másik, az igazi Dózia hova lett? - kérdé Kardos látható
               nyugtalansággal.</p>
            <p>A kérdett súgva mondta:</p>
            <p>- Itt van a háznál. Somorjay Juliska néven. Itt nőtt föl, de én hosszú betegségemből
               fölgyógyúlva, megismertem Eliz gyermekét s ez is egyik oka volt, hogy hallgattam,
               mert nem akartam közelemből elveszíteni a kis leányt, ki anyja képmása, kit szeretek
               s ki élő emlék attól a nőtől, kit oly forrón imádtam.</p>
            <p>- De hát miféle czélja volt Holcsinak a gyermekcserével?</p>
            <p>- Tudván, hogy a kis Dóziának jó dolga lesz a grófné pártfogása alatt, jó nevelésben
               részesül, s talán gazdagon megy férjhez, az ő ördögi terve az volt, hogy hasznot
               biztosítson magának a jövőre s kezeiben tartsa a leányt, kit, születése titkát tudva,
               mindenre rábirni remélt és legfényesebb jövedelmi forrásnak tekintett, ha az
               felnövekszik.</p>
            <p>- Hisz azt mondják, Holcsi gazdag ember?</p>
            <p>- Igaz, de ilyen alávaló módon szerezte minden vagyonát s folytatja üzelmeit addig,
               míg mozogni képes, vagy míg a törvény gátat nem vet gazságainak.</p>
            <p>- És az a fiatal leány, ki mint gyámleánya szerepel, miféle összeköttetésben van
               vele? Gondolom, Lamberth Klárának hívják.</p>
            <p>- Ah, Lamberth Klára! - kiáltott föl szenvedélyes dühvel az öreg ember. - Az egy
               elhalt barátjának a leánya, ki egészen az ő tanítványa. Atyja mindenben bűntársa
               volt Holcsinak, együtt szerezték a vagyont s midőn meghalt, leánya árván maradt és
               örökségét az ügyvéd kezeli.</p>
            <p>- Hogy érti azt, hogy a leány méltó tanítványa neki? - kérdé feszülten a
               detektiv.</p>
            <p>- Éppen oly elvetemedett, mint ő maga, pedig zárdában neveltette, de mióta
               visszakerült hozzá, a legrosszabb dolgokra alkalmazza.</p>
            <p>- És tud ezekről a történtekről más is önön kívül, Somorjay úr?</p>
            <p>- Hogyne! A két nővér, Obrenné és sógornőm. Egy szörnyű banda ez s ha ők nem is
               követtek el testi gyilkosságot, megölik, megrontják annak a lelkét, ki kezeikbe
               kerül.</p>
            <p>Kardos alig birta eltitkolni örömét e vallomást hallva, mi oly váratlanul került
               tudomására; most csak az volt a fontos kérdés, mit tegyen és hogy ragadja meg
               Holcsit, ki csodálatosan ügyes és ravasz ember volt.</p>
            <p>- Hajlandó volna ön azt, a mit beszélt, jegyzőkönyvbe mondani és aláirásával
               hitelesíteni? - kérdé az öreg embertől.</p>
            <p>- Bármely perczben, de előbb el kell innét távoznom, mert megölni, azt hiszem, nem
               mernének, de agyonéheztetnek, s a baj az, hogy nincsen egy fillérnyi pénzem.</p>
            <p>- E miatt ne aggódjék! Azonban most maradjon minden a régiben, míg én intézkedem. Ne
               sejtse senki az ön vallomását. Tetesse betegnek magát, s én a kórházba vitetem addig,
               míg más segítségben részesül. A fő az, hogy innét megszabaduljon, - mondá Kardos és
               elhagyta helyét.</p>
            <p>- Mily boldog leszek, ha Eliz halálát megboszulva látom és ezt a fiatal leányt
               biztosságban tudom, mert itt csak rossz várhat rá! Ön talán képes lesz megmenteni, ha
               Eszthey gróffal tudatja azt, a mit tőlem hallott.</p>
            <p>- Legyen nyugodt, mindent meg fogok tenni, a mi az ön és a leány érdekében áll, kinek
               szemei már az első perczben emlékeztettek valakire, de nem tudtam rájönni a
               hasonlatosságra. Most tudom, kinek a gyermeke ő, s azt be is fogom bizonyítani.</p>
            <p>- Tegye, tegye! - kiáltott könyörgő hangon Somorjay, és kimerültségét egyszerre ismét
               lázas erély váltotta föl. Szemei a boszú tüzében égtek, s karjait kinyujtá a
               levegőbe, mintha átkokat szórt volna a mellékszoba ajtaja felé, hol sógornője, özvegy
               Somorjayné lakott...</p>
          
         </div>
          <div type="chapter">
            <head>XXII.</head>
            <p>Pár nap mulva a fővárost az a szenzácziós hír járta be, hogy Holcsi Kálmán ügyvédet
               elfogták.</p>
            <p>Még senki sem tudta, mivel van vádolva, de miután rossz hirű ember volt, valami
               nagyon senki sem csodálkozott elfogatásán.</p>
            <p>Mikor Esztheyék is hirét vették az elfogatásnak, úgy a férj, mint a nő, megdöbbentek
               rajta. Mindketten Dóziára gondoltak, s Bertalan gróf a legnagyobb megelégedéssel
               hallotta neje ajkairól azt az elhatározást, hogy fölkeresi Obrennét és tudakozódik,
               mi történt a leánynyal.</p>
            <p>És csakugyan el is ment az intézetbe, de nem találta őt otthon, s a cseléd azt
               beszélte, hogy nem is fog a nap folyamán hazatérni, mert a nővéréhez, Somorjayné
               asszonysághoz ment, hol a napot tölti, mert nagy szerencsétlenség érte a
               családot.</p>
            <p>- Hol lakik Somorjayné asszony? - kérdé a grófné, ki emlékezett, hogy Obrenné egykor
               az Üllői-utat említé neki, ajánlván, hogy oda vigye Dóziát, de a ház számát nem
               közölte vele.</p>
            <p>- Azt nem tudom, mert ő sohasem jött hozzánk, de Holcsi ügyvéd úr lakásával
               szolgálhatok.</p>
            <p>- Köszönöm, azt én is tudom. Megjöttek már faluról a kisasszonyok?</p>
            <p>- Azt hiszem, igen.</p>
            <p>- De nem biztos benne?</p>
            <p>- Tegnap sürgős levelet vittem Klára kisasszonynak, de úrnőm csak annyit mondott,
               hogy adjam át a cselédnek s választ ne kérjek.</p>
            <p>Eszthey grófné tünődve ment le a lépcsőn. Okvetetlen tudni akarta, mi történt
               Dóziával az ügyvéd elfogatása után, kinek valószinüleg lezárták lakását.</p>
            <p>De nem akarva az ügyvéd házába menni, elhatározta, hogy férjét küldi oda, s haza
               hajtatott, de midőn fogata a palota kapuja előtt megállt, egy bérkocsit látott oda
               hajtani, melyből Enyingi gróf ugrott ki, s őt meglátva, hozzá sietett.</p>
            <p>- Szabad fölkisérnem, grófné? - kérdé.</p>
            <p>- Hogyne! Sőt nagyon örülök jövetelének. Hallotta, hogy Holcsi ügyvédet elfogták?</p>
            <p>- Természetesen, még pedig igen sulyos váddal terhelve. Gyilkossággal és
               gyermekcsempészettel.</p>
            <p>- Lehetetlen! - kiáltott föl Hermance elhalványodva, mert rögtön az jutott eszébe,
               hogy esetleg ők is belekeveredhetnek a kényes ügybe.</p>
            <p>Ekkor fölértek a lépcsőn s Esztheyné ledobva kalapját, helyet foglalt, mit a vendég
               követett, s igen komoly arczczal folytatta a tárgyat, mialatt Bertalan gróf is a
               szobába lépett.</p>
            <p>- Éppen most beszélem a szenzácziós ujságot, - mondá Enyingi a háziúrnak. - Az egész
               város arról beszél, mert Holcsi, ha nem is volt valami nevezetes alak, s csak mint
               zúgügyvéd és uzsorás szerepelt, mind a mellett sokaknak volt összeköttetése vele, kik
               félnek, hogy belekeveredhetnek mint tanuk a törvényszéki tárgyalásba.</p>
            <p>- Mivel van az ügyvéd vádolva? - kérdé feltünően nyugtalanul Eszthey.</p>
            <p>- Évek előtt, mint mondják, megfojtott egy beteg asszonyt, kitől el akarta venni
               gyermekét s midőn az azt védelmezte, nyakába mélyeszté körmét és megfojtotta.</p>
            <p>- Évek előtt? - kérdé halálsápadtan Bertalan gróf. - Mennyi ideje lehet annak?</p>
            <p>- Úgy mondják, félig elévült már a dolog. A gyilkost akkor hosszú ideig kutatták, de
               nem tudtak nyomára jönni, s most csodálatosképpen tizennégy év után jön Holcsi bűne
               napvilágra.</p>
            <p>- Tizennégy év után? - kérdé reszkető hangon Hermance, s önkéntelen férjére
               pillantott, kinek vonásain a legnagyobb izgatottság látszott, s szeme majdnem
               félelmet árult el.</p>
            <p>- És Holcsi bevallotta bünét?</p>
            <p>- Ellenkezőleg, mindent tagad. Nagyképüen hideg, majdnem gúnyos nyugalommal viseli
               magát. De miután az elfogatás tegnap történt, még senki sem tud semmi bizonyosat.</p>
            <p>- Nemde, Oroszlay is összeköttetésben állt vele?</p>
            <p>- Csupán egy rövid ideig, midőn a pozsonymegyei birtokot vásárolta Holcsi
               közvetítésbe folytán. Akkor, mint tudják, grófné, együtt mentünk azt megtekinteni
               Jakabbal s pár órát Holcsi házánál időztünk.</p>
            <p>- És azóta megszakadt az összeköttetés Oroszlay és az ügyvéd között?</p>
            <p>- Tudtommal nem érintkeztek többé, ha csak falun nem, miről nem hallottam, de
               lehetséges, mert a két birtok a legközvetetlenebb szomszédságban fekszik.</p>
            <p>- Ez különös eset, - jegyzé meg nyugalmat erőltetve Bertalan gróf, mi azonban nem a
               legjobban sikerült neki. Enyingi azt észrevette, valamint a grófné nagy halványsága
               is föltünt neki, azért nem kivánta folytatni a tárgyat, annál is inkább, mert
               Veronika lépett a terembe, ki sem Holcsiról, sem az elfogatásról egyetlen szót sem
               tudott.</p>
            <p>Azért más mindenféle dolgokról kezdtek beszélni. Enyingi Loránd nagyon ügyes és
               mulatságos társalgó volt, s Veronika előtt kétszeresen kitüntette magát, ki azért
               örült rendesen látásának, mert tudva, hogy Oroszlaynak jó barátja, mindig hireket
               remélt tőle arról hallani.</p>
            <p>Vigan csevegtek, mialatt Hermance tűkön ült s látta, hogy férje hasonló nyugtalan
               hangulatban van, de nem akarván leánya mulatságát zavarni, igyekezett elfogulatlanul
               részt venni a társalgásban. Végre megkönnyebbülve sóhajtott föl, midőn a vendég
               kalapját véve bucsúzott, kinek távozása után Veronika is elhagyta a szobát, s a
               házaspár egyedül maradt.</p>
            <p>- Voltam Obrennénál, - kezdé Hermance - de nem találtam otthon. A cseléd azt mondta,
               hogy nem is megy a nap folytán haza, holott nekünk okvetlen meg kell tudnunk, hova
               lelt Dózia s mi történt vele, azért legjobb lesz, ha te fölkeresed Holcsi lakását és
               ott tudakozódol róla.</p>
            <p>- Félek mutatni ott magam. Okvetetlen rendőri felügyelet alatt áll az egész ház, s
               nem kivánom láttatni magam a közelben.</p>
            <p>- De hát mit tegyünk és mit fog most tenni Oroszlay? Nem hiszem, hogy ő ne vegyen
               részt Dózia sorsában, ki a történtek után egészen elhagyatva áll a mi segítségünk
               nélkül.</p>
            <p>- Azt én sem hiszem. De ez egy borzasztó eset... A hirlapok kiaknáznak minden
               részletet, s félek, hogy a mi nevünk is előfordulhat a tárgyaláson. - Hermance
               mélyen, fájdalmasan sóhajtott föl, de nem felelt, mert természetszerüen azt kellett
               volna kérdeznie, ki ennek az oka, hogy ilyen botrányba belekeveredhetik oly név, mint
               az Eszthey?</p>
            <p>- És Enyingi gyermekről is beszélt, kit Holcsi el akart venni anyjától, s azért
               gyilkolta meg a beteg asszonyt, - rebegte halkan, elfogultan, pirba borult arczczal
               Bertalan gróf. - Félek, hogy a gyermek Dózia volt, s a meggyilkolt asszony annak
               anyja! Mi minden következhetik még ebből?</p>
            <p>- Ki tudja, igaz-e a hir, mit az esetről Enyingi hallott? - kiáltott föl férjét, s
               talán önmagát meg akarva nyugtatni Hermance. - Holcsinak annyiféle bűne lehet, hogy
               talán másért zárták börtönbe. A fődolog az, hogy mielőbb bizonyost tudjunk, még nem
               a lapokból, hanem megbizható forrásból és hogy Dózia hollétét föltaláljuk.</p>
            <p>- De hogyan, miként? Őrizkednünk kell közeledni Holcsi rokonaihoz, kik okvetetlen
               tudnak annak üzelmeiről s meglehet, hogy ők is bűnrészesség vádjába keverednek...</p>
            <p>Így tünődött hosszú ideig a házaspár és semmire sem tudták elhatározni magukat, míg
               egyszerre figyelmesek lettek az előszobában fölhangzó beszédre, s mindketten
               elhallgatva, az ajtóra szögezték szemüket, melyen pár pillanat mulva a komornyik
               jelent meg.</p>
            <p>- Egy fiatal hölgy van itt, - mondá, - ki a méltóságos grófnéval kiván beszélni, s
               oly izgatott és fölindult, hogy nem mertem elutasítani.</p>
            <p>- Mi a neve? - kérdé Esztheyné fölugorva helyéről.</p>
            <p>- Azt, bár kérdeztem, nem mondta meg, de különben is alig áll a lábán, s azóta talán
               össze is esett...</p>
            <p>Hermance az ajtó felé sietett. Eltalálta, hogy ki lehet az a fiatal hölgy, valamint
               férje is gyanítá, de ő nem mozdult helyéről, úgy érzé, hogy lábai a földbe
               gyökereztek; ily kinos helyzetben még soha, egész életében nem volt.</p>
            <p>- Bocsássa be! - kiáltott föl Hermance, s a komornyik sietve tünt el, és a következő
               perczben magas, karcsú, halálsápadt arczú fiatal hölgy lépett be, kinek látására
               Hermance örömtelt fölkiáltást hallatva, hozzá futott.</p>
            <p>- Dózia! - mondá megragadva kezét s önkéntelen férjére pillantott, ki fürkészve
               szögezte a leánykára szemét, de arczán csalódás látszott.</p>
            <p>A fiatal hölgy bájos arcza érintetlenül hagyta. Talán hasonlatosságot várt, de nem
               talált, mi a mult időkre emlékeztette volna...</p>
            <p>Dózia ezalatt gyorsan átröpíté az idegen, általa nem ismert férfiun pillantását,
               kérdően nézett a grófnéra, ki leültette őt a legközelebbi székre, mert inogni látta,
               s attól tartott, hogy végigterül az a szőnyegen előttük.</p>
            <p>- Honnét jösz? - kérdé tőle, haját gyöngéden simítva ki arczából, mely kuszáltan
               függött homlokára, de az nem felelt, s kezébe rejtve arczát, zokogott.</p>
            <p>- Mi történt veled, Dózia? Azt tudjuk, hogy Holcsit elfogták, de hol van
               barátnőd?</p>
            <p>- Álnokok, rosszak, csalfák mindannyian... - rebegte szakadozottan a leányka. -
               Obrenné és a másik, nem is tudom, hogy hivják. Engem okoznak Holcsi elfogatásáért és
               és...</p>
            <p>- Folytasd, folytasd.</p>
            <p>- Kiutasítottak a házból. Klára azt mondta, menjek, a hova tudok, ők többé nem
               tartanak, s nincs szükségük rám.</p>
            <p>- Szegény gyermek, és te ide jöttél. Jól tetted, - folytatta Hermance levéve fejéről
               a kalapját, s csudálkozva pillantott férjére, ki távolabb tőlük, hidegen, némán,
               majdnem megrovó arczczal állt helyén, és vonásain kedvetlenség volt kifejezve.</p>
            <p>- Itt maradhatok? - kérdé szorongva Dózia, - vagy innét is elüznek... Oh, hisz
               megérdemlem!</p>
            <p>- Itt fogsz maradni, de beszéld el, mi történt Holcsiéknál?</p>
            <p>- Keveset mondhatok. Pár nap előtt jöttünk Klárával a fővárosba Tornyosról. Bár ne
               jöttünk volna, de az én sürgetésemre történt, ki egy fiatal Kardos nevű férfit
               akartam fölkeresni, ki Genfben beszélt nekem gyermekéveimről. Azt mondta, ismert,
               mint kis leányt, s meg akartam tőle tudni, kik voltak szüleim.</p>
            <p>Eszthey nyugtalan mozdulatot tett e szavakra.</p>
            <p>- Ki az a Kardos? - kérdé feszülten.</p>
            <p>- Mérnök, ki Genfben időzvén, fölkeresett bennünket Holcsi ajánlatával, de mi később
               kisült, hogy hamis volt, sőt nagy ijedtséget láttam az ügyvéden és Klárán ottléte
               miatt, mintha féltek volna attól, mit ő nekem beszélt.</p>
            <p>- És megtaláltad őt itt a fővárosban?</p>
            <p>- Nem! Egy perczre sem volt szabad elhagynom a lakást, s bár mindig Klára felügyelete
               alatt álltam, soha sem volt az oly szigorú, mint most, mióta visszajöttünk
               Tornyosról. De nem is tudtam volna a mérnököt hol keresni.</p>
            <p>- Mikor fogták el Holcsit?</p>
            <p>- Tegnap. A reggelinél ültünk, mikor a hatóság emberei a szobába léptek, s
               előmutatták neki az elfogatási parancsot.</p>
            <p>- És ő?</p>
            <p>- Hideg, gúnyos mosolylyal hagyva el helyét, azonnal kész volt őket követni, s mint
               mondta, az az elfogatás tévedésen alapul, mert ő semmiben sem érzi bünösnek
               magát.</p>
            <p>- Azután követte a rendőröket?</p>
            <p>- Azonnal! De láttam, hogy Klárával egy jelentőségteljes tekintetet váltott, ki mint
               a sóbálvány állt helyén, egyetlen szót sem tudott kiejteni, s midőn gyámatyja elment,
               visszaesett székére és görcsös zokogásban tört ki, míg én vigasztalni kezdtem, de
               dühösen ellökött magától, s azt kiabálta, hogy én vagyok az oka a
               szerencsétlenségnek.</p>
            <p>- Nem tudod, mit értett ezalatt?</p>
            <p>- Fogalmam sincs róla. Megdöbbenve, megrendülve mentem szobámba, s azon tünődtem, mit
               tegyek? Éreztem, hogy ott nem maradhatok, de nem lévén senkim e földön, iszonyú
               félelmet és bizonytalanságot álltam ki, míg végre elhatároztam, hogy...</p>
            <p>- Ide jösz, - folytatta Hermance Dózia félve kiejtett és akadozva előadott,
               félbenhagyott szavait. - Jól tetted, bár soha se távoztál volna innét, de Oroszlay
               gróf azt mondta nekem, hogy boldog vagy Holcsiéknál, s nem akarsz visszatérni
               hozzám.</p>
            <p>- Oroszlay gróf? - rebegte megdöbbenve Dózia, mialatt sötét pir önté el arczát, és
               önkéntelen lesüté szemeit.</p>
            <p>- Ő beszélt rólad, kivel, úgy tudom, az ügyvéd birtokán ismerkedtél meg falun.</p>
            <p>- Igen! És ő nagyon jó volt irántam, biztam benne, de most nem fordulhattam hozzá, -
               viszonzá zavarral a leányka.</p>
            <p>- Miért? - kérdé feszült, kiváncsi, hideg hangon Eszthey, s Dózia mindjobban
               megzavarodva tekintett reá, kinek arczán nem látott jóindulatot, s csak sejtette,
               hogy Eszthey gróf lehet.</p>
            <p>- Felelj Dózia a grófnak, - figyelmeztette őt Hermance, kit szintén nyugtalanná tett
               férje hideg viselete és komor hangja.</p>
            <p>- Hozzá nem mehettem, s irni nem volt alkalmam neki. De nem is mertem volna hozzá
               folyamodni... Oh, grófné, nagyon boldogtalan teremtés vagyok.</p>
            <p>És újra zokogni kezdett, keservesen, szívszaggatóan, mint a hogy az igazi fájdalom
               tud keseregni.</p>
            <p>Hermance jó szíve a legnagyobb mértékben meg volt indulva, s férjére pillantva,
               kérdé:</p>
            <p>- Miért vagy oly boldogtalan, Dózia, hisz vannak, kik pártodat fogják. Mi nem fogunk
               kitenni az elhagyatottságnak, és - és úgy tudom, Oroszlay gróf szerelmes beléd, -
               folytatta bizonytalanul.</p>
            <p>- Azt mondta nekem! De én többé nem találkozhatom vele...</p>
            <p>- Miből ered ez elhatározásod? - kérdé talán akarata ellenére fölvillant örömmel a
               grófné.</p>
            <p>- Mit ér az én helyzetemben az ő szerelme? - jajdult föl új könyekkel Dózia. - Nőül
               nem vehet egy ilyen származású leányt, s én már lemondtam róla örökre!</p>
            <p>- Azt okosan tette, - mondá hévvel, majdnem megelégedéssel Eszthey, ki most először
               érzett és mutatott érdeket a leányka iránt... - De mit tud származásáról?</p>
            <p>- Semmit! A grófnétól akartam megkérdezni, kik voltak szüleim, miután ő anyámat
               ismerte. Ki volt atyám?</p>
            <p>- Azt nem tudom, - viszonzá gyorsan, majdnem ijedten Hermance. - Anyádat csak egyszer
               láttam, ki akkor már özvegy volt, s oly beteg, hogy alig tudott beszélni.</p>
            <p>- És miért kérte föl ő grófnét arra, hogy rólam gondoskodjék, ha egészen idegen volt
               rá nézve?</p>
            <p>- Hallott rólam, s tudta, hogy szivesen segitek a szenvedőkön...</p>
            <p>De Dózia kételkedve tekintett e feltünő zavarral kiejtett szavak alatt rá, s tünődve
               hajtá le fejét. Látszott rajta, hogy nem elégíté ki e felvilágosítás.</p>
            <p>- Min gondolkozol? - kérdé Hermance nyugtalanul, nem tudva, mennyit tud a leány a
               multból, s mit beszélt neki amaz idegen, kit Kardosnak hivnak.</p>
            <p>- Nagyon betegnek érzem magam. Két nap óta nincs egy nyugodt pillanatom; nemcsak
               Klára, de Obrenné is nagyon kegyetlenül bántak velem, s volt még egy más hölgy is
               ott, ki, mint hallottam, szintén Holcsi nővére, mindhárman szidtak és okoztak azért,
               a mi fivérükkel történt. Egyedüli vágyam, valahol lepihenni, - s majdnem akarata
               ellenére csukódtak le szemei.</p>
            <p>- Elájult, - mondá rémülten Hermance. - Mit tegyünk vele?</p>
            <p>- Majd magához jön, - viszonzá egykedvüen a gróf. - Mit szándékozol vele tenni,
               cselekedni?</p>
            <p>- Természetesen itt marad. Hova küldenénk ily elhagyatott helyzetben. Veronikának
               szeretetébe ajánlom, mert tudta nélkül nem lehet nálunk, s ő bizonynyal jó lesz
               iránta.</p>
            <p>- És mivel okolod és magyarázod meg ittlétét? - kérdé látható kedvetlenséggel
               Eszthey, ki nem helyeselte nejének ezt tervét.</p>
            <p>- Azt mondom, hogy szegény elhagyatott árva, a mint hogy úgy is van. Ismerem
               gyermekkora óta, s most egyelőre itt marad.</p>
            <p>- Mint Veronika társalkodónője? - kérdé gúnyosan Eszthey. - Az a társaság, hol eddig
               élt és mozgott, nem nagyon ajánlja őt erre a szerepre Veronika mellé.</p>
            <p>Hermancera nagyon rosszul hatottak e szavak s még inkább a hang, melyen azok
               kifejtettek. És újra, mint már számtalanszor, azt gondolta: mily rosszak a
               férfiak!</p>
            <p>- Nem lehet válogatnunk, - mondá gyorsan, határozottan, majdnem hidegen. - Beszélek
               Veronikával, ki éppen itt jön.</p>
            <p>És e percében látható volt a fiatal leány alakja, ki megpillantva Dóziát aléltan
               fekve a karosszékben, meglepetve állt meg.</p>
            <p>- Éppen menni akartam hozzád, Veronika, - kezdé gyorsan a grófné - kérni, hogy vedd
               pártfogásodba ezt a fiatal leánykát, ki egyedül áll a világon, s teljesen el van
               hagyatva.</p>
            <p>- Beteg? - kérdé hozzá közeledve Veronika.</p>
            <p>- Elalélt, de nemsokára magához tér, s egyelőre itt kell tartanunk. Jó leszel
               hozzá?</p>
            <p>- Oh, mama, mily kérdés? - kiáltott föl melegen Veronika. - Szeretni fogom, hisz oly
               bájos arczocskája van, s maga ajánlja, és el van hagyatva. Nem elég-e ez, hogy
               vigasztaljam?</p>
            <p>- Édes, jó leányom, - mondá meghatva Esztheyné, szeretettel tekintvén rá, ki halk
               léptekkel közeledett Dózia felé, s örömmel látta, hogy az lassan fölveti hosszú
               pilláit és álmodozó szemekkel tekint körül, mintha nem tudná, hol és kik között
               van.</p>
            <p>- Jobban érzed magad, Dózia? - kérdé tőle a grófné, s az némán intett igent fejével,
               és Veronikára estek szemei, ki kedves nyájassággal mosolygott rá.</p>
            <p>- Leányom, Veronika, - mondá Hermance feleletül a kérdő tekintetre, mit Dózia
               szemében látott. - Menj vele, ő megmutatja, hol pihenheted ki magadat,
               szomszédságában az ő szobájának.</p>
            <p>- Köszönöm, - viszonzá Dózia, reszketve emelkedvén föl helyéről, s hálás mosolylyal
               fogadta el a fiatal pártfogónő karját, ki kivezette őt a teremből.</p>
            <p>Eszthey Bertalan nem a legnagyobb megelégedéssel kisérte szemével ezt a jelenetet, de
               nem mondhatott ellent, s midőn nejével egyedül maradt, kérdé:</p>
            <p>- És miféle szerepet szántál ebben a különös helyzetben Jakabnak, ki természetesen
               meg fogja tudni, hogy Dózia nálunk van?</p>
            <p>- Azon még nem volt időm gondolkodni, - viszonzá sóhajtva Hermance. - Ha Isten
               kegyelmes irántam, visszavezeti őt Veronikához. Én mindent megteszek, a mivel
               megmenthetem ezt a szegény leánykát a társadalomnak, mert nélkülem, ki tudja, mi
               várna rá egyedül elhagyatva... De azt remélem, hogy az, ki fejünk fölött van, s látja
               a hibát, bűnt és érdemet, meg fogja jutalmazni leányomban tettemet, s őt boldoggá
               teszi...</p>
          
         </div>
          <div type="chapter">
            <head>XXIII.</head>
            <p>Mint Eszthey Bertalan jól sejté, Oroszlay pár óra mulva már tudta Kardostól, hogy
               Dózia az Eszthey-palotában keresett menhelyet, miután elhagyta Holcsi házát, hol a
               legnagyobb rémület és zürzavar uralkodott.</p>
            <p>Azzal, hogy Dózia elhagyta őket, senkisem törődött, hisz már nem vehették hasznát
               Holcsi nélkül, ki ugyan beavatta terveibe nővéreit, s a czélt, melylyel össze volt
               kötve a gyermekcsere, de ők nem tudták volna azt ügyes fivérük nélkül értékesíteni,
               ki váratlanul ragadtatott ki közülük, s még azt sem tudták, mivel van az vádolva és
               mily sors vár reá. Hogy sulyos bűnökkel lesz terhelve, azon nem kételkedtek, csak a
               fölött tünődtek, ki és mit bizonyíthat ellene, ki adta föl és nem háramlik-e rájuk is
               mindaz, mi miatt az ügyvédet börtönbe vetették.</p>
            <p>Klára magánkivül volt, mert nemcsak szerette gyámatyját, ki neki mindig és mindenben
               kedvét kereste, de vagyonilag is tőle függött, s mindent koczkáztatva látott annak
               elfogatása által, fogalma sem lévén arról, mennyi vagyonnal bir és hol van az
               elhelyezve.</p>
            <p>Midőn Kardos a följelentést megtette ellene, az öreg Somorjay már a kórházban feküdt,
               hova őt a detektiv vitette, még pedig oly rögtön és váratlanul történt az
               elszállítás, hogy sógornője meglepetésében nem mert annak ellenszegülni, miután az
               öreg, beteg ember saját maga kivánta, hogy a mentők, kik Kardossal a lakásán
               megjelentek, őt a kórházba vigyék.</p>
            <p>Mihelyt Somorjay ki volt ragadva Holcsi kezei közül, s a kórházban feküdt, Kardos
               azonnal közjegyzőt hivatott hozzá, ki vallomását irásba vette, s tanuk által
               láttamoztatta és sietett azzal a rendőrségre.</p>
            <p>Ennek következtében tartóztatták le az ügyvédet, ki a bünösök rendes nagyképüségével
               vette elfogatását, s folyton ismételte, hogy tévedésnek az áldozata, de majd kiderül
               ártatlansága...</p>
            <p>Mihelyt Kardos biztosságban látta az ügyvédet, sietett Oroszlay grófhoz, kit otthon
               talált, s kinek elmondta mindazt, a mi Holcsival történt, sőt Somorjaynak egész
               vallomását is közölte vele, mi fölött az a legnagyobb mértékben meg volt lepetve,
               különösen Dózia történetén, kinek származása most egyszerre tisztán állt előtte.</p>
            <p>Első kérdése az volt: mi történt Dóziával? Kiről azonban Kardos nem tudott
               fölvilágosítást adni. Nem is gondolt rá. Sokkal jobban el volt foglalva
               fölfedezésének diadalával, mint hogy bármi másra gondolt volna.</p>
            <p>Ittas volt az örömtől, meggondolván, hogy ama rejtélyes halálesetnél semmit sem
               tudtak tizennégy év előtt fölfedezni, s ő, alig hogy gyanuja kelt, és kezébe vette a
               kutatást, ily fényes eredményre jutott, mi fölött a vizsgálóbiró nemcsak bámulatát,
               de elismerését is méltató szavakkal fejezte ki előtte.</p>
            <p>Hosszasan beszélt Oroszlay grófnak a dolog részleteiről, de az elmerülve
               gondolataiba, alig hallgatott rá. Dózia hollétén tünődött, s mindenek fölött azt
               akarta tudni, hol találhatná föl, s hogy beszélhetne vele, ki, elképzelte, miféle
               helyzetben lehet.</p>
            <p>A mi származását illette, azzal most tehát tisztában volt, s nem hatott rá
               kellemesen, hogy az Somorjayné leánya, de legalább törvényes gyermek volt, atyja
               katonatiszt, ki a király egyenruháját hordta, s abból, a mit Kardos beszélt neki:
               hogy nem akarta Pármaynét házánál megtürni, kit férje elkergetett házától, azt is
               látta, hogy az szigorú és erkölcsös ember lehetett.</p>
            <p>És a kit tisztának akarunk látni, annak számára ezerféle mentséget találunk, s ő azok
               közül a férfiak közül való volt, ki szerelme tárgyát nemcsak szeretni, de tisztelni
               is akarta, s ábrándos lelke magas szinvonalra emelé Dóziát, ki bár hányódott-vetődött
               a világban, mind a mellett megtartá szüzies tisztaságát, s minden szava, mit tőle
               hallott, kifejezte lelke romlatlanságát és szivének melegségét...</p>
            <p>E hit és vélemény volt oka, hogy mielőtt Kardos nagy hévvel adta elő az eseményeket,
               ő képzeletében elérkezni vélte az időt, hogy Dóziát kiragadva kétes helyzetéből,
               sajátjává tegye s mielőbb megesküdjék vele.</p>
            <p>Szabad ember volt, nem tartozott számadással senkinek, s életének bájos voltát és
               értékét csak attól a naptól számítá, melyen Dóziát először megpillantá, s leghőbb
               vágya volt őt örökre magához csatolni.</p>
            <p>Mit törődött ő a világ itéletével, melyre azelőtt sem sokat adott, s életét, a
               mennyire lehetett, visszavonulva, magányban töltötte. Azt volt a vélemény róla, hogy
               átálmodja az életet. Sokan különcznek, ábrándozónak tartották, ki nem ismeri a
               világot, az embereket. Nem használja föl előnyeit nyitott szemekkel, s mégis
               álmodozva tölti idejét, nem vevé észre sem a vele kaczérkodó szép nemet, sem a
               barátságát elnyerni igyekvő ismerősöket.</p>
            <p>A tudományoknak és a művészeteknek élt. Munka tölté be napjait, mely nem volt hivatva
               a nyilvánosság elé kerülni. Saját számára irt és olvasott s lelki kincseknek tartotta
               azt, a mivel birt tanulmányai folytán és azokat egészen magának akarta
               megtartani.</p>
            <p>Mi volt természetesebb, hogy midőn ez a zárkózott szív először lángra lobbant, az oly
               mély gyökeret vert abban, hogy érezte, miként nincs hatalom, előitélet, társadalmi
               fogalom, vagy okosnak tartott tanács, mi határozatától eltántorítani, vagy csak
               megingatni is képes volna...</p>
            <p>Midőn Kardos elvégezte beszédét, helyeslést és elismerést várt, mint a hogy azt a
               törvény embereinél talált, de csodálkozva látta a gróf némaságát, tünődését, sőt oly
               nagy elmerültségét, mintha ő jelen sem lett volna, s alig tudta csalódását e fölött
               eltitkolni.</p>
            <p>- Most még egy kérésem volna önhöz. Kardos, - mondá Oroszlay, észrevéve a csöndet, mi
               a detektiv elbeszélése után közöttük beállt.</p>
            <p>- Parancsoljon velem, gróf úr. Azt hiszem, a rámbízottaknak kellően megfeleltem.</p>
            <p>- Még pedig fényesen! - viszonzá elismeréssel hangjában a gróf. - Azonban egyre nem
               tudott fölvilágosítást adni, hogy hol van jelenleg az a fiatal leány, kinek keresése
               kiindulási pont volt mindarra, a mi azóta történt, - s most még azt szeretném tudni,
               mi történt vele s miként lehetséges nekem őt mielőbb föltalálni?</p>
            <p>- Egy óra múlva feleletet hozok kérdésére, gróf úr, - viszonzá Kardos, ki tudván az
               előzményeket, természetesnek találta ezt az óhajtást, sőt szemrehányást tett
               magának, hogy ezt kifelejté a grófnak hozott közléséből.</p>
            <p>- Megvárom, míg visszatér, - mondá Oroszlay, s mosolyogva látta távozni a detektivet,
               ki sietve hagyta el a szobát, hol a gróf újra álmodozásaiba merült s majdnem remegve
               a boldogságtól gondolt arra, hogy mily közel van végre vágyainak megvalósulása.</p>
            <p>De midőn Kardos visszatért, s tudatta vele, hogy Dózia Esztheyékhez ment, s
               huszonnégy óra óta a palota lakója, láthatólag megdöbbent e hírre, mert új gát
               fölmerülését látta közeledésére nézve. Ő, a ki a grófnétól utolsó nálalétekor úgy
               vett bucsut, hogy annak házaküszöbét többé át nem lépi...</p>
            <p>Hogy miért ment Dózia Esztheyékhez, az érthetetlen volt előtte, s majdnem neheztelt
               rá, hogy vele egyetlen szóval sem tudatta, a mit cselekedni szándékozott Lamberth
               Klárától való megválása után. Hisz annak első gondolatának kellett volna lenni,
               oltalomért hozzá fordulni, kiről tudta, hogy életének vérével kész megvédelmezni s
               minden eshetőség ellen oltalmazni őt.</p>
            <p>Álszemérem, leányos félénkség, gondolta azután elmosolyodva, mert arról fogalma sem
               lehetett, a mit annak Klára beszélt s megfélemlíté és elvette bizalmát a jövő, s
               megingatta hitét a boldogság iránt.</p>
            <p>Kardos elvégezvén a rábizottakat, miután tudatta Dózia hollétét, távozott, s midőn az
               ajtó becsukódott utána, Enyingi gróffal állt szemben az előszobában, ki mosolyogva
               mondá neki:</p>
            <p>- Fogadja elismerésemet, Kardos úr. Maga valóban nagy mester a kutatás terén, de
               egyet kifelejtett számításából.</p>
            <p>- És az? - kérdé láthatólag megütődve Kardos.</p>
            <p>- Hogy vannak olyanok, kiknek nem tett jó szolgálatot fölfedezésével.</p>
            <p>- Például Holcsi és társai, azaz nővérei, - viszonzá nevetve a detektiv.</p>
            <p>- És mások: Például - és kezével Oroszlay termének ajtajára mutatott - egy fiatal úr;
               kire nézve jobb lett volna, ha az egész dolgot eltemetve hagyja.</p>
            <p>- Azt nem tudtam; a mit tettem, az igazság érdekében történt, - viszonzá Kardos
               kétértelmű mosollyal, s meghajtván magát, távozott, míg Enyingi gróf belépett
               barátjához, kit a legnagyobb mértékű izgatottságban talált.</p>
            <p>- Tudod-e, hogy Dózia az Eszthey-palotában van? - kérdé elébe sietve.</p>
            <p>- A legjobb hely számára, a hol lehet.</p>
            <p>Oroszlay meglepetve tekintett rá. Oly száraz, egykedvű volt a hang, melyen szavait
               kiejté, hogy majdnem sértve érezte magát a feleletre.</p>
            <p>- De én így nem közeledhetem hozzá!</p>
            <p>- Egyelőre - nem! De jobb is, ha bevárod, míg Holcsi dolga a törvényszéken lefoly. Ki
               tudja, miféle fölfedezések jönnek napfényre.</p>
            <p>- Mi közöm Holcsi ügyéhez? - kiáltott föl haraggal Jakab gróf. - Az nem tartozik
               össze Dóziával.</p>
            <p>- Azt ma még nem lehet biztosan tudni.</p>
            <p>- De ő nem annak a gyermeke, a ki leányának hittük. Dózia atyja Somorjay katonatiszt
               volt, s éppen a gyermekcsere az, mivel Holcsi vádolva van.</p>
            <p>Enyingi láthatólag meg volt lepetve.</p>
            <p>- Ki mondta ezt neked? - kérdé feszülten.</p>
            <p>- Kardos, - viszonzá hévvel Oroszlay, s elbeszélte neki az egész történetet, mit a
               detektivtől hallott.</p>
            <p>- Igy Dózia Holcsi unokanővére, - mondá vállat vonva s futó gúnnyal Enyingi. - Szép
               rokonság. Az az ember vagy a bitófán fog meghalni, vagy egész életét a fegyencházban
               tölti.</p>
            <p>Oroszlay nem felelt. Izgatottan járkált föl és alá a teremben, mialatt barátja
               feszülten kisérte szemével lépteit, s meg tudta mérni a kínos tusakodást annak
               belsejében.</p>
            <p>- Miért tetted e megjegyzést, Loránd? - kérdé Oroszlay egyszerre megállva előtte.</p>
            <p>- Semmi különös okból. Mindenki így beszélne a dolog állásáról.</p>
            <p>- Azt hiszed, eltántoríthatsz engem föltett szándékomtól?</p>
            <p>- Az nem is volt szándékom!</p>
            <p>- Most csak az a kérdés, mi módon érintkezzem Dóziával?... - folytatta bizonyos
               keserűséggel Jakab gróf. - Adj tanácsot.</p>
            <p>- Várd meg, míg ő hírt ad magáról. Ha kiván veled beszélni, azt tudatni fogja.</p>
            <p>- Ki tudja, mi tartóztatja abban? Talán beteg, hisz borzasztó megrázkódtatáson
               mehetett keresztül.</p>
            <p>Oroszlay hallgatott.</p>
            <p>- Ne kínozd magadat mindenféle föltevésekkel, várakozzál néhány napig türelmesen, s
               én hírt hozok neked róla, - folytatta hévvel Enyingi.</p>
            <p>- Megtennéd azt? - kiáltott föl örvendő arczczal Oroszlay. - Megváltás volna az rám
               nézve, ki félelemben rettegve töltöm az órákat Dózia miatt.</p>
            <p>- Oly nagyon szereted? - kérdé önkéntelen sóhajjal Enyingi, ki azonban tudta, ismerve
               barátját, hogy az úgy tud szeretni, mi már a mai korban majdnem hihetetlen.</p>
            <p>- Életemhez van forrva ez a szerelem, - viszonzá szenvedélyes föllobbanással a
               kérdett.</p>
            <p>- Ma még elmegyek Esztheyékhez, s holnap tudatom veled mindazt, a mit ott Dóziáról
               hallok.</p>
            <p>- Jöjj el ma este a kaszinóba, hol várni foglak, - mondá kérő hangon Jakab gróf. - Te
               nem tudod, mily messze van még nekem a holnap, ki lázas félelemben töltöm az órákat,
               míg bizonyost nem tudok.</p>
            <p>- Ott leszek!</p>
            <p>- Köszönöm, - rebegte meghatva Jakab gróf, s meleg kézszorítással váltak el és
               Enyingi rossz kedvvel, majdnem leverten ment az Eszthey-palotába, mert neki sehogy
               sem volt inyére barátja szenvedélyes szerelme, miről azonban tudta, hogy az már
               kiirthatatlan annak mélyen érző szivéből.</p>
            <p>Ezek az ábrándos emberek! - gondolta elégedetlenül. - Hosszú évekig átálmodják az
               életet, s ha egyszerre fölébrednek, kettős szenvedéllyel vetik magukat az árba, mely
               elsodorja őket...</p>
            <p>És mélységes keserűséget okozott neki az a tudat, hogy Oroszlay Jakab, ez a minden
               tekintetben páratlan, kiváló ember, ki egy régi, előkelő, dúsgazdag családnak utolsó
               sarja, ilyen házasságot készül tenni.</p>
            <p>Ő nem volt rideg arisztokrata, de tisztelte a nagy nevek tradicióját, s bármily szép,
               bájos volt is Somorjay Dózia, nem tartotta méltónak, hogy Oroszlay gróf neje legyen
               és éppen, mert nagyon szerette barátját, kész lett volna mindenáron megakadályozni,
               mint ő hitte: ballépését.</p>
            <p>No, de még semmi sem bizonyos, - fűzte gondolatait tovább. - Talán a botrányosan
               folyó tárgyalások alatt, hol Holcsi ügyében Dózia is szerepelni fog, elriad Jakab
               szándékától. Sohasem lehet tudni a jövőt, csak időt kell nyerni, nehogy gyorsan
               elkövethesse azt a lépést, mely minden józan gondolkodás ellen van...</p>
          
         </div>
          <div type="chapter">
            <head>XXIV.</head>
            <p>Dózia két nap óta volt Esztheyéknél, s Veronika annyira megszerette, hogy egész
               idejét vele tölté, és boldog volt, hogy egy ifjú társnőt nyert benne, kivel kedve
               szerint cseveghetett, s ki nagyon eszes, művelt és szellemes társalgó volt.</p>
            <p>Mihelyt biztosságban látta magát a palotában, kedélye lecsillapult. Mindenki jó volt
               iránta, még Ernesztine is, kinek aggályai lecsillapultak a leányka kilétére nézve,
               látván, hogy az nincs többé titokban a palotában, sőt Veronikának és Béla grófnak is
               jó pajtása. Ez utóbbi rögtön fölcsapott imádójának s tüzesen udvarolt neki.</p>
            <p>Legtartózkodóbb volt iránta Eszthey, s olykor, ha ebédnél ült az vele szemközt,
               hosszan függött rajta tekintete és vonásai mindig ugyanazt a kételyt fejezték ki, mit
               neje már annak első megjelenésekor észlelt rajta.</p>
            <p>Dózia a ház leánya melletti szobában lakott s az szeretettel gondoskodott róla, hogy
               jól érezze magát közelében. Legtöbbnyire együtt ültek s kézimunkán dolgoztak, és
               beszélgettek; mindkettőnek új és érdekes volt mindaz, mit a másiktól hallott.
               Mindketten más és más világban éltek, nevelkedtek, különböző tapasztalatokkal birtak,
               s ez érdekessé tette az együttlétet.</p>
            <p>Veronika két évvel idősebb volt, de annak életmódja jobban kifejté szellemi
               tehetségeit, mert sokat gondolkodott, elmélkedett, mire a gazdag, elkényeztetett
               leánynak nem volt szüksége, sohasem jutott eszébe az élet esélyein, a lét küzdelmein
               tünődni, még vágyai is alig voltak, mert minden akarata, óhajtása teljesült, s
               teljesen boldog lett volna, ha Oroszlay viszonozza szerelmét.</p>
            <p>Ez a csalódás volt az egyedüli, mi megszomorítá az életét, s anyja úgy vette észre,
               hogy szép arczocskája az utolsó időben halványabb a szokottnál, de sohasem merte
               kérdezni annak okát, mert félt érinteni szivének sajgó sebét.</p>
            <p>Most, hogy ifjú társnőre talált, vidámabb lett. Érdekkel hallgatta annak történetét
               és látta, hogy mily boldog az ő sorsa más számtalan leányokéhoz képest, s talán ez
               okozta, hogy nyugodtabb, türelmesebb lett, és igyekezett Dóziát fölvidítani, ki
               pedig csak annyit mondott el élményeiből neki, mit jónak és tanácsosnak látott...
               Tartózkodó volt némely dolgokra nézve, mert azt gondolta, hogy ez a minden jóban
               bővelkedő leány úgy sem értené meg az ő kétes sorsát, s bizonytalan jövőjét. Pedig az
               megértette volna, mert természetében nem volt semmi felületesség, s mindenről
               komolyan tudott gondolkozni és mindent mélyen érezni, mi szivébe lopta magát.</p>
            <p>És Dózia iránt az első percztől csodálatos vonzódást és szimpátiát érzett, mit alig
               tudott megmagyarázni magának, s mi talán abból eredt, hogy még sohasem ismert egy
               ahhoz hasonló sorsú leányt és fogalma sem volt arról, hogy némely embernek mily
               küzdelmes élete van, hisz ő emlékezete óta napfényben fürdött, s nem ismerte az élet
               sötét árnyait.</p>
            <p>Most látta először, hogy mennyi szenvedés van a földön. Dózia különös bájjal tudta
               elpanaszolni sorsát, s mindazt, mit nélkülözni kellett; kivetve a világba, rokon,
               vagyon, tanácsadó nélkül. Magára hagyatva oly kietlen jövővel szemben, mely semmi
               örömmel nem kecsegtethette s minden irányban vészt hordott magában.</p>
            <p>És Veronikának mindig hajlama volt a romantikus dolgok iránt, s most, midőn a
               véletlen egy oly társnőt adott mellé, ki minden szeretetet nélkülözött, s egyedül
               állt a földön, kétszeresen vonzódott hozzá és megfogadta, hogy kárpótolni igyekszik
               annak szenvedéseit, s mindent elkövet, hogy boldog sorsot alkosson számára.</p>
            <p>A második nap estéjén együtt ültek Veronika szobájában, s Dózia fönhangon ujságot
               olvasott, míg egyszerre hangja reszketni kezdett s Veronika nagy rémületére kiejtve a
               lapot kezéből, halálsápadtan dőlt hátra székében.</p>
            <p>- Rosszul van, Dózia? - kérdé tőle, fölugorva helyéről.</p>
            <p>- Elszédültem, - viszonzá az gyönge hangon, s önkéntelen betakarta arczát, mintha
               sírna, de szeme száraz volt, csak ajkán hallatszott belső zokogása, mi nehéz,
               fájdalmas sóhajban nyilatkozott.</p>
            <p>- Pihenjen, én majd folytatom az olvasást, - mondá Veronika. - Hol is hagyta el?
               Nemde, valami Holcsi ügyvéd elfogatásáról s börtönben létéről szólt az ujdonság.</p>
            <p>- Igen, - viszonzá halkan Dózia.</p>
            <p>- Ismeri talán azt az embert?</p>
            <p>- Házánál töltöttem egy évet, gyámleánya jó barátnőm volt... Milyen sorsa lehet most
               annak?</p>
            <p>- Mintha hallottam volna már azt a nevet, - mondá gondolkodva Veronika, erősen
               kutatva emlékezetében, míg egyszerre fölkiáltott:</p>
            <p>- Ah, már emlékszem, Béla beszélt róla, midőn megjöttek atyámmal Zalánczról, hol
               Oroszlay grófnál voltak vadászni.</p>
            <p>Dózia arczát láng borítá e név váratlan kiejtésére, mi nem kerülte el társnője
               figyelmét.</p>
            <p>- Ismeri Oroszlay grófot? Úgy tudom, az az ügyvéd, kiről itt a lapban szó van, annak
               szomszédjában lakott.</p>
            <p>- Is-me-rem.</p>
            <p>- Mily elfogultan mondja ezt, - kérdé enyelegve Veronika, de szemét feszülten
               szegezte a leányra, ki oly zavarodott lett, hogy nem tudott felelni.</p>
            <p>- Szóljon, legyen hozzám őszinte, édes Dózia, - folytatta meleg, kérő hangon
               Veronika, égve a vágytól beszélhetni és hallani Oroszlayról, kinek nevét már hetek
               óta nem ejtették ki Esztheyéknél, s szülői kerülték arról a beszédet.</p>
            <p>- Oh, grófnő, ha mernék róla beszélni... - viszonzá akadozva a leányka, s szemei
               egyszerre könyesek lettek. - De oly boldogtalan vagyok, ha rágondolok, hogy jobb, ha
               nem is hallom, vagy említem nevét.</p>
            <p>- Szereti őt? - kérdé megdöbbenve Veronika s álmélkodva nézett Dózia szemébe.</p>
            <p>- Jobban életemnél, s ő is szeret engem és még is le kell mondanunk egymásról.</p>
            <p>- Ő - is - sze-re-ti ma-gát?</p>
            <p>A kérdett némán intett fejével. Nem sejtve, hogy mily kínt okoz szavaival
               Veronikának, ki nem hitt füleinek a vallomást hallva.</p>
            <p>- De hát hol találkoztak, hol ismerkedtek meg s mikor vallotta meg szerelmét?</p>
            <p>- Hónapok előtt... És én akkor még tapasztalatlanabb voltam, mint ma, s nem tudva,
               mily mélység tátong közöttünk, boldognak éreztem magam. Derültnek, bájosnak láttam a
               jövőt. Együtt készíténk terveket az életre. Ő nőül akart venni, s én hajlottam
               szavára... Most azonban tudom, hogy az lehetetlen.</p>
            <p>- Miért? - kérdé reszkető hangon Veronika, ki most már értette Oroszlay iránta
               tanusított közönyét s alig bírta könyeit visszafojtani.</p>
            <p>- Grófnő kérdezi ezt tőlem, ki ismeri a társadalmi szabályokat? Ő nagy úr, magas
               születésű ember, nem vehet nőül oly leányt, mint én, ki még szülőit sem ismerte.</p>
            <p>- Ki mondta ezeket magának, Dózia?</p>
            <p>- Egy Lamberth Klára nevű leány, ki okosabb, tapasztaltabb nálam, s ismeri a világ
               szokásait és fölfogását, mikről nekem fogalmam sem volt addig. Bár mondta volna
               előbb, vagy ne tudatta volna soha! - jajdult föl a leány s zokogott.</p>
            <p>Veronika megdermedve ült helyén. A mit ez az idegen leány beszélt neki, az ránézve
               kétségbeejtő volt. Tehát Oroszlay mást szeret és ő még mindig reményeket fűzött
               hozzá! Ő is szeretett volna sírni, de zárkózottabb és büszkébb természetű volt, mint
               hogy elárulja szivének kínját, szenvedését.</p>
            <p>- Lamberth Klára igazat mondott, midőn a társadalmi különbségekről beszélt, - kezdé
               pár pillanatnyi hallgatás után, mialatt leküzdötte fölindulását; - de vannak emberek,
               kik a szabályokkal nem törődnek, s én, ki Oroszlay Jakabot ismerem, azok közül
               valónak tartom, ki szerelméért dacol az egész világgal és nem riad vissza semmitől,
               hogy akaratát érvényre juttassa.</p>
            <p>- De én nem fogadhatok el tőle oly nagy áldozatot, s elhatároztam, hogy többé nem
               találkozom vele.</p>
            <p>Veronika meglepetve függeszté rá tekintetét, ki oly nagy elhatározással, s oly
               kétségbeesett hősiességgel ejté ki szavait, de egyszersmind olyan arczczal, mintha
               szive megrepedni készülne. És ő igazi meleg részvétet érzett iránta, ismerve azt a
               kínt, mi annak belsejében dulhat.</p>
            <p>- Igy mindketten boldogtalanok lesznek, s én úgy ismerem őt, hogy nem fog e
               határozatba belenyugodni.</p>
            <p>- Nem fogom őt többé látni s megnyugszik a sorsban és - elfelejt.</p>
            <p>De Veronika nem osztotta ezt a nézetet, némán, tagadólag rázta meg fejét, s
               gondolkodva szögezte a szőnyeg virágaira szemeit. Azt hitte, nem fogja tudni
               elfojtani zokogását.</p>
            <p>Sokáig egyikük sem szakítá meg a csöndet, egyformán boldogtalanok voltak, egyformán
               szenvedtek, s most csak az volt a kérdés, kinek erősebb a lelke, s ki bírja el jobban
               a megrázkódtatást.</p>
            <p>Végre Dózia társnőjére emelte szemeit, s megdöbbenve látta annak bánatos kifejezését,
               nagy halványságát, minek okát nem tudta megmagyarázni magának.</p>
            <p>- Fájdalmat okoztam grófnőnek, vagy untatom? - kérdé bátortalanul. - Bocsásson meg,
               de oly boldogtalan vagyok, s nincs senkim, kinek bánatomat kiönthetném. Nagyon is
               merész voltam.</p>
            <p>- Megszomorított, mert szenvedni látom, - viszonzá halk, elfojtott hangon
               Veronika.</p>
            <p>- Milyen jó, mily nemes szíve van. Így még, kivéve Oroszlay grófot, soha senki sem
               beszélt velem. És én képtelen vagyok, grófnő, részvétét meghálálni. Hisz nekem nincs
               módomban, hogy bármily csekélységgel viszonozzam jóságát.</p>
            <p>- Ne aggódjék a fölött, Dózia. Maga nem is tudja, mily gazdag kincscsel bír, s mily
               választottja a sorsnak, - mondá Veronika leverten... Azután gyorsan elhallgatott,
               mert szavai majdnem öntudatlanul röppentek ki ajkain.</p>
            <p>Dózia kissé elcsodálkozott e szavakra. Nem értette, mit ért az a «kincs» alatt, de a
               hang lepte meg, mely meleg és bánatos volt, s kérdőleg függesztvén rá szemeit,
               elfogultan kérdé:</p>
            <p>- Oroszlay szerelmét érti?</p>
            <p>- Azt! Minden nő boldog lehet, ki az ő szivét megnyerte, mert Oroszlay oly férfiu,
               kihez kevés, vagy talán egy sincs hasonló e földön s azzal sem játszani nem szabad,
               sem pedig eldobni magától.</p>
            <p>- De én azzal az ő javát óhajtom, s kész volnék bármit megtenni érte.</p>
            <p>- Menjünk aludni, - mondá idegesen Veronika, ki nem tudta elviselni Dózia rászegzett
               kérdő, kutató tekintetét. Emberfölötti erőre volt szüksége a párbeszéd alatt, hogy el
               ne árulja magát, ismerve társnője eleven eszét, s helyes itélőtehetségét, és gyorsan
               elhagyta helyét, mit amaz követett.</p>
            <p>- Nem haragszik rám, grófnő, hogy sorsom elmondásával s érzelmeimmel untattam? -
               kérdé szomoruan Dózia.</p>
            <p>- Ellenkezőleg! Köszönöm bizalmát, s majd máskor folytatjuk e tárgyat, de mára elég!
               Nemde, maga is fáradt és álmos?</p>
            <p>És be sem várva annak feleletét, átölelte derekát, s a mellékszoba ajtajához vezette,
               hol az eltünt, s Veronika egyedül maradt, és leroskadva a legközelebbi székbe,
               keservesen zokogott.</p>
            <p>Ő ama ritka fiatal leányok közé tartozott, kik sokat gondolkoznak, elmélkednek oly
               dolgok fölött, mik még csukott könyv lapjaihoz hasonlítanak előttök s bár alig
               ismerik az életet, már is sok birálni valót találnak abban, és tapogatóznak oly
               dolgokról, mikről csak képzeletük által lehetnek tájékozva. Mind a mellett sokkal
               mélyebb érzésű volt és józan itélettel bírt, semhogy a helyest a helytelentől s a jót
               a rossztól már tisztán meg ne tudta volna különböztetni.</p>
            <p>És most a legkeserűbb csalódáson ment keresztül, mert bár Oroszlay érzelmeiben már
               rég kételkedett, s az utolsó időben félig szétfoszlottak reménységei, mind a mellett
               sohasem tudta oly határozottan, mint Dózia vallomása után, hogy annak a szívnek
               szerelme, melyért ő életét adta volna, másé, s rá nézve örökre elveszett.</p>
            <p>És ennek a tudatában teljesen érvényre jutott lelkének nemessége, gondolkozásmódjának
               fenkölt iránya és hosszú tűnődés után nagy elhatározásra jutott, mi enyhítette
               keservét, s lecsillapítá izgatott idegeit.</p>
            <p>Becsöngette Ernesztinét és megüzente tőle anyjának, ki estélyre ment, hova ő nem
               akarta követni, hogy nem várhatta meg, mint rendesen szokta tenni, visszajöttét, mert
               erős fejfájása van és lefeküdt s azután elküldé az öreg komornát, kit azzal
               nyugtatott meg, hogy álmos s jót fog tenni neki a pihenés; ágyában folytatta
               elmélkedését s álmatlanul tölté az éjét...</p>
            <p>A következő nap, midőn sétálni ment angol kisérőnőjével, levelet dobott a
               postaszekrénybe, mely Oroszlay Jakab grófnak volt czimezve, s annak látogatását
               kérve, meghatározta az órát, midőn egyedül, négyszem között beszélhet vele.</p>
            <p>Ez oly szokatlan tett volt egy az ő állásában levő leánytól, hogy Jakab bámulva
               olvasta a meghivást, s nem tudta, örüljön-e, hogy Dózia közelébe juthat, vagy féljen
               attól a jelzett párbeszédtől, mit Veronika folytatni akar vele.</p>
            <p>Veronika ismervén anyja szokásait, tudta, hogy az két órakor naponkint kikocsikázik
               dolgait végezni, s olykor ő is vele ment, de legtöbbnyire otthon maradt, mi most sem
               lehetett annak feltünő, s a mondott órát határozta Oroszlaynak; Ernesztinének pedig
               meghagyta, hogy tudassa a portással, miként fogadni fogja Oroszlay grófot egyedül, mi
               fölött a komorna kissé csodálkozott, tudván, hogy az «szabály ellen van», de hamisan
               mosolygott, mert régen kitalálta úrnője titkát, hogy az leánya férjének a grófot
               szánta.</p>
            <p>A meghatározott időben Oroszlay megjelent, de nem tudva bizonyos elfogultságot
               legyőzni, hidegebben, hivatalosabban hajtá meg magát, mint talán akarta volna.</p>
            <p>Veronika nyugodtan és barátságosan fogadta, s mindössze az mutatta belső
               fölindulását, hogy halvány arczocskáján rózsapír terjedt szét, mi azt még bájosabbá
               tette.</p>
            <p>Hellyel kínálta meg vendégét kisded nappali szobájában, mely leány vendégeinek
               fogadására volt szánva s talán először fordult meg abban férfivendég, ki önkéntelen
               érdekkel pillantott körül s kellemes hatást érzett a szűzies, fiatal szentély
               láttára.</p>
            <p>- Ne itéljen meg, kérem, hogy minden szokás ellenére négyszem közt fogadom, - kezdé
               nyugodtan, majdnem elszántan Veronika, ki az éjszaka csöndes órái alatt teljesen
               leszámolt azzal, mit tenni akar s szóról-szóra kigondolta, mit Jakabnak mondani
               fog.</p>
            <p>- Parancsára állok, grófnő.</p>
            <p>- A mit önnel közölni akarok, az legjobb meggyőződésemből ered, de tudom, hogy a mi
               világunk fölfogása szerint nem helyes!</p>
            <p>Itt kissé elcsuklott a hangja, s lesüté szemét a ráfüggesztett csodálkozó tekintet
               előtt.</p>
            <p>- Azonban én sohasem voltam egészen rabja a társadalmi törvényeknek, mert olykor
               nagyon is szigorú fölfogásuaknak, máskor túlengedékenyeknek láttam azokat.</p>
            <p>- Nem értem, grófnő, mit akar mondani?</p>
            <p>- Nem találja ki, hova czéloznak szavaim? - kérdé most már teljesen megbátorodva
               Veronika. - Hisz talán tudja, hogy Dózia néhány nap óta nálunk van s azt is sejtheti,
               hogyha két ifju leány sok időt tölt együtt, titkaikat ki szokták cserélni.</p>
            <p>- Grófnő! - kiáltott föl meglepetve a gróf, ki minden mást várt, mint a hallott
               bevezetés után Veronika ajkáról e szavakat, de még mindig nem tudta, mit
               gondoljon.</p>
            <p>- Meg van lepetve beszédemen, de gondolja meg, hogy mi, leányok, félig el vagyunk
               zárva a tarka, zajos világtól s azt, a mit tudunk, sejtünk és hiszünk, jóformán
               magunk alkotjuk és többnyire oly ideálisnak festjük, mi nem felel meg a valóságnak,
               de addig, a meddig, boldogok vagyunk a csalfa képzeletben. Nekem is voltak álmaim,
               kecsegtető reményeim, de le tudok azokról mondani, talán azért, mert le kell
               mondanom, de nem fájdalommal, nem keserüséggel teszem, mert tudom, hogy egy mást, sőt
               két embert teszek boldoggá, kik már csak azért is érdemesek egymásra, mert szerelmük
               erős, forró és kölcsönös, áldozatokat kiván s azt mindketten teljes hévvel, erővel,
               elhatározással készülnek hozni.</p>
            <p>- Még mindig nem értem, grófnő, - mondá helyéről fölugorva Oroszlay, ki egészen el
               volt bájolva Veronika szavai által s annak lelkes kifejezésű arczától, melyet még
               sohasem látott ily szépnek.</p>
            <p>- Tehát megmagyarázom szavaim értelmét, - viszonzá erőltetett mosollyal a leányka, mi
               azonban nagyon szomoruan sikerült. - Arra kérem, vegye nőül mielőbb Dóziát, tegye őt
               boldoggá, s ne törődjék azokkal a küzdelmekkel, miket házassága miatt a világgal
               vívnia kell, mert a világ itélete szappanbuborék, mely szétfoszlik a leheletre!</p>
            <p>- Grófnő mondja ezeket nekem? - kiáltott föl elbájolva Jakab, ki szerette volna
               karjába venni ezt az okos, fölvilágosodott, meleg szivű kis teremtést, de csak szeme
               fejezhette ki óhajtását, s reszkető hangon folytatta:</p>
            <p>- Szeretnék lábához borulni és ruhája szegélyét érinteni ajkammal, mert szavakban nem
               tudom kifejezni, a mit érzek: csodálatomat és hálámat!</p>
            <p>- Nagyon boldog? - kérdé elfojtott sóhajjal, fájdalmas kifejezéssel Veronika. -
               Bizonnyal én vagyok az első, ki így szól önhöz, mindenki ellenezte eddig tervét, a ki
               tudott róla?</p>
            <p>- Mindenki, - viszonzá szomoruan Jakab.</p>
            <p>- Kik voltak azok, Enyingi? Tudom, hogy ő önnek bizalmas barátja.</p>
            <p>- Elmondtam neki, mert oly telve volt szivem, hogy ki kellett azt valaki előtt
               öntenem. De ő ellene volt tervemnek.</p>
            <p>- És ki tud még arról?</p>
            <p>- Hermance grófnőnek megmondtam, hogy Dóziát szeretem.</p>
            <p>- Szegény anyám! - kiáltott föl önkéntelenül Veronika, mert már hetek óta észrevette,
               hogy az kerüli vele Oroszlayról a beszédet, s most megtudta annak okát.</p>
            <p>Jakab gróf sejtette e fölkiáltásban foglalt értelmet. Tudta, hogy miért okozott
               csalódást Esztheynének, s azért nem is tudakolta, mit jelentenek a szánalomteljes
               szavak, de megragadva Veronika kezét, azt melegen, hálás tekintettel vonta
               ajkához.</p>
            <p>- Szabad kifejeznem e kézcsókkal bámulatomat, hódolatomat s azt, hogy sohasem láttam
               kegyedhez hasonló leányt.</p>
            <p>Veronika egy pillanatra lesüté szemét, mert érezte, hogy pillái megnedvesedtek,
               azután minden bátorságát összeszedve, kérdé:</p>
            <p>- Akarja látni Dóziát?</p>
            <p>- Az volna legfőbb boldogságom!</p>
            <p>Veronika elhagyta helyét s a mellékszoba ajtajához közeledett, de mielőtt odaérhetett
               volna, gyorsan távozó lépteket hallott és ruhasuhogást, mintha valaki sietve távozott
               volna a függöny mögött.</p>
            <p>De belépve, nem látott senkit s végigsietve a szobákon, mindenütt Dóziát kereste, ki
               azonban nem volt sehol s ő csalódva tért vissza.</p>
            <p>- Nem találom őt! De mihelyt szülőim értesülve lesznek az ön elhatározott
               szándékáról, gyakran láthatja őt, sőt bármikor is, házunknál.</p>
            <p>Oroszlay, ki már reszketett az örömtől, hogy Dóziával találkozhatik, majdnem leverten
               fogadta e hírt, de meleg bucsut véve a leánykától, boldog álmokban ringatva magát
               hagyta el a palotát, s rendes elmélyedt álmodozásával haladt végig a népes utczákon,
               hol nem látott senkit, mert teljesen belső világával volt elfoglalva, és csodálatával
               Veronika iránt...</p>
            <p>A következő nap ki is fejezte ezt Enyingi Lóránd előtt, ki mély figyelemmel hallgatta
               végig, azután mondá:</p>
            <p>- Boldog lehet az a férfi, ki Veronikát megnyeri élettársul; én mindjárt fölajánlanám
               neki kezemet és szívemet, de fájdalom, tudom, hogy kosarat kapnék.</p>
            <p>- Azt nem lehet csak úgy könnyedén elhatározni, - viszonzá Oroszlay... - Én, ha
               helyedben volnék, udvarolnék neki.</p>
            <p>- Azt hiszed, nem kisértém meg? Természetesen te nem vetted azt észre, minthogy nem
               kiséred figyelemmel az irántad való érzelmek megnyilatkozását. Mily más helyzetben
               volnál most, ha Veronika szerelmét észrevetted volna, s olyannak ismered meg, mint a
               hogy most beszélsz róla.</p>
            <p>- Hagyjuk ezt a tárgyat, barátom; már sokszor kértelek, hogy arról ne beszéljünk.</p>
            <p>- Én pedig szeretném tudni, hogy miféle alkalommal pillantottál belsejébe, melynek
               következtében oly nagy dicséretekkel halmozod, mit eddig soha sem tettél?</p>
            <p>Jakab elmondá neki a közte és Veronika között lefolyt párbeszédet.</p>
            <p>- Ezért hivott és fogadott téged Veronika? Mily nagyszerű jellem! Te nem is sejted,
               mibe került neki az, hogy Dóziát ajánlá neked nőül. A legiszonyúbb önmegtagadásba,
               valóságos hősies elhatározás - mondá meghatva Enyingi.</p>
            <p>Jakab gróf nem birta eltitkolni megdöbbenését, mert ő Veronikát csak
               fölvilágosodottnak s meleg szívűnek látta, de hogy az hősies harczot vívott önmaga és
               érzelmei ellen, mindeddig eszébe sem jutott, és e szavakra mélázva, gondolkozva
               tekintett maga elé a földre.</p>
            <p>- De másról akarok veled beszélni - kezdé Enyingi - Holcsi ügyvédről, kit okvetetlen
               súlyos büntetésre itélnek, s tegnap letartóztatták két nővérét is: Obrennét és
               Somorjaynét,ki, mint Kardostól tudjuk, Dózia anyja.</p>
            <p>Jakab gróf láthatólag megdöbbent e hírre, s elhalványodva kérdé:</p>
            <p>- Ők is vádolva vannak?</p>
            <p>- A gyermekcserével, s nem tudom, mi fog történni azzal a fiatal leánynyal, ki Dózia
               helyét foglalta el Somorjaynénál.</p>
            <p>- Úgy mondják, Holcsi gazdag ember.</p>
            <p>- A mije van, azt Lamberth Klára örökli, de remélem, Eszthey gondoskodik róla.</p>
            <p>- És ha ő nem tenné, én veszem ügyét kezembe - mondá hévvel Oroszlay. - Senki se
               nélkülözzön, ki Dóziával érintkezett valaha...</p>
            <p>- De ő nem ismeri Dóziát, soha sem jöttek össze, s Kardos azt mondja, hogy igen
               csinos, életrevaló leány, ki megél a jég hátán is, s legkevésbbé sincs
               elkényeztetve.</p>
            <p>- Most azonban borzasztó sorsa lehet.</p>
            <p>- Lamberth Klárához hordozkodott, s együtt élnek, míg a foglyok sorsa valamerre
               eldől.</p>
            <p>- De hát be van bizonyítva Holcsi bűne?</p>
            <p>- Somorjay vallomása nem hagy semmi kétséget, hogy ő fojtotta meg azt a beteg
               asszonyt, s az esküdtszék fölfogása a gyilkosságról csak egyféle lehet... Különben ez
               hosszú tárgyalásra ad okot, mert a régen multban gyökeredzik, sokan meg is haltak a
               tanuk közül, kiket ki kellene hallgatni, de vannak újabbak is, még pedig
               számosan.</p>
            <p>- Csak be ne idézzék Dóziát a törvényszékre tanunak, - mondá izgatottan Oroszlay, -
               borzasztó volna annak a szegény kis leánynak ott megjelenni.</p>
            <p>- Nem hiszem, hogy elkerülhesse, mert az utolsó évet Holcsi közvetetlen közelében
               tölté, s okvetetlen ki fogják hallgatni annak életmódjáról.</p>
            <p>Jakab grófot levertté tette ez a gondolat. Járt-kelt a terem szőnyegén, mialatt
               barátja folyton szemeivel kisérte.</p>
            <p>- Nem lehetne ezt az ügyet valahogy eltemetni a nélkül, hogy tárgyalásra kerüljön? -
               kérdé Oroszlay.</p>
            <p>- Az lehetetlen! A három bűnös elfogva, maga a bűn elkövetése hitelesítve, s Holcsi
               még csak nem is tagadhat, mert ő maga legjobban ismeri a törvényeket és tudja, hogy
               büntetése kikerülhetetlen.</p>
            <p>- És mit mondanak Esztheyék mindehhez, hisz őket is érdekli az esemény?</p>
            <p>- Nem beszéltem velük róla, de Eszthey nem mutatja magát sehol. A grófné úgy tesz,
               mintha őt nem érintené. Az a szegény asszony valóban szánalomraméltó azzal a
               férjjel.</p>
            <p>Még sokáig beszéltek Holcsi és nővérei ügyéről, s Enyingi a legrosszabb kedvben
               hagyta el barátját, kin látta, hogy gondolatai folyton Dóziánál vannak...</p>
          
         </div>
          <div type="chapter">
            <head>XXV.</head>
            <p>Dózia az ajtó függönye mögött állt, midőn Veronika Oroszlayval ő róla beszélt és
               minden szót hallott a társalgásból.</p>
            <p>Nem tudva, hogy Veronika vendéget vár, annak nappali szobájába akart menni, midőn a
               függönyön keresztül megismerte Oroszlay gróf hangját, kitől saját nevét hallotta
               kiejteni.</p>
            <p>Lábait a földbe gyökerezni érzé, nem tudta elhagyni helyét, a függöny eltakarta őt a
               mellékszobában lévők előtt, s ő végighallgatta azoknak minden szavát, és csak akkor
               suhant be egy olaszfal mögé, midőn Veronika be akarta őt hívni.</p>
            <p>És jól számított, mert az nem találva őt a szobákban, visszatért vendégéhez, mialatt
               ő szobájába futva, leroskadt egyik székbe és keservesen sírt.</p>
            <p>Így találta őt a ház leánya, de nem tudta meg könyeinek okát, mert arról fogalma sem
               volt, hogy az őket kihallgatta, s Dózia könyeinek okát annak vette, hogy az nagyon
               boldogtalannak érezheti magát.</p>
            <p>Megkönnyebbül, ha kisirja könyeit - gondolta s egyedül hagyta. - Az örömhírt majd
               később tudatom vele, valamint anyámmal is, kinek ez iszonyú csapás lesz, de valamint
               én, úgy ő is meg fog nyugodni rajta...</p>
            <p>Esztheyné pedig ez alatt, míg házában a föntebbiek történtek, Lamberth Klárát kereste
               föl, kivel ama leánykáról kivánt beszélni, kinek helyét Dózia foglalta el hosszú évek
               során, s kiről Enyingitől tudta, hogy az jelenleg Holcsi lakásán van annak
               gyámleányával együtt, kik nem voltak rokonságban, de a veszedelem egyformán érte
               őket, s ő saját érdekében is beszélni kivánt velük. Megtudni tőlük, mit terveznek, s
               valamit tenni akart a fiatal leányért, ki helyett ő Dóziát részesítette mindabban,
               mit a beteg anyának igért.</p>
            <p>Félt és reszketett, hogy a tárgyaláson férje neve is előfordul, mi a legnagyobb
               botrány lenne mindnyájokra nézve, s e bizonytalanság kétségbeejtőbb volt a
               legrosszabb valónál és minden áron bizonyosságot akart szerezni, mit Lamberth
               Klárától remélt megtudni, ki otthon volt, s meglehetős hidegen fogadta őt.</p>
            <p>Midőn a szobába lépett, két fiatal leányt talált ott, egyiket sem ismerte, de
               elhalványodva tekintett a fiatalabbra, mert oly hasonlatosságot talált annak arczán,
               mi származását kétségtelenné tette.</p>
            <p>Lélekzetét elállni érzé. Halk, bizonytalan, tétovázó hangon válaszolt Klára mogorva
               kérdésére, hogy mit kiván, s eleinte alig tudta, mit beszél és nem birta szemeit
               levenni Juliskáról.</p>
            <p>- Megtudva a borzasztó esetet, mi önöket érte, Lamberth kisasszony, - kezdé pár
               pillanatnyi szünet után, - mint Dózia barátnőjének, segítségemet kivántam
               fölajánlani. Önök hosszú ideig jók voltak iránta, s én azt viszonozni szeretném.</p>
            <p>A Dózia névre Klárát valóságos düh fogta el.</p>
            <p>- Ő volt az oka mindennek! - kiáltá. - Ha ő nincs, sohasem jutunk ebbe a bajba, de ne
               merjen szemem elébe kerülni.</p>
            <p>Esztheyné megdöbbenve hallgatta e szavakat.</p>
            <p>- Nem igazságtalan ön iránta? - kérdé hidegen. - Miféle szerepe lehetett neki a
               kérdéses ügyben?</p>
            <p>- Kár erről beszélni, grófné, - mondá gúnyos megvetéssel Klára. - Dózia, az ön
               pártfogoltja, a legálnokabb teremtés, kit képzelni lehet. Mi minden jóban
               részesítettük. Fölfogadtuk elhagyatottságában, úgy élt nálunk, mint egy herczegné, s
               hátunk mögött szerelmi viszonyt kötött Oroszlay gróffal, ki detektivvel kisértette
               lépteinket s az utánunk utazott Genfbe, kutatott, kémkedett, míg oly vádakat
               kovácsolt gyámatyám ellen, mi a börtönbe vezette őt, s ki tudja, hogy és miként fog
               végződni ügye.</p>
            <p>- Mindezt Dózia tette volna? - kérdé hitetlenül Esztheyné, ki minderről még semmit
               sem hallott s nem is hitte, csak az döbbentette meg, mit neki Klára Oroszlay és Dózia
               összeköttetéséről beszélt, mert ő azt eddig ártatlan szerelemnek gondolta, mi inkább
               csak ábrándozáson alapul, s úgy fog elmulni, a hogy jött.</p>
            <p>- Kérdezze meg tőle magától, vagy kérdezze meg ettől a fiatal leánytól, ha nekem nem
               akarja elhinni.</p>
            <p>Esztheyné a feltűnő csinos leánykához fordult.</p>
            <p>- Mit tud maga, gyermekem, ezekről a dolgokról? - kérdé tőle.</p>
            <p>- Nem sokat, - viszonzá az zavarral. - Én Somorjayné leányának tartottam magamat, ki
               fölnevelt és jó volt hozzám, s az említett Kardos nevű detektiv azt állítja, hogy nem
               én, hanem Dózia az ő leánya, de nem hiszem és nem is akarom hinni.</p>
            <p>- De mit tud arról, mit Lamberth kisasszony Dóziáról beszél?</p>
            <p>- Semmit! Én őt nem ismerem. Csak pár nap előtt hallottam egy Zsófi nevű
               szobaleánytól, hogy Holcsiéknál van, de Klárának igazat adok, mert Kardos úr, ki pár
               hét óta hónapos szobát bérelt tőlünk, elmondta, miként ő végette járt Genfben, s ha
               ez nem történik, a többi sem következik utána...</p>
            <p>Nagy élénkséggel és természetességgel adta elő szavait a leányka, s Esztheyné látta,
               hogy a mit mond, arról meg is van győződve.</p>
            <p>- Lehet, hogy igazuk van, - mondá kitérve, - lehet, hogy nincs, de nem erről kivánok
               beszélni, hanem megkérdezni, nincs-e valamiben fogyatkozásuk, s nem lehetek-e
               segítségükre?</p>
            <p>- Semmire sincs szükségünk, - viszonzá hidegen Klára. - Én szerencsére vagyonos
               vagyok, s holnap Juliskával birtokomra utazom, és együtt maradunk, ott várva be,
               hogyan fog gyámatyám sorsa eldőlni. Mit nem kétlek, hogy gyorsan kitisztázza
               magát.</p>
            <p>Esztheynét bosszantotta Klára gúnyos, sértő modora s látva, hogy további maradása
               czéltalan, hideg, büszke főhajtással, minden további szó nélkül távozott, azon
               tudatban: hogy Juliska el van látva, s nem szorul az ő segítségére.</p>
            <p>Meglehetős rossz kedvvel érkezett haza, hol öltöző-szobájába menve, leányát ott
               találta, ki mint látszott, várt az ő jövetelére.</p>
            <p>- Azt hittem, sétálni mentél, - kezdé Hermance grófnő, figyelmesen pillantva rá,
               kinek arczán valami szokatlan kifejezést látott, mi vonásain a rendes komolyságnál is
               feltünőbb volt.</p>
            <p>- Ma nem mentem, mert fontos beszédem van mamával.</p>
            <p>- Fontos beszéded, velem? - kérdé meglepetve a grófné s feszülten vizsgálta
               arczát.</p>
            <p>- Dóziáról szeretnék valamit mondani.</p>
            <p>- Beszélj gyermekem, remélem, nincs valami kifogásod ellene?</p>
            <p>- Ellenkezőleg, nagyon megszerettem s csak azt sajnálom, hogy már akkor nem maradt
               itt, midőn először nálunk volt s mint Ernesztine mondja, egy estét töltött a
               házban.</p>
            <p>A grófné arczát sötét, haragos pir önté el e szavakra. Ernesztine, az a vén csacsi
               fecsegett, - gondolta bosszusan. - Ugyan mire való volt ez a szószátyárkodás?...
               Ezért jól meg fogja szidni.</p>
            <p>- Akkor ő csak pár órára jött ide s szó sem volt arról, hogy tovább maradjon nálunk,
               - viszonzá erőltetett mosolylyal, de titkolhatatlan zavarral Hermance.</p>
            <p>- Ama kisded arczképet is ő hagyta itt akkor, melyet én találtam meg, s mely, mint
               mondja, anyja arczképe?</p>
            <p>- Ő mondta azt neked?</p>
            <p>- Ő, miután visszaadtam neki a képet, de hát kinek a gyermeke ő tulajdonképen?</p>
            <p>- Egy özvegyasszonyé, kit Somorjaynénak hívnak, - mondá gyorsan Hermance. - Atyja
               katonatiszt volt, de meghalt, s ők nagy szegénységben maradtak.</p>
            <p>- És leánya mégis oly kitünő nevelést kapott. Minden tekintetben úri leány ő, úgy
               fogalmaira, mint műveltségére nézve.</p>
            <p>- Azt nem lehet tagadni, nevelését egy elsőrangu intézetben nyerte, hol kitünő
               tanárok voltak s úgy látszik, kedvvel tanult.</p>
            <p>- És ki fedezte költségeit, mert az olyan intézet sokba kerül?</p>
            <p>- Én neveltettem, - viszonzá uj zavarral Esztheyné, kinek igen kellemetlen volt ez a
               kérdezősködés.</p>
            <p>- Úgy mamának valami összeköttetésben kellett velük lenni, - mondá bizonyos
               konoksággal a leányka, mi nem volt szokása.</p>
            <p>- Minden bizonynyal! - kiáltott föl türelmetlenül Hermance. - De miért kérdezősködöl
               most ezekről? Még pedig oly szokatlan nagy érdekkel!</p>
            <p>- Előzményéül azoknak, miket mondani akarok, mert Dóziáról kivánok hosszasabban
               beszélni, ki nagyon boldogtalan.</p>
            <p>- Több nála a képzelődés, mint a való, - mondá könnyedén a grófné. - Mi baja van? Ő
               nálunk marad, s olyan sorsban részesül, mi kifogást nem szenved, s ha nem elégszik
               meg sorsával, háládatlan!</p>
            <p>- De ő szereti Oroszlayt, s viszont szerettetik általa és attól fél, hogy nem
               lehetnek egymásé.</p>
            <p>- Ha fél attól, helyesen teszi, - mondá önkéntelen gúnnyal Esztheyné, de csodálkozva
               vizsgálta leánya nyugodt arczát, meg nem foghatva, mily czélból beszél az ezekről
               neki. - Mert az ilyen házasság lehetetlen. Oroszlay gróf és Somorjay Dózia!</p>
            <p>- A kik igazán szeretnek, azoknak minden egyéb mellékes!</p>
            <p>- Divatos teóriák ezek Veronika. Az előkelő ember mindig az marad, s kötelességei
               vannak neve és rangja iránt, - mondá kedvetlenül a grófné. - És különben is nem tudom
               kitalálni, mily czélból beszéled ezeket nekem?</p>
            <p>- Oroszlay ma nálam volt, s megigértem neki, hogy szószólója leszek óhajtásának
               szülőimnél és Dóziánál, kinek nincs bátorsága igent mondani.</p>
            <p>- Ezt nagyon rosszul tetted, Veronika - viszonzá haraggal, de egyszersmind a
               legnagyobb bámulattal Hermance. - Dóziát, azt hiszem, nem kell rábeszélned semmire,
               mert ő csak látszatból ellenkezik, ha ugyan teszi, mert ha nem lett volna bátorsága
               ahhoz, hogy Oroszlay grófné legyen, nem hagyta volna odáig jutni a dolgokat. A mi a
               mi jóváhagyásunkat illeti, arra Jakabnak nincs szüksége. Dóziának van anyja, ki
               rendelkezik fölötte s várjanak, mig kiszabadul a börtönből, - folytatta gúnyos
               szenvedéllyel Esztheyné s hátat fordított leányának.</p>
            <p>- Istenem, istenem, - kiáltott fel Veronika könnyekben törve ki, - mily kegyetlen a
               sors, hogy annyi embert tesz szerencsétlenné, holott mindenki boldog lehetne!</p>
            <p>A grófné tőrszúrást érzett szivében e följajdulásra, mert érezte, hogy mindannak
               kezdete, mi fölött leánya kesereg, tőle indult ki. Az ő végzetes tévedéséből. De hisz
               ő jót akart s csak igéretét teljesítette, mit esküvel fogadott gyermekei
               boldogságára, s éppen azzal vétett leánya ellen, hogy könyörületes akart lenni. Sirni
               látván leányát, az ő szemei is könyekkel teltek meg, s hosszú ideig nem beszéltek
               együtt, míg végre Veronika kérdezte.</p>
            <p>- Tehát semmi öröm- vagy megnyugtató hírt sem vihetek Dóziának?</p>
            <p>- Tőlem nem s legjobb szeretném, Veronika, ha nem keverednél ez ügybe, mely csak
               rosszat foglalhat magában.</p>
            <p>- De ha Jakabot boldogsághoz vezetné!</p>
            <p>- És te, ki szereted őt, mással kivánod boldoggá tenni? Ez igazán oly nagylelkűség,
               mire csak te vagy képes...</p>
            <p>- Nem áldozzuk-e föl örömmel saját boldogságunkat azért, kit szeretünk? - kérdé
               lelkesülten a leányka.</p>
            <p>- De ez a házasság Jakabra nézve nagy szerencsétlenség lenne.</p>
            <p>- Azt ő maga tudja legjobban, mi vezeti boldogsághoz.</p>
            <p>- Nos, hát ne beszéljünk róla. Dózia most egyelőre itt marad, s a dolgok rendes
               lefolyást vesznek... És ha Oroszlay ragaszkodik ahhoz, hogy nőül vegye, tegye. De
               előbb le kell folyni az esküdtszék tárgyalásának s ha Holcsit és nővéreit elitélik,
               alig hiszem, hogy Oroszlay abból a családból kivánna nősülni.</p>
            <p>- Szegény Dózia! - sóhajtá Veronika, és elhagyta a szobát, hogy visszatérjen hozzá,
               kit könyek között hagyott szobájában.</p>
            <p>De azt üresnek találta.</p>
            <p>Dózia nem volt sehol. Senki sem látta távozni, s éppen úgy eltünt, mint amaz éjjel az
               Eszthey-palotából, egy ujságlapot hagyva szobájában, a padlón heverve, melyben bő és
               kimerítő leírása volt Holcsi nővéreinek, Obrenné és Somorjayné elfogatásának.</p>
            <p>A lap papirosa azon a helyen nedves volt a könyektől s Veronika eltalálta az
               összefüggést annak tudósítása és Dózia eltűnése között.</p>
            <p>Szegény leány! - sóhajtá igaz szívből fakadt sajnálkozással. - Sokat mért rá a sors,
               de még boldog lehet!</p>
            <p>Azután futott anyjához, ki hallván Dózia eltűnését, kikérdezte Ernesztinét, az összes
               cselédséget s a portást, de senki sem tudott róla hírt adni és az Eszthey-család
               mind külön-külön meg volt döbbenve a leányka távozásán, kinek most már igazán nem
               volt menhelye sehol, s ki tudja, hova ragadja őt kétségbeesése?</p>
            <p>De nem mertek semmit tenni keresésére. Várták este, reggel, másnap délig, s midőn az
               még mindig nem adott életjelt magáról, Eszthey írt Oroszlaynak, mert egyedüli
               reményük még az volt, hogy talán ő tud annak hollétéről. De visszajött a válasz, hogy
               a gróf nincs a fővárosban, s csak pár nap mulva várják vissza...</p>
          
         </div>
          <div type="chapter">
            <head>XXVI.</head>
            <p>Holcsi Kálmán ügyvéd bűnpörének nyilvános tárgyalása egy szombati napra volt kitűzve
               s óriási érdeklődés mutatkozott a közönségben iránta, melyet már hetek óta izgattak a
               lapok tudósításai, melyben, mint híre járt, főrangú személyek is szerepelni
               fognak.</p>
            <p>A mondott napon a törvényszék tágas terme fulladásig megtelt kiváncsi
               közönséggel.</p>
            <p>A birói emelvényen ült az elnök s jobbról-balról mellette a birák. Előtte a jegyző,
               oldalt az ügyész s távolabb nyult el az esküdtek padja, melyen tizenkét esküdt
               foglalt helyet, az elnök háta mögött az ujságok tudósítói, kik feszülten várták,
               mikor kezdhetnek jegyzéseikhez.</p>
            <p>A tanuk padján ült Lamberth Klára, Pármai Juliska, Zsófi, volt szobaleány, Latorné,
               ki Genfben is volt Holcsi gyámleányával és Dóziával, Tornyoson pedig a háztartást
               vezette. Kardos, a detektiv és Somorjay Károly a koronatanu, ki betegen, sápadtan,
               összetörve ült helyén s nyugtalanul tekintgetett az ajtóra, melyen a vádlottnak
               belépni kellett.</p>
            <p>Holcsi nagyon öntudatosan jelent meg a teremben. Pillantása átröpült a tanukon, s
               Klárának vidáman, biztatóan intett, de midőn Somorjayval találkozott, fenyegető dacz
               tükröződött abban.</p>
            <p>Azután az elnökhöz, birákhoz, esküdtekhez fordult s udvariasan hajtá meg előttük
               magát.</p>
            <p>A törvényszéki jegyző felolvasta a vádiratot, melyben a vádlott gyilkossággal és
               gyermekcsempészettel van vádolva. A biró megkérdezte tőle: bűnösnek érzi magát? mire
               ő emelt, bátor, határozott hangon nem-mel felelt.</p>
            <p>Ekkor fölemelkedett helyéről a királyi ügyész, s azt az indítványt tette, hogy miután
               a rendőrségnek még nem volt elég ideje az adatokat összegyüjteni, s különösen
               Holcsi nővéreinek bűnrészességét megállapítani, napolják el a tárgyalást bizonytalan
               időre.</p>
            <p>De ez indítvány ellen hevesen kelt ki Holcsi védőügyvédje, s a leghatározottabban
               protestált, mondván: hogy elég ideje volt a rendőrségnek adatok gyüjtésére, mert
               hetek óta tartják védenczét fogva egy közönséges, nedves czellában, mi által annak
               egészsége szenved, kinek szívbaja van s egy oly régi, majdnem elavult bűnnel
               vádoltatik, mely időből a tanuk közül már legtöbbnyire meghaltak és alig emlékezik
               valaki a bűntettre.</p>
            <p>Az elnök kérdő pillantást vetett birótársaira, azután pár perczig összesúgtak, azután
               mondá:</p>
            <p>- A védőügyvédnek igaza van. Semmi ok sincs a tárgyalás elhalasztására, miután itt
               összegyűltünk. Hallgassuk ki a tanukat s azután határozzunk a királyi ügyész úr
               indítványára nézve.</p>
            <p>Az első tanu Kardos detektiv volt, ki nyugodtan, zavar, vagy habozás nélkül felelt a
               hozzá intézett kérdésekre, habár tekintete koronként elröpült a csinos Juliskához, ki
               lesütött fejjel ült helyén, s arcza égett az izgatottságtól.</p>
            <p>Kardos nyilt tekintete, nyugodt tartása és következetes feleletei láthatólag jó
               hatást tettek a hallgatóságra.</p>
            <p>Elmondta, hogy jött rá az évek előtt elkövetett bűnre, és sok fáradság után sikerült
               neki rábirni Somorjayt a vallomásra, minek alapján tette meg a följelentést Holcsi
               ellen.</p>
            <p>A vádlott ismét gúnyosan mosolygott, de nagyon halavány volt, s kezét többször szíve
               tájékára szorítá, mintha valamely fájdalom kinozná.</p>
            <p>Miután Kardos bevégezte vallomását, Somorjay Károly lett fölhíva, ki nehézkesen
               hagyta el helyét, görnyedten, s lesütött szemekkel várta a hozzá intézendő
               kérdéseket.</p>
            <p>Kiváncsi zúgás hangzott föl a hallgatóság sorai közül. Tudták, hogy ő az egyedüli
               tanu, ki abból az időből, midőn Holcsi a gyilkosságot állítólag elkövette:
               fölfedezéseket tehet, sőt már irásbeli vallomása is a birák kezei között van, s nagy
               feszültséggel várták feleleteit.</p>
            <p>De ekkor oly valami történt, mi az összes egybegyűlteket megzavarta és nagy
               fölfordulást okozott.</p>
            <p>A vádlott szó nélkül összerogyott, s elterülve feküdt a földön halálsápadtan,
               mozdulatlanul; a hallgatóság felugrott helyéről s Klára és Juliska rémült kiáltással
               futottak hozzá.</p>
            <p>A közönség köréből egy orvos vált ki, s az élettelen testhez sietett és gyorsan
               felgombolva annak mellényét, szivére tette kezét, s hangosan mondá:</p>
            <p>- Meghalt, ezt nincs ki fölébressze többé!</p>
            <p>A birák zavartan tekintettek egymásra. Nem emlékeztek, hogy ily eset történt volna
               hivataluk alatt a törvényszéki teremben. Visszahúzódtak, a közönség is gyorsan
               kivonult, Somorjay is eltünt, s csak Kardos, Klára és Juliska követték a testet,
               melyet visszavittek börtönébe további intézkedésig.</p>
            <p>Ez az eset óriási lármát okozott a fővárosban. A lapok hasábokat írtak a
               történtekről, s aznap senki sem beszélt másról, mint a vádlott haláláról, ki
               megszabadult a földi itélet büntetésétől; s most már a legfelső biró előtt áll.</p>
            <p>Természetes, hogy Esztheyéknél is nagy izgalmat okozott Holcsi esete. Már hetek óta a
               legnagyobb izgalomban éltek a palota lakói. Rettegtek az ügyvéd vallomásától, s talán
               még inkább attól, hogy Somorjay megemlíti Eszthey gróf nevét is, sőt a grófot is
               beidézik tanunak. A rendesen vidám, könnyűvérű ember egészen ki volt véve sodrából.
               Alig mozdult ki hazulról, s betegnek állítá magát. Hermance grófnő nem kevésbbé volt
               leverve az események miatt, mihez még Dózia eltűnése is járult, kiről semmi hír sem
               érkezett, és lépéseket nem mertek miatta tenni a rendőrségen, félve a botránytól.</p>
            <p>Enyingi ebben a nehéz időben naponkénti s majdnem egyedüli látogatója volt az
               Eszthey-családnak, s hordta a híreket Oroszlay kétségbeeséséről és más egyéb, a
               Holcsi-pörrel kapcsolatban levő eseményekről. Sok időt töltött Veronika társaságában,
               ki tőle szerette volna megtudni mindazt, mi szüleinél érthetetlen volt neki. Azoknak
               levertsége. Atyjának szokatlan viselete stb., de természetesen nem sokat tudott meg
               tőle, mert az nem adhatott fölvilágosítást.</p>
            <p>A legnagyobb részvéttel beszélt olykor Dóziáról, s Enyingi oly nagy melegséggel
               nyilatkozott a szerencsétlen leányról, hogy Veronika szivét egészen megnyerte s anyja
               előtt többször úgy nyilatkozott, hogy ő ezelőtt Enyingit egészen másnak ismerte, mert
               majdnem semmi figyelmet sem fordított rá, de most látja, hogy az mily melegszívű
               ember.</p>
            <p>A tárgyalás balesetének szenzácziós hírét is ő hozta először az Eszthey-palotába, s
               ott a grófi pár föllélegzett Holcsi halálának hirét hallva. Egyelőre meg voltak
               mentve annak vallomásától, de hátra volt még a két elfogott nővér és Somorjay, kik
               annyit tudhattak a multból, mint maga az elhunyt ügyvéd, rájuk nézve azonban már nem
               voltak oly veszélyesek, miután a fő és igazi bűnös meghalt.</p>
            <p>Némileg tehát visszatért a nyugalom a palotába, s a fiatal Béla gróf is többet
               időzött otthon, mint a kedvetlenség idejében. Mert ő csak a víg társalgást és
               mulatságokat szerette, s kerülte mindazt, a mi még kedélyét megzavarta volna.</p>
            <p>Egy napon Oroszlay is meglátogatta Esztheyéket s azok megijedtek azon a pusztuláson,
               mi szép arczán ki volt fejezve. Vonásai nagy szenvedéseket mutattak, s álmodozó
               szemében most keserv tükrözé magát az elveszett remény miatt, mert ő sem hallott
               Dóziáról, de mind a mellett folytonos remény és kétség között töltötte napjait.</p>
            <p>A szalonba léptekor Enyingit is ott találta, s a kandalló körül a hölgyeket, kik
               napok óta nem mehettek ki a házból a gyorsan beállt tél hóvihara miatt és örömmel
               látták Oroszlay jövetelét.</p>
            <p>Eleinte a napi eseményekről beszéltek, azután Enyingi rátért a közeledő farsangra.
               Elmondta a bemutatandó leányok neveit, a főrendűeknél készülő bálokat, s vidámságot
               öntött a társalgásba, mi kissé nehézkesen indult meg, mert a hölgyek meg voltak
               döbbenve Jakab gróf külseje fölött, ki, mint mondtuk, feltünő rossz színben volt, s
               alig mertek előtte vidámabb dolgokról beszélni.</p>
            <p>És ő észrevette ezt, s talán nem akarva szomorúságával terhökre lenni, erőlködött
               Enyingi élénk társalgásában résztvenni, és Veronikához fordulva, kérdé:</p>
            <p>- Örül a farsangnak, grófnő, mi Lóránd szerint hosszú és tartalmas lesz?</p>
            <p>- Oh, én nem szándékozom többé bálba menni, vagy legalább az idén nem.</p>
            <p>Oly nagy határozottsággal ejté ki e szavakat a leányka, hogy mindnyájan csodálkozva
               néztek rá.</p>
            <p>- Hisz még csak egy farsangon tánczolt, - mondá Oroszlay, - s azt állítják a fiatal
               hölgyek, hogy a világban való szereplés kezdete rendesen nehézségekkel jár és nagyobb
               náluk az elfogultság, mint az élvezet, s a második farsang az, mely élvezetet
               szerez.</p>
            <p>- És igazat mondanak! - viszonzá hévvel Veronika. - Rendesen nagy várakozással
               kezdjük meg mulatságainkat, s talán ez tesz elfogulttá. De rendesen nem találjuk azt,
               a mit vártunk.</p>
            <p>- Ezt sok fiatal hölgy elmondhatná magáról, de legkevésbbé grófnő, - viszonzá
               enyelegve Enyingi. - A ki oly ünnepeltetésnek van kitéve, az többet talál, mint a mit
               talán várt.</p>
            <p>- De nem mindenki vágyik arra, s nekem elég volt a farsang élvezete egy télen. Végre
               is nagyon felületes mulatság végigtánczolni az éjszakákat, hogy azután a napokat
               átaludjuk.</p>
            <p>- Kevés leány gondolkodik így, - mondá Enyingi mosolyogva, s egy pillantással
               Jakabra, kire látható kellemes hatást tettek e szavak, s majdnem érzékenyen
               mondá:</p>
            <p>- Szóról-szóra aláírnám grófnő állítását, csak azt csodálom, hogy hol vette e
               tapasztalatokat? Lórándnak igaza van, kevés leány gondolkozik így, s úgy az anyák,
               mint leányaik lehetetlennek tartanák másként cselekedni, mint a bevett szokás
               előírja, hogy az egyik bál és mulatságból a másikba siessenek vég nélkül.</p>
            <p>- És természetesnek tartja azt, hogy Veronika így beszél? - kérdé majdnem megrovóan
               Hermance, Oroszlayhoz fordulva.</p>
            <p>- Veronika grófnő egyéniségét ismerve - igen.</p>
            <p>- Ha tíz évvel idősebb volna, nem lehetne bámulni szavain. De tizennyolcz éves korban
               ez természetellenes.</p>
            <p>- És hány leány van, ki soha sem mulatott, s boldog és elégedett! - kiáltott föl
               hévvel Veronika. - És hány van, ki ott a bálterem zenéje mellett sírni szeretne,
               holott kötelessége mosolyogni és derült arczot mutatni.</p>
            <p>Oly nagy érzékenységgel ejté ki e szavakat a fiatal leány, hogy pár pillanatra
               megakadt a társalgás, s a két ifjú meglepetve pillantott egymásra.</p>
            <p>- Csakhogy azok a leányok, kikről te beszélsz, nincsenek a te helyzetedben, - mondá
               Esztheyné, - s nem azért nem vesznek részt az ifjúság élvezeteiben, mert nincs
               kedvük, hanem mert nem tehetik.</p>
            <p>- Például szegény Dózia! - mondá búskomolyan Veronika, mely név kiejtése mindnyájokat
               megdöbbenté, s Hermance grófnő arcza élénk rosszalást fejezett ki.</p>
            <p>- Semmi hír sincs róla? - kérdé Enyingi.</p>
            <p>- Semmi!</p>
            <p>Oroszlay nem szólt a feleletre, de nagyon halovány lett, s Enyingi mondá:</p>
            <p>- Végre is a rendőrséghez kellene fordulni miatta, mert annyiban nem maradhat
               eltünése.</p>
            <p>- Nem, nem, azt nem tehetjük, - viszonzá hévvel Esztheyné. - Botrány lehetne belőle.
               Ha nyiltan keresnénk, belejönne az az ujságokba, s ezt ő maga legkevésbbé
               szeretné.</p>
            <p>- De hát hova lehetett? - tört ki fájdalommal Oroszlay. - Miért rejtőzködik azok
               előtt, kik szeretik és nélkülözik?</p>
            <p>- Én nem tettem le a reményről, hogy vagy visszatér, vagy tudatja hollétét, - mondá
               Enyingi. - Talán ki akart térni az esetleges kihallgatás elől Holcsi pörének
               tárgyalásában, kivel összeköttetésben volt, s félt, hogy beidézik tanunak.</p>
            <p>- Az valószinű, - jegyzé meg Esztheyné, kinek nagyon kellemetlen volt ez a
               beszédtárgy, s örömmel látta a komornyik megjelenését, ki teakészlettel lépett be,
               követve az inastól, s gyorsan elrendezték a tea-asztalt, mialatt megszakadt a
               társalgás, s Veronika a tea kiöntéséhez fogott.</p>
            <p>- Egy levelet hoztak a grófnőnek, - mondá a komornyik Veronikához lépve, s átadva
               azt, ki rápillantva az írásra a borítékon, csodálkozva szemlélte a teljesen
               ismeretlen betüket.</p>
            <p>- Kitől van? - kérdezte Hermance grófnő.</p>
            <p>- Nem tudom. Ha megengedik, fölbontom, mert oly különös érzésem van, mintha a levél
               fontos tartalommal bírna.</p>
            <p>És leszakítva a borítékot, mindenekelőtt az aláírásra pillantott s annak látására
               halk sikoltás hagyta el ajkait. - A levél Dóziától volt.</p>
            <p>- Mi bajod, Veronika? Kitől jön a levél? - sürgeté őt megrettenve Esztheyné, s a
               többiek feszülten vizsgálták arczát, mert sejtették, hogy abban valami különös lehet,
               itélve a leányka megdöbbenéséről, kinek arcza a fölindulástól halálsápadt lett.</p>
            <p>- Dó-zi-á-tól, - rebegte halkan, s olvasni kezdett, mialatt mély csönd honolt a
               teremben.</p>
            <p>A levél a következőket tartalmazta:</p>
            <p>Sacré-Coeur, 12/9. 19....</p>
            <p>Szeretett kedves grófnő!</p>
            <p>Onnét írom e sorokat, hol lenni egyedüli rendeltetésem - a kolostorból!</p>
            <p>Beléptem a szent szűzek közé, s itt maradok örökre és fölveszem a fátyolt. Ne
               aggódjanak miattam, hogy híremet eddig nem hallották. Meg voltam hasonolva
               önmagammal s idő kellett, míg lelkem egyensulyát valamennyire visszanyertem.</p>
            <p>Most csöndes és békés vagyok. Lecsillapult bennem mindaz a kínzó érzés, mi
               megőrüléssel fenyegetett. Istenhozzádot mondtam a világnak! El vagyok temetve, s
               nem kívánok fölébredni.</p>
            <p>Imádkozni fogok mindazok boldogságáért, kiket szeretek, s kik oly jók voltak hozzám,
               hogy meghálálni nem tudom, s csak arra kérem, felejtsék el a boldogtalan</p>
            <p>Dóziát.</p>
            <p>Veronika könyes szemekkel nyujtá Oroszlaynak a levelet, ki mohón futotta azt
               keresztül, s azután némán, leverten tekintett maga elé.</p>
            <p>Nagy csapás volt ez rá nézve, és mégis megkönnyebbülést érzett, mert azt megtudta,
               hogy Dózia él, mi fölött már kételkedni kezdett.</p>
            <p>Azután sorra elolvasták a szomorú tudósítást s mindnyájuk arczán meghatottság
               látszott. Senki sem tett megjegyzést Dózia elhatározására nézve, s Oroszlay búcsút
               vett és gyorsan távozott, mint ki nem birja titkolni bánatát s idegességét és nem
               akart a hölgyeknek terhére lenni.</p>
            <p>- Még mindig mennyire szereti, - gondolta ajkait harapdálva Hermance. - És ezt az
               érzést én keltettem föl benne végzetes tévedésemmel!</p>
            <p>- Nem hagyhatjuk Dóziát a zárdában, - mondá nagy erélylyel Veronika. - Irtóztató
               meggondolni, hogy oly szép, fiatal leány tizenhét éves korában örökre elbúcsuzzék az
               élet minden boldogságától!</p>
            <p>- Ki tudja, nem lesz-e ott békésebb, boldogabb élete, mint a világban? - mondá
               Esztheyné.</p>
            <p>- Láttuk Oroszlay izgatottságát s arczának kétségbeesett kifejezését. Ez a két ember
               úgy szereti egymást, hogy boldogság várhat csak rájuk s miért áldozzák azt föl
               képzelgéseknek? - mondá Veronika hévvel s igaz szánalommal hangjában.</p>
            <p>- De ez ellen most már semmit sem lehet tenni, - viszonzá Hermance grófnő, láthatólag
               megnyugodva a történtek fölött.</p>
            <p>Enyingi azonban látta Veronika arczán, hogy az valami nagy elhatározásra készül s
               jobbnak találta egyedül hagyni a hölgyeket és rövid idő mulva ő is távozott, azzal a
               szándékkal, hogy fölkeresi Jakabot, kinek arcza halálos sápadtságából gyanítá, hogy
               az miféle kedélyállapotban lehet.</p>
            <p>Ő, daczára, hogy bizonyos tekintetben könnyűvérű ember volt, tudott nagyon mélyen
               érezni és komoly is lenni, s most barátja háza felé haladva, egyenkint végiggondolta
               azoknak az embereknek sorsát, kiket a véletlen oly messziről, s oly különböző
               társadalmi állásból szedve össze, egymásba fűzte történetük eseményeit.</p>
            <p>Valamennyien mást és mást óhajtanak s egyik csak a másik boldogsága árán érheti el
               azt, a mire vágyik, s egyedül Veronika az, ki valamennyiüknek fölötte áll, nem
               törődik saját érdekeivel, szivével és boldogságával, igyekszik boldoggá tenni azt, a
               kit szeret és azt, ki nála oly sokkal szerencsétlenebb helyzetben született, és
               semmije sincs neki az életből s az ifjúságból, szerelmén kívül!</p>
            <p>- Nagyszerű jellem, - gondolta elragadtatva - és talán nem is lenne boldog
               Jakabbal... Neki másforma férj kellene, ki páratlan egyéniségét úgy fogja föl, mint
               én, de hát hasztalan udvarolok neki már évek óta, észre sem veszi azt Oroszlay
               mellett, ki pedig sohasem volt más, mint jó barátja.</p>
            <p>E gondolatok és tünődések alatt lesütött fővel haladva, egyszerre sötét árnyékot
               látott maga előtt, s fölpillantva, Kardos detektivet pillantá meg.</p>
            <p>- Jó reggelt kivánok, gróf úr, - szólítá az meg őt, - a törvényszéki tárgyalásról
               jövök. Hallotta már, hogy Holcsi nővéreit fölmentették bizonyítékok hiányában. Miután
               a főbűnös meghalt, s a két hölgy úgy is csak mellékes személy volt és Somorjay
               visszavonta ellenök vádját, holnap szabadon bocsátják őket.</p>
            <p>- Nem sok hasznát veszik fölmentésüknek, - viszonzá Enyingi. - Obrenné bizonynyal nem
               kapja vissza engedélyét leánynevelő intézetére, de ha kapná is, vajjon ki adná hozzá
               gyermekét? És a másik, Holcsi nélkül, nem tudom miből fog élni?</p>
            <p>- Azt én sem tudom... Talán leánya fogja segíteni, ki, úgy hallom, Eszthey grófnénál
               van.</p>
            <p>- Már nincs ott, zárdába ment.</p>
            <p>- Ne mondja, gróf úr! Ez igazán csodálatos. Oly fényes jövőnek nézett elébe... És mit
               mond erre Oroszlay gróf, ki általam oly nagy hévvel kereste hollétét?</p>
            <p>- Még nem tudom, most megyek hozzá, - viszonzá Enyingi tartózkodva, ki nem igen
               szeretett Kardossal ezekről a dolgokról beszélni.</p>
            <p>- Ujságot is akarok mondani, gróf úr, ha érdeklik egy kevéssé az én ügyeim.</p>
            <p>Ekkor már Oroszlay háza előtt voltak, s Enyingi megállva a kapu előtt, kérdőleg
               nézett rá.</p>
            <p>- Vőlegény vagyok, s leendő házasságomat tulajdonképpen méltóságodnak köszönöm.</p>
            <p>- Nekem? - kérdé csodálkozva a gróf. - Ezt igazán nem tudom, hogy történhetik, miután
               semmit sem sejtek arról.</p>
            <p>- Ha megmondom, ki a menyasszony, rögtön érteni fogja szavaimat.</p>
            <p>- Halljuk, ez igazán érdekel.</p>
            <p>- Pármay Juliska. A cseregyermek!</p>
            <p>- Ez meglepő. A pör alatt ismerkedtek meg?</p>
            <p>- A mint tudja, gróf úr, ott laktam náluk egy hónapos szobában, hogy Somorjayt
               megfigyeljem, a mi sikerült is. Megtudtam mindent, a mit tudni akartam, de elvesztem
               szivemet.</p>
            <p>- Tehát kétféle eredménnyel járt a megbízás? Gratulálok!</p>
            <p>- Köszönöm. Majd tudatom ezt Eszthey gróffal, talán érdekelni fogja őt.</p>
            <p>- Eszthey gróffal?</p>
            <p>- Természetesen! Ajánlom magamat kegyeibe, gróf úr, - mondá nevetve Kardos s
               meghajtván magát, távozott, míg Enyingi belépett a kapun és fölhaladt a lépcsőkön,
               hogy Oroszlayval beszéljen és esetleg, úgy, a hogy tudja, megnyugtassa.</p>
          
         </div>
          <div type="chapter">
            <head>XXVII.</head>
            <p>- Tegye föl a kalapját, Ernesztine és menjünk, - mondá pár nappal később Veronika
               kisded prémes bundájában és tollas kalappal fején lépve be az öreg komornához, ki
               ablaka mellett ülve nézte a háztetőkről lefüggő zuzmarát, s azt gondolta magában,
               hogy milyen jó dolga van annak, - ki meleg szobájában ülhet.</p>
            <p>- Ilyen hidegben akar grófnő sétálni menni? - kérdé, megriadva hagyván el helyét.</p>
            <p>- A hideg levegő egészséges, - viszonzá mosolyogva a leányka. - De ne féljen, nem
               akarom öreg lábait próbára tenni. Kocsin megyünk.</p>
            <p>- Az más! - viszonzá megvidámulva Ernesztine s gyorsan öltözni kezdett.</p>
            <p>De midőn kiléptek a kapun, csodálkozva tekintett körül. Kocsit nem látott sehol, s
               gyanakodva nézett Veronikára, mert hozzá volt szokva annak tréfáihoz.</p>
            <p>- Csak az első bérkocsi-állomásig megyünk. Ne ijedjen meg.</p>
            <p>- Miért nem hozatott kocsit ide, grófnő? Ha nem akar gyalog menni, fölösleges ezen a
               hosszú légvonatos utczán végig ballagnunk ebben a fagyos szélben.</p>
            <p>- Jőjjön, jőjjön, mindjárt ott leszünk, senkinek sem szabad tudni, hova megyünk s azt
               a portás előtt meg kellett volna mondanom.</p>
            <p>- De hát hová készül oly titkos útra?</p>
            <p>Veronika nem felelt, gyorsan sietett előre, Ernesztine alig birta követni.</p>
            <p>Midőn a kocsi-állomáshoz értek. Veronika besegíté az öreg komornát s a kocsisnak
               mondá:</p>
            <p>- A Sacré-Coeurbe.</p>
            <p>Ernesztine elámulva ült mellette.</p>
            <p>- Hova mondta a kocsisnak, hogy menjünk? - kérdé, azt hivén, hogy nem jól
               hallott.</p>
            <p>- Zárdába, hol addig, míg én a fejedelemnővel beszélek, nézheti a szentképeket, s
               imádkozhatik, és nem lesz hosszú az ideje.</p>
            <p>A komorna megcsóválta fejét.</p>
            <p>- Oly különös dolgok történnek egy idő óta nálunk, - motyogta rossz kedvvel - és ez
               ismét valami szokatlan kirándulás.</p>
            <p>- Fontos teendőm van ott, s remélem, jól fogok végezni.</p>
            <p>Többé egyetlen szót sem váltottak együtt, s nemsokára a zárda kapuja előtt állt meg a
               fogat, hol Veronika a fejedelemasszonyról kérdezősködött, s megmondván nevét, rögtön
               be is bocsátották ahhoz.</p>
            <p>- Mit kíván, gyermekem? - kérdé az tőle, jóindulattal tekintvén a viruló szép
               leányra.</p>
            <p>- Néhány nap előtt egy fiatal hölgy jött ide, - kezdé Veronika. - Somorjay Teodózia a
               neve. Vele kivánok beszélni.</p>
            <p>- Az nehezen fog menni, - viszonzá kellemetlen meglepetéssel a fejedelemnő. - Ő
               betegen érkezett hozzánk, s mint mondta, kimerült és nagyon boldogtalan; és arra
               kért, ha valaki keresné, senkit se bocsássunk hozzá.</p>
            <p>- Én legjobb barátnője vagyok, ő pedig menyasszony. Valamely félreértés következtében
               határozta rá magát, hogy titkon elhagyja házunkat és ide jőjjön... Beszélnem kell
               vele okvetetlen. Kérem, bocsásson hozzá. Remélem, nem ágyban fekvő beteg.</p>
            <p>- Az volt, de ma már elhagyta ágyát, s kérem, gyermekem, ne zavarja őt nyugalmában és
               szándékában, ő zárdaszűz óhajt lenni.</p>
            <p>- Tudom! És legyen, ha azok után, miket én mondani fogok neki, nem változtatja meg
               szándékát, - viszonzá hévvel Veronika, s kezét kérően tette össze.</p>
            <p>- De gondolja meg, helyes, sőt szabad-e valakit eltéríteni akarni szent czéljától, ki
               Istennek kivánja szentelni életét? - kérdé majdnem hidegen a fejedelemnő.</p>
            <p>- Szerintem ahhoz, hogy igazán szívből és vallásos elhatározásból tegyünk ily lépést,
               semmi másnak nem szabad elfoglalni lelkünket, - mondá korához alig illő komolysággal
               a leányka, - holott Teodóziának a szíve tele van szerelemmel, s csak a kétségbeesés
               vezérelte ide.</p>
            <p>- Bármi az oka hozzánk jövetelének, itt békét, csöndet és nyugalmat talál; s ha
               később mást határoz, bármikor elhagyhatja a zárdát.</p>
            <p>- Tehát nem engedhetik meg, hogy találkozzam vele? - kiáltott föl türelmetlenül
               Veronika.</p>
            <p>A fejedelemnő pár pillanatig gondolkozott.</p>
            <p>- Határozzon ő maga, - mondá azután, s csöngetett és a belépő apáczának mondá:</p>
            <p>- Kérdezze meg Somorjay Teodóziát, kiván-e találkozni Eszthey Veronika grófnővel?</p>
            <p>A zárdaszűz eltünt, s a fejedelemnő ismét vendégéhez fordult.</p>
            <p>- Ha találkozik barátnőjével, kérem, ne izgassa föl, mert az orvos idegrohamoktól
               féltette, mi azonban mostanig szerencsére nem következett be, de ki tudja, mi
               történik, ha...</p>
            <p>Ekkor visszajött a küldött, s jelenté, hogy Teodózia várja a vendégét.</p>
            <p>Veronika szeme örömben villant föl e hirre, míg a fejedelemnő arczán az ellenkező
               hatás látszott; de a leányka nem vette azt észre, mert repült az őt vezető zárdaszűz
               után, alig várva, hogy Dóziát lássa, ki oly szintelenül és betegen jött elébe, hogy
               megdöbbent látásán.</p>
            <p>- Miért keresett föl, grófnő? - kérdé gyönge, fájdalmas hangon. - Én leszámoltam
               mindennel, s egyedüli óhajtásom e zárda falai között tölteni életemet.</p>
            <p>- És nem gondol arra, kinek koczkára teszi életét? - kérdé mély érzéssel Veronika,
               levonva maga mellé Dóziát, s szeretettel fogva át derekát. - Oroszlay magának
               vőlegénye, s nincs ok rá, hogy cserben hagyja... Tudja-e, hogy ő olyan valamire fogja
               határozni magát, mitől Isten óvjon meg mindnyájunkat, kik jó keresztények és
               vallásosak vagyunk.</p>
            <p>- Az nem lehet! - kiáltott föl rémülten Dózia. - Ő tudja, hogy miért hagytam el...
               Nem vagyok méltó hozzá, s ha ma kész volna is értem minden áldozatra, később megbánná
               és akkor...</p>
            <p>Kezébe rejté arczát és keservesen sírt, s nem tudta bevégezni mondatát.</p>
            <p>- Olyan embernek tartja Oroszlayt, kinél az érzelmek elromlásnak vannak alávetve?
               Nem, Dózia! Azt nem szabad és nem lehet róla föltételezni. Én ismerem őt évek óta,
               majdnem gyermekkoromtól és mondhatom, hogy kevés férfi van hozzá hasonló, jó,
               gyöngéd, állhatatos és számtalan leány boldog volna, ha ő megajándékozná
               szerelmével.</p>
            <p>Oly nagy hévvel, meggyőződéssel ejté ki e szavakat Veronika, hogy Dózia levéve kezét
               szeméről, meglepetve tekintett rá.</p>
            <p>- Maga is szereti őt? - kérdé önkéntelenül, majdnem rémülten.</p>
            <p>- Sokkal jobban, mint fölfogni képes volna, mert én saját boldogságom árán kivánom őt
               boldoggá tenni; míg az, kit szeret, romlásán dolgozik.</p>
            <p>- Ne mondja ezt, grófnő, hisz mérhetetlen az, a mit én e határozatommal veszitek! -
               kiáltott föl zokogva Dózia, - Nekem nincs más menedékem e kopár falakon kívül, s itt
               kell töltenem egész életemet.</p>
            <p>- De miért teszi? Egészségtelen képzelődés, a mit cselekszik és azt hiszi, hogy
               valami hősies tettet követ el, pedig csalódik. Én gyávaságnak tartom elhatározását.
               Nem mer megküzdeni a nehézségekkel, melyek nem is léteznek. Elbujik, mint a
               büntetéstől félő gyermek, s magával együtt szerencsétlenné tesz egy oly embert, kinek
               életét földi mennyországgá tehetné.</p>
            <p>Dózia valósággal meg volt rémülve ettől a határozott kijelentéstől, s félve, habozva
               tekintett a beszélőre... Mennyivel nagyobbnak, szebbnek látta őt önmagánál, ki oly
               fenséges lelkesüléssel védte azt az ügyet, mi tönkretette saját jövőjét, míg ő: igaza
               volt Veronikának, gyáván megfutott a nehézségek elől.</p>
            <p>- Nemde, grófnő, maga nagyon rossznak, önzőnek és szívtelennek tart engem? - kérdé
               bátortalanul s könyes szemekkel.</p>
            <p>- A legszívtelenebbnek, kit valaha ismertem! Nem törődik senkivel, semmivel, csak
               saját képzelgéseivel, és hagy egy egész csapat embert nyugtalankodni távozása miatt.
               Avagy azt hiszi, helyesen cselekedett, mikor titkon elhagyott bennünket és ide
               menekült?</p>
            <p>- Féltem, hogy beidéznek tanunak a Holcsi-ügyben, s ez beszámíthatatlan állapotba
               kergetett.</p>
            <p>- Annak mások is ki voltak téve, s mégsem szöktek meg. Különben az az ügy már be van
               fejezve. Holcsi meghalt a tárgyalási teremben birái előtt. Szívszélhüdés ölte meg s
               két nővérét szabadon bocsátották.</p>
            <p>Dózia a legnagyobb ámulattal hallgatta e szavakat.</p>
            <p>- És Klára... Mi történt vele? - kérdé visszatartott lélekzettel.</p>
            <p>- Róla nem tudok semmit. Most azonban vegyen kalapot és köpönyeget s jőjjön velem;
               legyen vége a habozásnak. Jól öltözködjék föl, mert hideg van.</p>
            <p>- Hogy lépjek a grófnő elébe, ki bizonynyal megvet engem?</p>
            <p>- Ne aggódjék azon. Én felelek mindarról, - mondá erélylyel Veronika. - Vegyen búcsút
               a fejedelemnőtől, s menjünk e szomorú helyről mielőbb!</p>
            <p>Dózia pár percznyi habozás után felöltözött. Fátyola alatt könyek hulltak arczára,
               mikor a fejedelemnőtől elbúcsúzott, ki megrovó szavakkal mondta el, hogy mennyire nem
               helyesli ezt az ingatagságot, s nem jósolt jót a jövőre, de nem tett ellenvetést
               Dózia távozására nézve.</p>
            <p>A leányokat megpillantván Ernesztine, bámuló fölkiáltást hallatott.</p>
            <p>- Tehát ide menekült? - kérdé majdnem gúnyosan Dóziától, ki nem felelt, némán,
               lesütött fővel ült társnője mellett, s hosszú pilláit nem merte fölvetni és szó
               nélkül érkeztek a palotába.</p>
            <p>Szobáikba mentek, hol Veronika egyedül hagyva pár pillanatra Dóziát, néhány sort
               vetett papirosra, s Oroszlaynak czímezve, azonnal elküldte ezt a grófnak:</p>
            <p>«Dózia itt van. Jöjjön mielőbb.</p>
            <p>Eszthey Veronika.»</p>
            <p>Ez állt a levélben, azután anyját kereste föl, s elmondta neki, hogy Dóziát magával
               hozta a kolostorból, ki nem nagy örömmel vette ezt a hírt.</p>
            <p>- Csodálom, hogy volt kedve és bátorsága idejönni, - viszonzá kedvetlenül a grófné, -
               s fölöslegesnek tartom részedről azt a nagy érdeklődést, melylyel annak a gyors
               elhatározásokra hajlammal biró leánynak tetteit kiséred.</p>
            <p>Veronika meghatva tekintett anyjára, mert ily hangon ez nem szokott hozzá
               beszélni.</p>
            <p>- Rosszalja, a mit tettem? - kérdé lehangoltan.</p>
            <p>- Dóziának legjobb lett volna a zárdában maradni.</p>
            <p>- És Jakab?- kérdé kitört szenvedélylyel a leány. - Ő egész életére boldogtalan lett
               volna, holott nekem hatalmamban áll boldoggá tenni.</p>
            <p>- Rövid idő mulva elfelejtené képzelgéseit és akkor...</p>
            <p>- Azt hiszi, nőül vett volna engem? Soha! Az oly szív, mint az övé, csak egyszer
               szeret, de abba az érzésbe fölolvad s beletemeti egész élete boldogságát.</p>
            <p>- Azt az idő mutatta volna meg.</p>
            <p>- És én, ki osztatlan szivet kivántam volna, sohasem fogadnék el oly érzelmeket, mik
               egy volt szerelemnek maradványai. Vegye ő nőül Dóziát, ez már így volt elhatározva. A
               sors vezette őket össze a társadalom két végéről. És én boldog leszek, ha Jakabot
               boldognak tudom.</p>
            <p>- Nem csalod meg magadat, Veronika? - kérdé leverten, szomorúan Esztheyné, ki
               természetellenesnek találta leánya arczán és hangjában a nagy lelkesültséget,
               melylyel az szavait kiejté.</p>
            <p>- Nem! A mit teszek, az megfontolt elhatározásomból ered. Megnyugodtam csalódásaim
               fölött, de ezzel nincs befejezve életem. Hisz annyi tér van, hol az ember kárpótlást
               talál... Férjhez nem megyek, mert egy második Jakab nincs a világon.</p>
            <p>Esztheyné sírva hallgatta e szavakat. Ő volt az oka mindennek. Ő követte el az első
               végzetes lépést, s a többi mind egyenkint abból következett. Vajjon ez a jutalom
               azért, hogy esküjét megtartotta, mit annak a beteg asszonynak adott, s gyermekei
               boldogságára fogadta, hogy leányáról gondoskodni fog, és helyrehozza férje
               ballépését... Még csak nem is az a gyermek Dózia, kinek ő tartá, de mindegy,
               fölkarolt egy elhagyatott gyermeket, neveltette, gondoskodott róla, és jótette ellene
               fordul s megbünteti őt férje vétkéért.</p>
            <p>Veronika látván anyja szomorúságát, letérdelt előtte, s átfonta derekát karjaival és
               erőltetett mosolylyal, enyelgő hangon mondá:</p>
            <p>- Együtt maradunk, mama, és nem lesz nélkülem elhagyatva... Avagy azt hiszi, nem
               vettem én észre számtalan szomorúságát házaséletében? Én kárpótolni fogom azt, mi
               szenvedését okozta, és végre is, a mely családban vétkeznek az erkölcs, vallás és
               tisztesség ellen, ott valakinek bűnhődni kell, olykor a szülők gyermekeikért, vagy
               megfordítva, a gyermek atyja, anyja vétkeért. Nálunk én vagyok a sorstól kiszemelve
               arra, s legyen meg Isten akarata!</p>
            <p>- Veronika! - kiáltott föl elszörnyüködve ezen a beszéden Esztheyné, miből látta,
               hogy leánya kegyetlen szigorral birálja meg a helyzetet, ő tudja, vagy kitalálta azt,
               mit ő oly nagy gonddal őrzött és titkolt gyermekei előtt.</p>
            <p>- Ne beszéljünk többé ezekről, mama! - kiáltott föl zavarral s lángoló arczczal a
               lányka és elhagyta helyét. Két forró könyet törült le arczáról, melyek kicsordultak
               szép, lelkes szeméből, s mosolygott. A megnyugvás és lemondás mosolya volt ez, de
               anyjának tőrdöfésként hatolt szivébe...</p>
            <p>Fél óra mulva Oroszlay gróf jelent meg Veronika hivására a palotában.</p>
            <p>Boldog kifejezéssel arczán lépett a terembe, s kérdőleg függeszté szemeit Veronikára,
               ki futólag köszöntve őt, szaladt Dóziáért, s kézen fogva vezette be és mondá:</p>
            <p>- Itt hozom menyasszonyát, Jakab. Tegye őt boldoggá, kinek ezerféle aggodalma van a
               jövőre nézve. Oszlassa el azokat, mert nincs többé semmi akadály, mi házassága elébe
               gördülhetne. Mindketten szabadok, függetlenek, s a jövő oly bájosan mosolyog
               feléjük.</p>
            <p>E szavak után eltünt a teremből, egyedül hagyva a mátkapárt, kik boldogságban úszva,
               nem sejtették, hogy két szobával távolabb egy szép fiatal leányka zokog, kinek
               mindene megvolt e földön, csak az nem, mi boldoggá tehette volna, s ki keservesen
               siratja boldogságát.</p>
            <p>Eszthey gróf és a grófnő megdöbbenve, elszomorodva fogadták az Oroszlay és Dózia
               eljegyzésének hírét, s talán mindketten arra gondoltak, hogy Veronika boldogságát ők
               tették semmivé. A férj könnyelműsége volt a kezdet, a nő végzetes tévedése a
               folytatás, s leányuk nagy, nemes szive a vég! Talán a sors intézte így, s nekik meg
               kellett hajolni gyermekük nemes cselekedete előtt...</p>
          
            <p>A fővárosban nagy szenzácziót keltett Oroszlay leendő házassága. Mindenki azt hitte,
               soha sem fog az megnősülni, mert kivéve Eszthey Veronikát, soha sem foglalkozott
               egyetlen rangjabeli leánynyal sem, s azt, hogy ahhoz is csak mint jóbarát
               közeledett, senki sem tudta; talán csak maga Veronika, ki finom itéletével meg tudta
               bár különböztetni az udvarlást a barátságtól, mind a mellett mindaddig remélt, míg
               meg nem győződött arról, hogy Jakab Dóziát szereti.</p>
            <p>És mint anyjának mondta: neki osztatlan szív kellett. Attól a percztől, hogy
               megtudta, miként a fiatal gróf szive másért hevül, nem óhajtott mást, mint őt
               boldognak látni! És ez sikerült neki!...</p>
            <p>A következő nap Enyinginek mosolygó ajkkal, száraz, könytelen szemekkel tudta
               elmondani Oroszlay és Dózia mátkaságát. Volt ereje örömét fejezni ki a házasság
               fölött, s midőn Enyingi megtévesztve e viselet által, mely közönyt jelentett Jakab
               iránt, nem állhatott ellent és imádását, csodálatát, s rég titkolt szerelmét tette a
               leányka lábaihoz; az mosolygó arczczal nyujtott neki kezet s biztató hangon
               mondá:</p>
            <p>- Ma még nem igérhetek semmit, de mához egy évre megadom a választ kérésére... Legyen
               addig türelemmel. Hisz a jövőt nem lehet tudni.</p>
            <p>És Enyingi hálás volt feleletéért. Remélt, mint minden szerelmes ember. Eddig még
               kilátásai sem voltak arra, hogy Veronika Jakab mellett őt észreveszi, s most
               határidőt szabott az a válaszra!</p>
            <p>Lehetetlen, hogy elutasítsa őt, hisz a nőket meghatja az igaz, föláldozó
               szerelem!</p>
          
          
         </div>
      </body>
	</text>
</TEI>