<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU08643" xml:lang="hu">
    <teiHeader>
        <fileDesc>
            <titleStmt>
                <title>A vízözön</title>
                <author ref="viaf:44663835">Surányi Miklós (1882-1936)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">21922</measure>
                <measure unit="pages">65</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>A vízözön</title>
                    <date>2010-09-07</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/08600/08643"/>
                    
                    <respStmt>
                        <resp>Original Electronic Edition</resp>     
                        <name>Varjú Mária</name>
                    </respStmt>
                </bibl>
                <bibl type="printSource">
                    <title>A vízözön</title>
                    <author>Surányi Miklós</author>
                    <pubPlace>Budapest</pubPlace>
                    <publisher>Singer és Wolfner</publisher>
                    <date>1925</date>
                    
                    <ref target="https://mek.oszk.hu/08600/08643"/>
                </bibl>
                <bibl type="firstEdition">
                    <title>A vízözön</title>
                    <author>Surányi Miklós</author>
                    <date>1925</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="short"/>
                <canonicity xmlns="http://distantreading.net/eltec/ns" key="low"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-08-05"/>
        </revisionDesc>
    </teiHeader>
    <text>
        <body>
        <div type="chapter">
                <head>I.</head>
                <p>A Mohácsi-sziget mentén gyengéden ringatott egy vén csónakot a széles, szürke,
                    hömpölygő Duna.</p>
                <p>A csónakban két paraszt ült. Egy suhanc, meg egy öreg. Mind a kettő pipázott és
                    leste a hálót.</p>
                <p>- Sovány fogás esik máma, - dörmögött az egyik, - két nyavalyás ponty, egy marék
                    cigányhal, harcsa bezzeg egyse.</p>
                <p>- Megverte az Isten ezt az egész hitvány, bitang világot, - káromkodott a másik
                    és kiverte markába a pipát.</p>
                <p>Estefelé volt. Ősszel. A nap vérvörösen sülyedt a látóhatár alá. Vele szemben a
                    felhők még sugárözönben égtek. Gigantikus profilok, messze ragyogó tejfehér
                    havasok, apokaliptikus szörnyetegek alakját bontogatták ki magukból. Egyik felhő
                    hosszú árnyékot borított a másikra. Mint roppant kulisszák, úgy sorakoztak
                    egymás mögé a világoszöld égboltozaton.</p>
                <p>- Holnap eső lesz.</p>
                <p>- Még ma éjjel szakad. Nem mozdul a levegő.</p>
                <p>- Elég is volt mára. Evezz a part felé. A csónak súlyosan szelte a habokat.</p>
                <p>- Föllebb! - vezényelte az öregebbik. - Itt még a cáré ez a part. Ott gyün a
                    püspöké.</p>
                <p>És egy nagy, vén fűzfára mutatott.</p>
                <p>- Kié ez a part? - kérdezte a legény.</p>
                <p>- A muszka cáré, öcsém.</p>
                <p>A part sekély, homokos szélén megakadt a csónak. A fiatal paraszt csáklyával
                    igazgatta tovább s közben kiváncsian kérdezősködött.</p>
                <p>- Látta kend a cárt?</p>
                <p>- Azt nem lehet látni. De hogy itt van, az szent.</p>
                <p>A legény most jött haza az oroszok fogságából. Csupa ujság volt neki minden, ami
                    öt év óta a hazájában történt. Szájtátva hallgatta a vén halászt.</p>
                <p>- Tavaly ilyenkor ért ide, éppen amikor vége lett a világháborúnak. A sziget déli
                    végét meg­vette, no, s azóta felfordított mindent. Bolondul építkezik, költi a
                    pénzt, mintha Bábel tornyát akarná felhúzni s maga csinálná az aranyat. Látod
                    azt a falat?</p>
                <p>Az öreg paraszt nagy téglarakásokra mutatott, amelyek között kőmívesek
                    nyüzsögtek. A partra merőlegesen falat építettek.</p>
                <p>- Ez a fal végigmegy az egész szigeten, át a túlsó partra. Szinte elmetszi a
                    szigetet, háromezer holdat vág le a sziget csúcsából.</p>
                <p>Harangszó csendült. A két paraszt letette süvegét.</p>
                <p>- Dicsértessék.</p>
                <p>- Ez a sziget csúcsán, a nagy toronyból szól.</p>
                <p>- Templom az?</p>
                <p>- Vagy vár. Várkastély.</p>
                <p>- Erősség.</p>
                <p>- Az ördög jobban tudja.</p>
                <p>Kikötöttek. A csónakot ott hagyták a füzesben a hálóval együtt. A hitvány kis
                    halakat tarisz­nyába dobták s a hátukon cipelték. Utközben halkan
                    beszélgettek.</p>
                <p>- Az orosz cárt megölték.</p>
                <p>- Csak úgy híresztelik. Elszökött biz az. És idejött Magyarországba.</p>
                <p>- Nem lehet, nem lehet.</p>
                <p>- Hát majd te is rájössz. Lám, volt itt forradalom, senki se bántotta. A vörösök
                    se merték megháborgatni, mert angol katonák őrizték a kerítést. Szerbek, románok
                    szépen megfordultak, ahogy megtudták, hogy kié ez a föld.</p>
                <p>- És most?</p>
                <p>- Most se bántja senki. A főbíró kidoboltatta, hogy az árkon túl tilos a
                    legeltetés.</p>
                <p>A két paraszt eltünt a sárguló kukoricaszárak között vezető keskeny kis
                    ösvényen.</p>
                <p>Nagy, ünnepélyes csend borult a szigetre. A felhők hamuszínű és lila foszlányokba
                    szaka­doztak szét. Messziről vadludak kiabáltak. Besötétedett. A hold kerek
                    karéja nagy udvarban úszott.</p>
                <p>*</p>
                <p>Tizenöt hónap óta titokzatos munka folyt a Mohácsi-sziget déli csúcsán. Egész
                    közel az új szerb határhoz, a püspöki birtok szomszédságában idegen, új földesúr
                    telepedett meg. Angol katonák védelme alatt uszályos gőzösök úsztak le a Dunán
                    és a sziget déli végén rakták ki terhüket. Vasállványok, gerendák, cement, kő,
                    furcsa gépek, lokomotivok és gépkocsik, össze­rakható házalkatrészek, sátorok,
                    csövek kerültek ki a hajók gyomrából, idegen mesteremberek jöttek, ácsok,
                    kőmívesek, gépészek, asztalosok s birtokba vették a háromezer holdat, amelyet
                    minden oldalról a Duna vize vesz körül, csak északon van nyitva az út a sziget
                    belseje felé. Ott aztán valóságos kinai falat húztak fel roppant
                    gyorsasággal.</p>
                <p>A sziget lakói babonás félelemmel nézték a munkát. A titokzatos idegen bőven
                    ontotta a pénzt. A környék apraja-nagyja a sziget csúcsán dolgozott. Mindenki
                    dupla napszámot kapott. A környékbeli községek népe mindent az új telepre
                    hordott. Búzát, lisztet, takarmányt, ba­rom­fit: valóságos aranybánya volt az.
                    Azonkívül híre ment, hogy idővel az új földesúr villannyal világíttatja majd az
                    egész szigetet; a sziget fokán máris kigyulladtak esténkint az ívlámpák. Már
                    éjjel is dolgoztak a kastély építésén.</p>
                <p>Az emberek félig babonás félelemmel, félig hálásan tekintgettek az uradalom felé.
                    Látták, hogy a nagy gazdaságból, a földesúr nimbuszából és érthetetlen
                    hatalmából csak jó árad feléjük. De titokzatossága ingerelte őket. A régi jó
                    békevilágban fel sem tünt volna nekik, hogy egy rejtelmes külföldi úr birtokot
                    vásárol és azt gőzerővel berendezi a maga haszna, kényelme, vagy szeszélye
                    számára. De a háború kitörése óta annyi kegyetlen, rémítő és utálatos dolog
                    történt... Ki tudja, nem merénylet készül-e megint a békesség, az emberek élete
                    és vagyona, vagy a magyarok Istene és hazája ellen?</p>
                <p>Amit a hatóságok, a püspök gazdatisztjei és a városban az urak beszéltek az új
                    földesúr személyéről és terveiről, kevés hitelre talált a falvakban. Annál
                    inkább elhitték a legendákat, amelyek a kocsmában, a dunai halászok kunyhóiban,
                    a vásárokon és búcsúkon keringtek szájról-szájra a gyanakvó és felhevült
                    képzeletű emberek körében.</p>
                <p>- Vilmos császár menekült ide!</p>
                <p>- Az orosz cár!</p>
                <p>- A török szultán...</p>
                <p>- A várkastély a hárem számára készül. A magyar állam roppant pénzért eladta ezt
                    a trón­fosztott szultánnak. Itt lesz a törökök Rómája. Vatikán a Duna
                    közepén.</p>
                <p>- Nem igaz. Egy amerikai milliárdos telepedett ide, aki magyar király szeretne
                    lenni. Majd lassan megveszi az egész országot, kifizeti a hadisarcot és megint
                    boldog, békeidők jönnek a magyarra.</p>
                <p>- Visszavásárolja Erdélyt is.</p>
                <p>- Meg Tótországot is.</p>
                <p>- De nem ám magának...</p>
                <p>- Hanem?</p>
                <p>- A magyar király számára...</p>
                <p>- Az Isten áldja meg.</p>
                <p>Igy beszélgettek esténkint a környék csőszkunyhóiban és a templom körül, vasárnap
                    délelőtt, a szentmise után. Voltak, akik ágyút, repülőgépet, hajótgyártó telepet
                    sejtettek az építkezések mögött. Titkos angol segítségről suttogtak, amelyek
                    révén visszaszerezzük az elrablott ország­részeket. És csakugyan, angol mérnökök
                    és építészek dirigálták a magyar munkavezetőséget, kertészeket, útépítőket,
                    gépészeket és pallérokat. Magát a gazdát még senki sem látta. De szentül hitték,
                    hogy láthatatlanul ott van valahol a sziget csúcsán, vagy a parton veszteglő
                    hajók valamelyikén!</p>
                <p>Az emberi fantázia oly nagy kedvvel keresgélte a csodálatost és félelmetest, hogy
                    a valóságot még azok sem hitték el, akik pontosan tudták. Még a hatóságok
                    emberei is kételkedtek az igazságban.</p>
                <p>Annyi bizonyos, hogy a Mohácsi-sziget déli csúcsa valóságos paradicsomkertté
                    változott, a sziget belsejétől téglakerítés zárta el, mint régente a gödöllői
                    királyi, vagy a herceg Esterházy-féle vadaskerteket.</p>
                <p>És újévre várták oda a titokzatos gazdát.</p>
                <p> </p>
            </div>
        <div type="chapter">
                <head>II.</head>
                <p>A Mohácsi-sziget titka a szomszédos Pécs városában is élénken izgatta az emberek
                    fantá­ziáját.</p>
                <p>Sokat beszéltek erről a Bertics apó kocsmájában is.</p>
                <p>Bertics apó kocsmája kis földszintes viskó egyetlen szobája volt. A söntés és a
                    konyha már csak úgy hozzáragasztva, fából, vályogból és omladék kődarabokból. A
                    viskó háttal neki­támaszkodott egy ősrégi bástyaromnak, a püspöki vár
                    donjonjának, török várőrség elpusztult tanyájának, bujdosó kurucok utolsó
                    menedékhelyének. A korcsmát, a fából tákolt konyhát és bástyaomladékot vadszőlő
                    futotta be s lábainál öreg fügefa birkózott az enyészettel. A fügefa majdnem
                    örökké él, legalább is nehezen tud meghalni: ennélfogva öröktől fogva öreg. Ez
                    benne a legszomorúbb.</p>
                <p>- Történelmi levegő árad itt minden kődarabból, - jegyezte meg az alsóausztriai
                    Amtmann bácsi, a telekkönyvvezető, valahányszor letelepedett a sarokasztal mellé
                    s maga elé állítván a félliter villányit, pislogó szemével belenézett a
                    biborcseppek szivárványába.</p>
                <p>- Itt kuruc katonák táboroztak, - dörmögött a cseh Janicsek, bőrgyári könyvelő,
                    negyven­nyolcas honvéd fia, politikus, aki szódavízzel kevert könnyű bort ivott
                    rengeteget.</p>
                <p>Este nyolc órakor a kucséber pontosan megjelent az ivóban, égetett mandulát és
                    pörkölt cukrot kínált, de hiába. Nem is azért jött ide, hanem, hogy leüljön
                    kicsit a sarokba, a kemence mellé, rágyujtson a pipájára és hallgassa a vendégek
                    beszédét. Déltirolból szakadt ide s legjobb barátja a francia Svájcból való
                    fagylaltárus, nyurga, vörös, kecskeszakállas fickó, ötven év körül, de a
                    legnagyobb szoknyavadász a környéken. Ő nem is volt a társaság rendes tagja,
                    csak a kucséberrel együtt üldögélt a kemence mellett s annak a fülébe suttogta
                    aznapon lejátszódott kalandjait.</p>
                <p>- Alászolgája, - köszönt a fagylaltárus, aki húsz év óta ezt az egyetlen magyar
                    szót tudta meg­tanulni.</p>
                <p>Néhány fiatal majolikaszobrász, egy elzüllött joggyakornok, szilenciumos ügyvéd,
                    kicsapott pap telepedett néha az asztalukhoz, amelyen felül, közel a kályhához,
                    Regen Richard, az orgonahangoló elnökölt.</p>
                <p>Regen Richard túl volt már a hetvenen; valamikor a székesegyház karnagya volt:
                    egyformán dirigálta a hangszeres, parádés, csengő-bongó, harsogó zenésmiséket s
                    a Gregorian-énekkart, amely Palaestrina szerafikus melódiáit ontotta húsz apró
                    gyermektorokból. Régen volt ez; csak Amtmann bácsi, a telekkönyvvezető emlékszik
                    erre, aki második hegedűt játszott annak idején a városi zenekarban. Manap már
                    csak a lejátszott zongorákat javítgatja Regen, a kócos szakállu, csapzott haju,
                    mindig mámoros, dadogó beszédű bajor.</p>
                <p>Regen Richardnak hívták. Gyönyörü szál ember volt valamikor, az asszonyok
                    elvesztették a lelküket, ha megpillantották. De nem emiatt volt a város
                    nevezetessége, hanem angyali szépségü leánykája révén, aki akkor veszítette el
                    édesanyját, amikor Regensburgból Pécsre költöztek a Dulánszky püspök udvarába.
                    Harminc éve ennek! A pécsiek még emlékeznek a szőkehaju, fekete szemöldökü,
                    túlvilági szépségű gyermekre, aki a Klimo-utcából gyakran bejárt a lyceumi
                    zenésmisékre. Regen egyszer eltünt Pécsről és visszament a hazájába; aztán ismét
                    felbukkant Pécsett, megtörve, elöregedve, reménytelen lemondással kislánya
                    nélkül. Akkor megszünt híres, legendás, irigyelt, bámult ember lenni, megszünt,
                    eltünt, elfelejtődött a művész és akkor kezdődött a zongoraleckék és hangolások
                    Regen Richardja.</p>
                <p>Mindenki tiszteletben tartotta Regen Richard tragédiáját. Sohasem kérdezősködött
                    senki a multjáról, aminthogy senki sem tudta, hogy az öreg zongorahangoló hol
                    lakik, hol alussza ki mindennapos katzenjammerét, ki vasalja cérnagombos durva
                    vászoningét, ki vigyáz zöldes-fényes kopott géhrockjára, honnan szerzi finom
                    sárga dohányát porcellánpipájába, amelynek rövid meggyfaszára és feketeselyem
                    bojtja kikandikál ócska felöltője zsebéből, ha véletlenül nem pöfékel a
                    gazdája.</p>
                <p>A Mohácsi-szigetről beszélgettek. Regen Richard nyelve megoldódott a töméntelen
                    bortól és mesélni kezdett.</p>
                <p>- Ha a Mohácsi-sziget új lakójáról hallok, mindig eszembe jut az én
                    Oroszországban töltött esztendőm...</p>
                <p>A vendégek lekönyököltek az asztalra és bámulva nézték a csillogó szemü
                    orgonistát.</p>
                <p>- Ott találkoztam egy csodaszép asszonnyal...</p>
                <p>- Aha, kaland!... - sóhajtott bele a könyvelő.</p>
                <p>A karmester legyintett.</p>
                <p>- Ugy volt, hogy én Moszkvában hangversenyeztem... Gyönyörü idők voltak... Óriási
                    siker... A végén odajött hozzám egy szálas, szőke, szomorúszemű úr és
                    bemutatkozott: Birukov herceg vagyok...</p>
                <p>- Birukov herceg!... Kérek még egy litert! - lelkendezett a könyvelő.</p>
                <p>- Nos, hogy rövid legyek, meghívott magához egy évre. Tula kormányzóságban volt a
                    birtoka, ott élt a felesége, akit csak titokban, morganatikus módra vett el, a
                    családtól, az udvartól, a cártól való félelmében.</p>
                <p>- Miért?</p>
                <p>- Mert a felesége nem hercegnő, hanem csak egy nemes ember lánya. De nagyon
                    szerették egymást. És szép kis gyermekük is volt, de azt valahol Páris mellett
                    neveltették. Valósággal eltitkolták, mintha törvénytelen lett volna.</p>
                <p>- Borzasztó!</p>
                <p>- Borzasztó. Én is csak nagy idő mulva tudtam meg.</p>
                <p>- Ki mondta el?</p>
                <p>- A hercegné. Birukov hercegné. Gyönyörü asszony volt, szerelmes az urába, de
                    határtalanul szomorú a gyermeke miatt. Csinosan zongorázott. Én is tanítottam
                    egy esztendeig.</p>
                <p>- Miért jut az eszébe?</p>
                <p>- Mert az asszony mindig arról beszélt, hogy ő szeretne egy Noe bárkáját, valahol
                    a tengeren, ahol a madár se jár. Egy olyan óriási hajót gondol, amelyben
                    mindenki elférjen, akit ő szeret. Férje, gyermeke, atyja, anyja, rokonai, kedves
                    cselédsége, háziállatai, madarai, lovai, kutyái, papagájai, majmai. De mind jól
                    érezze magát. Mindenki a saját környezetében legyen. A hajó méretei egy kis
                    dominiumnak feleljenek meg. Legyen benne kis erdő, templommal a közepén. Legyen
                    tó, a partján pompás utak, a tóba patakok ömöljenek...</p>
                <p>- Ekkora hajót nem lehet épiteni...</p>
                <p>- Én is ezt mondtam a hercegasszonynak. Belátta, hogy ezt még az ő tömérdek
                    pénzükkel sem lehet megvalósitani. Legyen hát inkább egy kis sziget, valahol az
                    Oceán közepén. Ebben megegyeztünk. És azután mindig a szigetről beszélgettünk,
                    amelyet elneveztünk Noe bárká­jának. Én is helyet kaptam benne. Én lettem a
                    templom orgonistája. Egész rögeszméje lett ez a hercegasszonynak.</p>
                <p>- Furcsa rögeszme...</p>
                <p>- De érthető. Az ő élete úgyis olyan volt, mintha a tulai birtok egy nagy Noe
                    bárkája volna. Nem járt sehova, csak évenkint egyszer-kétszer a fiát
                    meglátogatni. Aztán folyton otthon. Az ura, aki a cár tábornoka, minisztere,
                    hadsegéde volt, az esztendő felét Szentpétervárott töltötte s olyankor az
                    asszony vagy otthon ült a falusi kastélyban vagy a fővárosban rendezett be
                    ma­gá­nak egy titkos kis Noe bárkáját. Hisz ő ugyis úgy élt, mint a Csendes
                    Oceán egy isme­retlen szigetén. Mindig mondotta is, hogy ezt az álmát, ha
                    teheti, egyszer meg is valósitja majd.</p>
                <p>- És megtette?</p>
                <p>- Nem tudom. Egy év mulva én visszamentem Münchenbe. Hallottam, hogy a herceg
                    nem­sokára meghalt... Az asszonyról nem tudok. De mindig eszembe jut, ha a
                    Mohácsi-sziget rejtelmeiről beszélnek.</p>
                <p>Regen ivott, felkelt és elhagyta a kocsmát.</p>
                <p>- Alászolgája, - rikkantott a svájci és csillogó szemmel méregette a habzó
                    borocskát.</p>
                <p>A kocsmában aztán arról beszélgettek, hogy napról-napra nehezebb az ember élete.
                    A bor megdrágult, az árak nőnek, hihetetlen számokat beszél a vén Bertics apó,
                    amikor a cechet összeszámítja. Ezüst- és nikkelpénz egészen kiment a divatból.
                    Verejtékes az ember homloka, amikor a félliter borért járó hatalmas bankókat
                    leolvassa.</p>
                <p>- Nem birom tovább, - nyögte keservesen a telekkönyvvezető nagy bánatában
                    németül, az édesanyja nyelvén.</p>
                <p>- Én sem, - sóhajtott a bőrgyári könyvelő - legjobb volna elpusztulni. - És
                    csehül káromkodott.</p>
                <p>A fagylaltárus bejelentette, hogy - alászolgája - visszamegy Svájcba vejéhez és
                    leányaihoz. A kántor falura költözik öreg nagynénjéhez, akinek két tehene van és
                    kis patakmalma.</p>
                <p>Igy fenyegették egymást mindennap az öreg törzsvendégek, de másnapra mindegyik
                    össze­szedte valahonnan a költséget, hogy együtt borozgathassanak Bertics apó
                    kocsmájában.</p>
                <p> </p>
            </div>
        <div type="chapter">
                <head>III.</head>
                <p>Tél közepén foglalta el titokzatos birodalmát a sziget-csúcs új földesura.
                    Majdnem észre­vétlenül érkezett. A kastély, amelyet éjjel-nappal folyó
                    épitkezéssel egy régi klastromból alakitottak át, egyszerre benépesedett.
                    Udvarmester, kulcsár, lakájok, szobaleányok, szolgák, lovászok, soffőrök
                    sürögtek-forogtak a rezidencia körül. A legtöbbje oroszul beszélt. És a gazdát
                    úgy emlegették: a herceg.</p>
                <p>A herceg volt a kis birodalom fejedelme. Felesége is volt, de mindenki feje
                    felett lebegő hatalmasság gyanánt még egy harmadik személyről is suttogtak néha.
                    A herceg édesanyjáról, ki fenn lakik a kastély északi szárnyán. Soha senki sem
                    látta; emberi lény csak a komornája révén érintkezhetett vele. A komornáját
                    Zsófiának hívták. A Zsófia: ez volt az ő földi hely­tartója.</p>
                <p>Maga a herceg sokszor megfordult az alattvalók között. Néha az építkezések körül
                    látták, amint mérnökeivel és technikusaival tanácskozott. Máskor az istállókat
                    járta és gyönyörködött a gyönyörü orosz trapperokban. Hajlott, sovány, barna
                    ember volt; még egészen fiatal, úgy a harminc körül. Vékony bajusza hanyagul
                    lógott le vékony, vértelen, idegesen meg-megrán­duló ajaka két szélén. Rendesen
                    nyesttel bélelt, lengyelszabású bőrbundában járt, két szibériai farkaskutya
                    között. A kutyák úgy kisérték mindenfelé, mint két fogvicsorgató, vérszomjas és
                    gyanakvó zsandár. Lomhán, tétovázva járt; olyan volt, mintha harminc éves korára
                    már telje­sen elaggott volna. Az arcbőre szinte porcellánosan fehér; a szeme kék
                    és a tekintete réveteg, de meleg, ideges, félős és zavart.</p>
                <p>- Kegyelmességed igy gondolta ezt? Tetszik ez Excellenciádnak? Hercegséged
                    parancsol még valamit?</p>
                <p>Folyton ezt kérdezgették tőle a görnyedő épitészek és mérnökök és a herceg csak
                    bólintott, csodálkozott, mosolygott és hálásan ismételgette:</p>
                <p>- Nagyon szép. Köszönöm. Mikor lesz kész a park?</p>
                <p>- Ahhoz még évek kellenek.</p>
                <p>- Évek? Ez borzasztó.</p>
                <p>- A fák nem nőnek meg egy év alatt.</p>
                <p>- Kár.</p>
                <p>- De azért tavasszal már egy kis eliziumi liget lesz itt. Szerencsére készen
                    kaptunk néhány kis erdőrészletet. A természet maga is gondoskodott némi
                    romantikáról. Mi majd segitünk neki, hogy Főmagasságod valahol a Kaukázusban
                    érezze magát, a Kaspi-tenger partján, ahol Puskin járt és ahol a kozákok
                    nyargalásztak szép cigánylányok után.</p>
                <p>- Ide egy görög templomot szeretnék.</p>
                <p>- Már meg is van a terve.</p>
                <p>- Oda valami halastó kellene.</p>
                <p>- Az az északi falnál lesz.</p>
                <p>- A vadaskert? Őz, szarvas, menyét, hiuz, farkas, medve legyen a
                    vadaskertemben.</p>
                <p>- A vadállatok szabadon csatangolnak a sziget déli csúcsán, de olyanformán, hogy
                    az utakat és a kastélyt meg ne közelithessék. Mély árkok, mesterséges sziklák és
                    régi romok benyomását keltő kőkeritések zárják őket a bükk és hárserdő sürüjébe.
                    Fenségednek lesz a legszebb állat­kertje a világon.</p>
                <p>- Szánútakról is gondoskodtak? A hercegnő nagyon szereti a
                    szánkó-kirándulásokat.</p>
                <p>A mérnökök biztositották a herceget, hogy ha megindul a havazás, itt késő
                    márciusig repülhet a szán a sima és jól védett kőútakon. Az északi fal mentén
                    huzódik ez az út s két kilométeres pályán versenyeket tarthatnak a főmagasságú
                    uraságok. És mialatt itt a téli sportokat űzik, - a déli szigetcsúcson, a
                    pálmakert óriási csarnokaiban trópikus virágok fogják ontani nehéz, édes
                    illatukat.</p>
                <p>A herceg boldogan mosolygott.</p>
                <p>És fáradtan ült be kocsijába és a kastélyba vitette magát.</p>
                <p>A kastély egész vár volt. Egy esztendő alatt loggiák, fedett udvarok és folyosók
                    köritették a régi szerzetesi házat. Belül öles falak és ablakfülkék; háromszoros
                    ablakok. Az egész régi épü­let belsejéből kiszedték a közfalakat. Egy nagy
                    gótikus terem lett abból: a herceg muzeu­ma, amelyben szobrok, képek,
                    fegyvergyüjtemény és könyvtár kapott helyet selymek, brokátok, szőnyegek, régi
                    butorremekek között. Az egészet a föld alól melegitették: mégis a terem egy
                    intim sarkában óriási márványkandallóban gyantás fenyőtörzsek máglyája égett.
                    Csak a hangulat kedvéért. A gótikus ablakok üvegfestményein tarkán és
                    rejtelmesen szürődött át a napvilág. Ez volt a kastély átriuma, inkább templom
                    vagy muzeum belsejéhez hasonlatos.</p>
                <p>A nagyteremből jobbra-balra lépcsők vezettek a lakosztályhoz, amelyeket ujonnan
                    épitettek a hercegi pár és az özvegy hercegasszony kényelmére. Az első emelet
                    egyszinten volt a nagy­teremmel, amely alatt s az új épület földszintjén lakott
                    a belső udvartartás személyzete.</p>
                <p> </p>
            </div>
        <div type="chapter">
                <head>IV.</head>
                <p>Bertics apó kocsmájában nem sokáig beszélgettek a Mohácsi-szigeten letelepedett
                    új földesúr csodálatos és titokzatos egyéniségéről. A törzsvendégek már alig
                    beszélgettek; csak bele-belesóhajtottak a füstös, gőzös, nehéz levegőbe és
                    aggodalmas arccal kémlelték egymás szomorú ábrázatát. Regen Richard rekedt
                    basszusa már csak a bor árának rohamos emelke­désére hördült fel néha és hiába
                    hozták szóba olykor a tulai szép hercegnőt, a muzsikus csak lemondóan
                    legyintett.</p>
                <p>- Eh, ki tudja, biztosan csak álmodta az öreg, - elégedetlenkedett a bőrgyári
                    könyvelő, aki nem tudta megbocsátani Regen Richard diszkrét hallgatagságát.</p>
                <p>Egyikük sem sejtette, maga a karnagy sem merte volna hinni, hogy a tulai
                    hercegnő, Alexandra Ivanovna csakugyan megvalósitotta fantasztikus tervét a Noe
                    bárkájáról.</p>
                <p>Regen Richard husz év óta nem hallott semmit a szép orosz hercegasszonyról...
                    Alexandra Ivanovna pedig ezalatt megöregedett, a világ legszebb öreg matronája
                    lett s ahogy elvesztette urát, ezen a nagy áron visszakapta sokat siratott,
                    idegenbe rejtett egyetlen fiát, a törvény­te­lennek nevelt Szergejevics Alexejt.
                    De hogyan kapta vissza! A fiatal herceg Párisban nevelkedett; aztán a cári
                    gárdaezred hadapródja lett; szép, kényes, léha, szeszélyes és rosszul nevelt
                    gyermek: a katonai fegyelmet nem birta; elhagyta ezredét, visszament Párisba,
                    dőzsölt, ivott, kártyázott, végigkóborolta a nyugati országok minden drága,
                    fényüző és tivornyázó Sodomáját, összeroncsolta idegrendszerét és koravén suhanc
                    korában már csak az alkohol és a morfin tartotta benne a lelket. Anyja, az
                    özvegy hercegné úgy akarta visszacsalogatni az életbe, hogy nyomon követte a
                    tékozló fiút. Együtt járták Ostendét, Montecarlót, Nizzát s itt Nizzában végre
                    történt valami, ami a fiatal herceg életirányát jobbfelé sodorta...</p>
                <p>Anya és fia Nizzában a Quai Massena egy magános kis villájában laktak. Ebben a
                    pompás, diszkrét és arisztokratikus negyedben lakott ugyanakkor egy nagyon
                    fiatal és nagyon gazdag asszony, az északmagyarországi Müller Fritz báró
                    özvegye. A hercegnő megismerkedett a magyar bárónéval; megtudta, hogy a báróné
                    társalkodónője, Lomow Zsófia valamikor az ő komornája volt; ez a Lomow Zsófia
                    vallotta magáénak az ifjú Alexej herceget, amikor a morganatikus házasság
                    gyümölcsét még el kellett titkolni a cári udvar előtt. Lomow Zsófia aztán
                    elárulta, hogy a fiatal báróné mérhetetlen gazdag; apja, aki most az elhalt
                    nábob vagyonát kezeli, az angol petroleum-tröszt segitségével orosz és
                    máramarosi nyersolajtelepek feltárásán fáradozik... a hercegné vagyona is
                    nagyrészt az angol petroleum-tröszt részvé­nyei­ben feküdt... mi ez, ha nem a
                    Gondviselés csodálatos ujjmutatása? És emellett a báróné még majdnem gyermek,
                    angyalian szép, szelid, félénk, tiszta, mint egy ártatlan leány... Alexandra
                    Ivanovna anyai szive megérezte, hogy ezt az asszonyt az Isten küldötte Alexej
                    számára. És Alexej, amikor megpillantotta a bárónét, igazat adott az anyai szív
                    sugallatának...</p>
                <p>A hercegné meglátogatta Müller Fritz özvegyét; Berta báróné először megszerette
                    az anyát, aztán beleszeretett a szerencsétlen ifjú hercegbe. Sokáig küzdött
                    magával. Elhunyt férjét, aki harminc évvel volt nála idősebb, bálvány gyanánt
                    tisztelte; kis fiát, aki a roppant vagyon örököse volt, rajongva szerette.
                    Egyszerü és naiv lelke visszariadt attól a gondolattól, hogy a maga árva kis
                    palántáját idegen családba, idegen érdekekbe, idegen emberek bizonytalan
                    érzéseibe ültesse át... de néhány év mulva mégis a herceg felesége lett. Ez a
                    háború kitörése alkalmával történt. A herceg bevonult; az első ütközetek alatt
                    megsebesült és harcképtelen lett. Férj és feleség visszavonult a tulai birtok
                    magányába. Ekkor lépett közbe a báróné apja, Lubinszky Taddeus, a Müller-vagyon
                    gondnoka, a keleteurópai nyersolaj-tröszt elnöke.</p>
                <p>Az öreg lengyel lángeszü, rideg, cinikus és vakmerő üzletember volt; senkit és
                    semmit nem becsült, csak a pénzét és senkit nem szeretett, csak a leányát. Ő
                    látta, hogy a háború első­sorban a cári Oroszországot semmisiti meg. Akárki
                    győz, a régi zsarnoki módon kormányzott, nagy és szent Oroszország összeomlik.
                    És vele összeomlik az arisztokrácia vagyona és a tőke hatalma. Az orosz front
                    már az első évben megrendült; a földalatti Oroszország mozgolódni kezdett;
                    Lubinszky Taddeus hirtelen elhatározta, hogy a petroleum-trösztöt Angliának adja
                    át. Rávette Alexandra Ivanovna hercegnőt és a fiatal hercegnőt, hogy ők is adják
                    el a részvé­nye­ket s adják el birtokaikat és kastélyaikat is. Tegyék mindenüket
                    pénzzé és az aranyat helyez­zék el az Angol Bank páncélszekrényeibe. Ő maga is
                    ugyanezt cselekedte a Müller-vagyon egész komplexumával. Sietnie kellett; alig
                    hogy lebonyolította ezt az óriási tranzakciót, Oroszországban kitört a
                    forradalom, felborult a politikai és gazdasági rend és a régi, szép, bünös és
                    hatalmas cári uralom szinte máról-holnapra szétmállott a forradalom roppant
                    nyo­mása alatt.</p>
                <p>De a Birukow hercegi vagyon akkor már az Angol Bank trezorjaiban feküdt s ott
                    volt a Müller-ház töméntelen aranyértéke is.</p>
                <p>És amikor a nagy mentési akciót befejezte, leányával együtt a hercegi családot is
                    kiszöktette Svájcba.</p>
                <p>Itt éltek a háboru befejezéséig.</p>
                <p>És itt jutott újra eszébe Alexandra Ivanovnának a Noe bárkája.</p>
                <p>Egy csendes, hideg, virágos tavaszi estén, mind a négyen együtt ültek a hotel
                    terraszán. A hercegnő, a fia, Berta és Lubinszky.</p>
                <p>- Meddig tart még a háború? - kérdezte a fiatal asszony és Párisban nevelkedő
                    kisfiára gondolt.</p>
                <p>- Ősszel vége lesz, - jósolta a herceg.</p>
                <p>- Az idén vagy jövőre? - kérdezte Ivanovna Alexandra, aki még mindig nagyon szép
                    asszony volt és fejedelmi termete, ősz haja, villogó szeme még mindig
                    megdobogtatta a nagyon fiatal és a nagyon öreg urak szivét.</p>
                <p>- Sohasem lesz vége - morogta halkan a vén lengyel, Lubinszky Taddeus és
                    jobbkezének csontos öt ujjával haragosan dobolt az asztalon.</p>
                <p>- Soha?</p>
                <p>- Soha. Soha alatt a mi életünket értem. Nemcsak az enyémet, amely a vége felé
                    jár, hanem a tietekét is, amely csak most kezdődik, fiam.</p>
                <p>- Túlzás, - jegyezte meg a herceg bátortalanul.</p>
                <p>Az öregúr felcsattant.</p>
                <p>- Mit gondoltok? Azt hiszitek, hogy az emberek milliói csak úgy, mint a
                    hadgyakorlatokon, mikor lefújják a játékot, szépen összecsomagolnak, hazamennek
                    és folytatják a polgári életet ott, ahol elhagyták?</p>
                <p>- Mit tehetnek egyebet?</p>
                <p>- Mit? Hát felfalják egymást. A győztesek felfalják a legyőzötteket és a
                    legyőzöttek keresik a bűnbakot, akin kiolthatják égő bosszúvágyukat. A
                    hadvezérek és államfők békét kötnek, de a népek lelke tovább háborog. Akkor jön
                    az igazi küzdelem a létért. A paraszt és az úr, a város és a falu, a háború
                    vértanúi és a háború kizsákmányolói csak akkor kezdik el a maguk nagy
                    leszámolását az elpusztult gyárak, a felzabált kenyér, a feldúlt tűzhelyek és a
                    benépesedett temetők felett. Vége az élet szépségének és nyugalmának.</p>
                <p>- Mit tegyünk tehát?</p>
                <p>A hercegnő közbeszólt:</p>
                <p>- Építsük fel Noe bárkáját.</p>
                <p>A fiatal herceg nevetett.</p>
                <p>- A mama szép, régi rögeszméje.</p>
                <p>- A mamának tökéletes igazsága van - jegyezte meg sötéten a lengyel. - Az egész
                    világ össze­dől, fenekestől felfordul minden. Elfogyott a jókedv, a becsület, az
                    erkölcs és az erő. Vége a népek, emberek, emberi lelkek régi szép
                    szolidaritásának. Ez a vízözön. A legmagasabb hegye­ket, a trónokat és a
                    trónokon ülő bálványokat tiz könyöknyire elborítja a vízözön szennyes
                    hullámáradata. Semmi sem marad meg, csak az én. Az ego. A szubjektiv ember árva,
                    szomorú, magárahagyott önzése.</p>
                <p>- És a család?</p>
                <p>- Az beletartozik az ember egyéni önzésébe. A farkas is védi és szereti a
                    kölykét. Ez az ő társadalmi önzése. Az egyén, az én magába olvasztja a véréből
                    támadt vagy véréhez tapadt másik ént, a gyermeket, akiben folytatását, a szülőt,
                    akiben eredetét, a férjet, az asszonyt, akiben örömtársát, védőjét vagy védencét
                    látja. Az emberiség visszabomlik ilyen apró sejtek­re és egy nagy bellum omnium
                    contra omnes áll elő, mert kevés a fóka és sok az eszkimó.</p>
                <p>- Tehát?</p>
                <p>- Építsük fel újra Noe bárkáját.</p>
                <p>Ezen a napon született meg a négy ember lelkében a világgal, az emberiséggel,
                    nemzetekkel és népekkel való szakítás gondolata. Azóta mindennap visszatértek
                    erre a témára. És mivel minden nap új borzalmakat hozott, minden nap hevesebben
                    vágyakoztak a Noe bárkája után.</p>
                <p>Mire a békekötés napja elérkezett, már készen volt az új élet egész tervezete. A
                    hercegi család akkor már Londonban élt és előkészítette a letelepedés, a
                    berendezkedés, a Noe bárkájának minden technikai tervét. A helyet is kijelölték,
                    ahol elvonulnak a vizözön elől. Ez Berta ideája volt, aki nagyon vágyott haza
                    Magyarországba. A hercegasszonynak mindegy volt; Alexej fantáziáját inkább
                    izgatta volna egy csendesoceáni sziget, vagy egy ausztráliai, indiai,
                    dél­amerikai farm, de az öreg Lubinszky maga is a Duna mellé vágyott, hogy
                    szemmel tarthassa a petroleum-tröszt keleteurópai vállalkozásait. Ezzel igazolta
                    magát, pedig őt is csak a honvágy hevítette. A vén lengyel egészen magyarrá
                    lett, akár csak Bertics apó törzsvendégei, a német orgonista, a cseh bőrgyári
                    könyvelő, az olasz kucséber, vagy a francia-svájci fagylaltárus. Öntudatlanul
                    élt benne az a meggyőződés, hogy egész Magyarország, kezdettől fogva mind­végig,
                    kicsiny és nagy, letiprott és hatalmas korában mindig valami Noe bárkája volt,
                    ahol békességben meghúzódott minden nép és minden idő menekült embere.</p>
                <p>Igy kerültek ők a Mohácsi-sziget déli csúcsára, a Duna csendes, öreg, szürke
                    hullámai közé.</p>
                <p> </p>
            </div>
        <div type="chapter">
                <head>V.</head>
                <p>A herceg a könyvtártermen keresztülhaladva, Berta lakosztálya felé indult. Ez
                    vadonatúj épületszárny volt, amely még a vakolat, a tapéta és a falfestés friss,
                    nedves, enyves émelyítő szagát párologta.</p>
                <p>- Várni kellett volna, - gondolta Alexej. - Várni kellett volna a beköltözéssel.
                    Berta megbeteg­szik itt. Miért is siettünk oly nagyon?</p>
                <p>Miért siettek? Csakugyan, a palota még csak félig kész, a szigeten járni sem
                    lehet a gépek, fűrészek, meszesgödrök, cementöntők és állványok torlódásától...
                    de nekik nem volt türelmük várni. Lubinszky is mindent azonnal, rögtön, még ma
                    el akart intézni, mohón, mint egy türel­metlen gyermek.</p>
                <p>Lubinszky türelmetlenségének egyéb oka is volt. Az öreg lengyel újra nekilátott
                    üzleti tevékenységének. Most néhány hetet a Mohácsi-szigeten töltött, de holnap
                    már elutazik Angliába és onnan Oroszországba, ahol a szovjet-kormánytól újból
                    bérbe veszik a tulai petroleumterületeket. Az apa tehát talán hosszú hónapokra
                    itthagyja leányát... Lubinszky már hetvenéves mult, ki tudja?...</p>
                <p>A vén lengyel sokáig habozott, hogy itthagyja-e a Noe bárkáját vagy sem.
                    Bizonyos, hogy már ráférne a nyugalom, a pihenés, az élet alkonyának csendes
                    élvezete. Elgondolta, hogy milyen szép volna itt, a lánya jókedve és boldogsága
                    felett őrködni, örömöt osztani és kapni, régi könyveket olvasgatni, szelid öreg
                    hátaslovon baktatni a sziget útjain, vadászgatni vagy virágokat ápolni,
                    nézegetni, emlékezni és felejteni... De nyugtalan lelke azt súgta, hogy még nem
                    eleget cselekedett a fiatalokért. A roppant vagyon nagy részét felemésztette a
                    szám­kivetettség és menekülés négy hosszú esztendeje, a sziget vételára, az
                    építkezés, a berendezés, az elhelyezkedés... ami megmaradt, elég volna egy
                    hitbizomány alakítására, amelynek kamataiból a Birukov-nemzetség az idők
                    végtelenségéig rangja szerint élhet. De!...</p>
                <p>A hölgyek lakosztályában éppen erről beszélgettek Alexandra Ivanovna, Lubinszky
                    és Berta.</p>
                <p>- Azért akarok újból dolgozni, - mondta éppen az aggastyán - mert a hitbizomány
                    csak a Birukov hercegeknek elég. Nektek és a jövendőbeli Birukov
                    hercegeknek...</p>
                <p>Berta elpirult...</p>
                <p>Az öregúr izgatottan folytatta:</p>
                <p>- Nem volna semmi gondunk, ha Bertának nem volna gyermeke.</p>
                <p>- Apám!</p>
                <p>- A kis Franz sorsa aggaszt...</p>
                <p>A hercegnő közbeszólt:</p>
                <p>- De hisz Berta gyermeke gazdagabb, mint mi. Az egész óriási Müller-vagyon az
                    övé.</p>
                <p>- De hozzáférhetetlen... Az ő vagyona felett az állam disponál... Én nem
                    vigyázhatok rá... Mit tudom én, mi történik itt, ha én behunyom a szemem.</p>
                <p>Berta megsimogatta az öreg ember arcát.</p>
                <p>- Franz vagyona Angliában van. Jó helyen. Oda még a magyar kormány keze sem tud
                    nyulni. Franz vagyonának legnagyobb része titok.</p>
                <p>- Éppen ez a baj. Franz még csak négy éves... és én nagyon öreg ember vagyok.</p>
                <p>Mindenki elképedt. A vén lengyel mindig úgy élt, úgy beszélt és úgy cselekedett,
                    mintha biztos volna abban, hogy ő örökké él. Most először hallották a saját
                    szájából, hogy ő nagyon öreg ember. Berta nyakába borult az apjának és
                    összecsókolta a szürke, ráncos arcot. Sirt és nevetett egyszerre. Sirt, mert
                    ebben a pillanatban hirtelen borzasztó erővel zudult a lelkére az a gondolat,
                    hogy az ő apja nagyon öreg ember. És nevetett, hogy az apját megvigasztalja és
                    felderitse.</p>
                <p>A hercegnő azonban komolyan megszólalt:</p>
                <p>- Félek, hogy valami baj van a kis Franz vagyona körül.</p>
                <p>Az öreg úr sértődötten felkapta a fejét:</p>
                <p>- Baj? Hát igen. Az a baj van Franz vagyona körül, hogy én nem élek örökké...</p>
                <p>Kinos csend követte Lubinszky szavait.</p>
                <p>Ebben a pillanatban lépett a szobába Alexej.</p>
                <p>A fiatal herceg nagy csokor rózsát dobott az asztalra:</p>
                <p>- Ez a télikertből való. Nézzétek, milyen gyönyörü.</p>
                <p>Felkapta a csokrot és szétbontotta. És a rózsákat Berta ölébe szórta boldog,
                    gyermekes kacagással.</p>
                <p>Csodálkozott, hogy senki sem örül az ő ujjongó örömének.</p>
                <p>- Mi történik itten? - kérdezte megrökönyödve és ijedten huzta be finom kis fejét
                    keskeny vállai közé. - Valami baj történt?</p>
                <p>- Semmi, - válaszolt fáradt mosolygással a hercegnő, - habár az öreg úr
                    mindenáron meg akar bennünket ijeszteni.</p>
                <p>- Londonba utazom, - szólt közbe a lengyel.</p>
                <p>- Londonba? Mikor? Miért? Hát itt hagysz bennünket?</p>
                <p>Alexej egészen elrémült. Egyszerre eszébe jutott, hogy ő nagyon kényelmetlenül
                    érzi majd magát az épülő Noe bárkáján.</p>
                <p>- És mikor jössz vissza?</p>
                <p>Lubinszky nem is a hercegnek felelt. A hölgyeknek magyarázta:</p>
                <p>- Rendeznem kell a dolgokat.</p>
                <p>- Én azt hittem, hogy minden rendben van, - jegyezte meg félénken a hercegné.</p>
                <p>A lengyel ismét felpattant.</p>
                <p>- Hogyne volna rendben. De mi lesz, ha én meghalok?</p>
                <p>Berta szelid kék szeme könnyes lett.</p>
                <p>- Miért emlegeted ma folyton a halált?</p>
                <p>Lubinszky szigorúan összeráncolta homlokát.</p>
                <p>- Mert az ember halandó. Az éjjel sokat gondoltam erre. És megdöbbenve vettem
                    észre, hogy ezt az egy gondolatot eddig még mindig kihagytam a számadásaimból.
                    Éltem, dolgoztam, verekedtem, ravaszkodtam, erőszakoskodtam... no, hála
                    Istennek, nagyjában sikerült. Téged gazdaggá tettelek, leányom, a Müller-ház
                    veled és a gyermekeddel együtt belekerült az én üzleti könyvembe... igen, az
                    öreg Müller Franz és fia, báró Müller Fritz vagyonával jól gazdálkodtam. A
                    Birukov hercegével is - folytatta Alexej felé fordulva. - Ez rendben van. De
                    Müller Fritz fiút hagyott hátra és ez a kis csecsemő majdnem kirántotta lábam
                    alól a talajt.</p>
                <p>- Apám! - könyörgött Berta - te nem szereted az én kis Franzomat?</p>
                <p>- Szeretem. De sok gondom van vele. És nem tudom, mi történik, ha én meghalok. Ki
                    veszi át az ő vagyonát?</p>
                <p>- Én! - kiáltott izgatottan Alexej.</p>
                <p>- Neked nem adják oda. Te idegen ember vagy.</p>
                <p>- Hát én, - szólalt meg félénken Berta.</p>
                <p>Lubinszky nagyot fújt és recsegő hangja egészen elérzékenyedett.</p>
                <p>- Hát éppen ezért megyek Londonba. A vagyon az Angol Bank és a Petroleumtröszt
                    őrizete alatt van, de az én nevem alatt.</p>
                <p>- A te neved alatt?</p>
                <p>- Igen. Igy tartottam helyesnek. Féltem, hogy a kiskoru Franz vagyonát idegen
                    ember el­prédálja...</p>
                <p>- De Franznak a budapesti árvaszéknél is nagy vagyona van, - jegyezte meg
                    Berta.</p>
                <p>- Volt, - hördült fel a lengyel. - A dolog így történt. A kiskorú Müller báró
                    vagyona a Müller-ház erdeiből, gyáraiból állott. Ezt eladtuk. Az illetékes
                    hatóságok engedelmével. No, ezt te is tudod Berta. Ez négy és félmillió
                    korona...</p>
                <p>- De te négy és félmillió dollárért adtad el.</p>
                <p>- Ugy van. Ebből egyötödöt vallottunk be a magyar hatóságok előtt. Ezt magyar
                    koronában fizette a Tröszt is, erre az árvaszék tette rá a kezét. Ez Budapesten
                    van. Négy és félmillió magyar korona... Egy kis perzsaszőnyeg ára...</p>
                <p>- Rettenetes! - sikoltott fel Berta.</p>
                <p>A hercegasszony közbeszólt:</p>
                <p>- De a többi Angliában van.</p>
                <p>- Igen - felelte a lengyel. - A többi ott van, az én nevem alatt. Ezt elloptam a
                    kis Franztól.</p>
                <p>- Elloptad?</p>
                <p>- Az anyjának, Bertának. Nem lehetett másként. Csak így lehetett eltitkolni a
                    vagyon igazi értékét. Igy mentettem meg Müller Fritz özvegyének és Müller Franz
                    bárónak három és félmillió dollárt. A pénzt a Nyersolajtröszt és az Angol Bank
                    trezorjaiban őrzik.</p>
                <p>- Istenem, mi lesz ebből, apám?</p>
                <p>- Nem jól tettem, Berta? Ha nem ezt tettem volna, most Müller Franz báró vagyona
                    a buda­pesti árvaszék kezelésében húszmillió korona volna... húszmillió
                    korona... öt kis perzsa­szőnyeg ára.</p>
                <p>A fiatal herceg megrázta a vén lengyel kezét.</p>
                <p>- Ezért megáld majd az Isten!</p>
                <p>Lubinszky szárazon felelt:</p>
                <p>- Remélem, hogy legalább nem büntet meg érte. De most végleges rendet kell
                    csinálni. Londonba megyek és a vagyont átruházom...</p>
                <p>- Franzra, - egészítette ki a mondatot Berta.</p>
                <p>- Rád! - kiáltott az apa.</p>
                <p>- De Franz az örökös...</p>
                <p>- A huszmillió magyar korona örököse... De a dollárok... azok az enyémek és az én
                    örökösöm te vagy...</p>
                <p>Nagy, kínos, verejtékes csönd borult a négy ember lelkére. Ugy néztek fel a vén,
                    szürkearcú, villogó szemű aggastyánra, mint egy titokzatos és félelmes
                    varázslóra. Egyikük sem tudta, hogy mi történt itt a kis gyermek vagyonával. Az
                    öreg úrnak mégis sikerült az, amit már első veje halálakor meg akart valósítani:
                    a Müller-ház vagyonát a maga számára szerezte meg. Lubinszky Taddeus
                    beleavatkozott a természet, a törvény, az emberi igazságszolgáltatás rendjébe,
                    az Uristen jogaiba... Vajjon mi lesz ennek a vakmerő lázadásnak a
                    következése?</p>
                <p> </p>
            </div>
        <div type="chapter">
                <head>VI.</head>
                <p>Aznap éjjel a Noe bárkája lakói közül senki sem hunyta le a szemét.</p>
                <p>Berta lelkét félelem és rossz előérzet gyötörte, szüntelen a kis fiára gondolt,
                    aki most Párisban idegen emberek között éli leggyönyörűbb és leggyámoltalanabb
                    éveit. Négyéves már a kis Franz és ebből a négy esztendőből négy hónapot sem ült
                    az anyja ölében. Miért kell ennek így történni?</p>
                <p>Ha erre gondolt, görcsös fájdalom markolta meg a szivét. Ugy érezte, hogy
                    ilyenkor majdnem gyűlöli az apját, a makacs, kemény, szinte kegyetlen öreg urat,
                    aki a lánya iránt való rajongó szeretetében oly ellenséges érzéssel van az
                    unokája iránt. Hogyan, hát őket kettőjüket, anyát és gyermeket, gyermeket és
                    unokát nem lehet egyszerre és együtt szeretni?</p>
                <p>Berta végiggondolta a maga tragédiáját. A kis Franz a báró halála után született.
                    Egész a szüle­tése napjáig senki sem tudta, senki sem várta az ő
                    világrajövetelét s a nagyapa kétségbe­esett, hogy a Müller-vagyon a kis Franz
                    születése által kicsúszik Lubinszky Taddeus kezéből. Nem önzésből, nem
                    irigységből, nem gonoszságból félt ő a kis Franztól, hanem mértéktelen és
                    majdnem beteges apai szeretete rémült el arra a gondolatra, hogy egy későn
                    született gyermek kiskorúsága alatt széjjelfoszlik, eladminisztrálódik az egész
                    vagyon és ügyvédek, gyámok, hatóságok martaléka lesz. Először azt kivánta, hogy
                    titkolják el az eljövendő örökös szüle­tését. A báró halála után Bertát Nizzába
                    küldte, majd Drezdában egy szanatóriumban helyezte el, hogy ott idegen név alatt
                    szülje meg gyermekét. A Müller-ház törvényes örökösét törvény­telen gyermek
                    gyanánt akarta felneveltetni, csakhogy a vagyont ő kezelhesse, gyarapíthassa,
                    őrizhesse tovább. Az öreg úr jót akart. Ő annyit dolgozott, nyomorgott,
                    szenvedett a maga hosszú életében, s oly roppant örömet érzett leánya káprázatos
                    házasságán, amely Bertát az ország leggazdagabb asszonyává tette, hogy szinte
                    beletébolyodott ebbe a mérhetetlen szerencsébe. Rögeszméjévé vált, hogy ezt a
                    szerencsét a Müller Fritz báró posthumus örököse halomra fogja dönteni.</p>
                <p>Berta ellenállt. Kiállt a világ elé a báró gyermekével... Az öreg lengyel akkor
                    majdnem belepusztult ebbe. De az örökség nem szenvedett kárt; a gyermek gyámja
                    Lubinszky lett, aki néhány év alatt megtizszerezte a vagyont. De jött a háboru
                    és a nagyapa igazolva látta az ő aggodalmait. Menteni, ami menthető! - ezt a
                    programot félelmetes erővel valósította meg. Ahogy leánya újból férjhez ment, új
                    veje, Birukov herceg vagyonát is a maga hatásköre alá vonta. Most már két
                    roppant gazdaság felett uralkodott korlátlanul. És amikor elérkezettnek látta az
                    időt, mind a kettőt pénzzé tette, a hercegi vagyonból életjáradékot csinált, a
                    Müller-házét pedig... Nos, igen, a Müller-ház vagyonát elsikkasztotta. Ez a
                    vagyon most az Angol Bankban van, Lubinszky Taddeus letétjében, eltitkolva a
                    magyar kormány, az árvaszék és a Nyersolajtröszt előtt.</p>
                <p>Berta megborzongott. Apja szembeszállt egy országgal a maga rögeszméjének
                    ellenállhatatlan kényszere alatt. Meglopta a saját unokáját, meglopta ezt a
                    szegény országot... meglopta azt a sírban fekvő drága, nagy halottat.</p>
                <p>Ugy látszik, az Isten ezt nem hagyja bosszulatlanul. Az öreg úr elvesztette
                    hideg, józan itélőképességét és objektivitását. Berta érezte, hogy apja itt
                    valamit nagyon rosszul csinált. Ha már elsikkasztotta a pénzt, miért helyezte
                    azt a maga letétjébe? Miért nem az anya vagy a fiú nevére? És ha kivitte
                    külföldre, miért hozta vissza, újra vissza, ide Magyarországba, a magyar
                    törvények fennhatósága alá? Bertának eszébe jutott, hogy a nagy bűnösök a
                    bűntett után ellenállhatatlan kényszer hatása alatt felkeresik azt a helyet,
                    ahol Isten és ember ellen el­követték a bűnt. Eszébe jutott Raszkolnikov... ah,
                    az üldöző furiák!...</p>
                <p>De, úgy látszik, Lubinszky most maga is észrevette a hibát. Fél a haláltól...
                    Igen, mert akkor az Angol Banknál jelentkezni kell az örökösnek... Az örökös ő,
                    az elhunyt leánya... Ez diplomáciai tárgyalásokra vezet és kitudódik
                    minden...</p>
                <p>Berta foga vacogott és oly félelem rázta meg, hogy kiugrott az ágyából, pongyolát
                    kapott magára és átszaladt az apja hálószobájába.</p>
                <p>Az öreg úr asztalnál ült és írt.</p>
                <p>Észre sem vette, hogy kinyilt az ajtó.</p>
                <p>A szobában csak egyetlen láng világított, amely koncentrált fényét a papirra
                    vetette.</p>
                <p>Az apa szürke, millió ránccal barázdált arca sejtelmes, ijesztő félvilágításban
                    homályosult el. A keze sebesen járt a papiron. Görnyedt hátán és széles, leeső
                    két vállán csak vékony fénycsík szaladt végig és az egész alakot csak
                    konturokban rajzolta oda a barna asztal fölé. Olyan volt, mintha egy szellem
                    hajolna a fehér papirosra.</p>
                <p>- Apám! - suttogott Berta és odasuhant az öreg lengyel elé.</p>
                <p>Lubinszky felrezzent.</p>
                <p>- Berta!</p>
                <p>- Apám, te még írsz?</p>
                <p>- És te ébren vagy, Berta? Félsz? Beteg vagy? Baj van, Berta, az Istenért...</p>
                <p>- Félek... Nem tudok aludni...</p>
                <p>- Oktalanság...</p>
                <p>- Maradhatok?</p>
                <p>- Megfázol.</p>
                <p>- Olyan melegem van.</p>
                <p>- Láz?</p>
                <p>Az öreg úr felkelt, megsimogatta Berta lángban égő arcát.</p>
                <p>- Beszélj, kislányom, mi bajod?</p>
                <p>- Te olyan furcsa vagy...</p>
                <p>- Ne aggódj...</p>
                <p>- A Franz pénze...</p>
                <p>- A tiéd...</p>
                <p>- De én félek...</p>
                <p>Lubinszky felpattant.</p>
                <p>- Ugy van jól, ahogy én csináltam.</p>
                <p>Aztán elmosolyodott.</p>
                <p>- Vagy attól félsz, hogy meghalok?</p>
                <p>Berta felsikoltott.</p>
                <p>- No, no, csak tréfáltam... De az ember halandó. És most írom a
                    végrendeletemet.</p>
                <p>- Apám!</p>
                <p>- Arra az esetre, ha még ma éjjel vagy mielőtt Londonba érek... nos, ha időnek
                    előtte meg­hal­nék... mert ha ott vagyok, akkor már nincs szükség
                    végrendeletre... akkor már minden a tiéd.</p>
                <p>- De én jobb szeretném...</p>
                <p>- Nem. Csak legyen a tied.</p>
                <p>- Én majd Franznak adom.</p>
                <p>Lubinszky nevetett.</p>
                <p>- Hohó, hát olyan együgyünek gondolod te az apádat? Hát azt hiszed, hogy már úgy
                    meg­öregedtem? Nono, kislányom, ne sirj. Én tudom a kötelességemet. Én a siron
                    túl is vigyázok ám rád. A te öreg, ráncos, gonosz apád onnan a másvilágról is
                    folytatja zsarnokoskodását az ő kislánykája felett. Tudod hogy? Hát a három és
                    félmillió dollár is tőke-hitbizomány lesz. Első élvezője Birukov hercegné,
                    Lubinszky Berta. Az ő halála után a törvényes örököse... és pedig az elsőszülött
                    fia... báró Müller Franz... az ő halála után báró Müller Franz elsőszülött
                    fia... és így tovább, Berta... A hitbizomány ura aztán valami életjáradékot ad
                    fiu- és nőtestvéreinek... de a tőke érinthetetlen, azt nem lehet sem elprédálni,
                    sem elosztogatni.</p>
                <p>Az öreg úr arca lángolt a diadal és a boldogság mámorától.</p>
                <p>- Látod, így zsarnokoskodom én az utódaim felett.</p>
                <p>- De jogod van-e ehhez?</p>
                <p>- Ezért az Istennek felelek.</p>
                <p>Berta szeméből szüntelen folydogált a könny.</p>
                <p>- Hát, ha igy akarod, apám...</p>
                <p>Az öreg úr hangja melegen, rajongással, de erélyesen csengett.</p>
                <p>- Igen, így akarom, lányom. Én érzem, hogy nem viszem soká. És tudom, hogy neked
                    nincsen más támaszod, csak én.</p>
                <p>- Ha ezt Alexej hallaná!</p>
                <p>- Az urad szeretetreméltó, kedves, drága gyermek. De az élethez nem ért. Téged
                    szeret és boldog... azt hiszi, hogy ennyiből áll az ember élete. És ne feledd,
                    hogy éppen az ő példáján okulva féltem a te gyermekedet is.</p>
                <p>- Hogy érted ezt, apám?</p>
                <p>- Nem bízom a fiatalokban. Féltem a jövő generációt. Féltem a gazdag és magukra
                    hagyott örökösöket. Féltem azokat a gyermekeket, akik egy lágy, érzelmes, félénk
                    és rajongó anya oldalán lépnek be az életbe. Ne feledd, hogy Alexej is a
                    pusztulás tragikus küszöbéről fordult vissza... és hogy csak a te mennyei
                    szerelmed hozta vissza az eleven emberek közé... vagyis csak egy angyali
                    véletlen... És ne feledd, hogy te még magad is fiatal vagy, még vannak
                    illúzióid, van szíved és véred és idegeid és lehetnek szenvedélyeid...</p>
                <p>Az öreg úr itt összeharapta az ajakát.</p>
                <p>- Eh, egyszóval én megadom neked, amit adhatok. Megadom neked azt, hogy az élet
                    anyagi oldalával soha, soha törődnöd ne kelljen. Nagy dolog ám ez! Az emberek
                    élete nagy részben a pénz után való hajszában merül ki. A kenyér, a gond, az
                    állás, az üzlet, a mindennapi élet... a tegnap adóssága, a ma gondja, a holnap
                    réme... mily lealázó, utálatos, állati sors! Ha elgon­dolom, hogy az én hetvenöt
                    esztendőm fele úgy folyt le, mint egy igavonó baromé! Mennyi szépség, tudás,
                    jóság pocsékolódik el amiatt, hogy az emberek nagyobbik részének minden
                    életereje, tehetsége, jóravaló ösztöne, leleményessége kimerül a mindennapi
                    kenyér után való lihegő erőlködésekben. Pfuj, undorító, méltatlan és
                    igazságtalan embersors!</p>
                <p>- Szegény, drága apám!</p>
                <p>Lubinszky nagyot lélekzett.</p>
                <p>- Te erről mitsem tudsz. De sokat tudok ám én, édes gyermekem!</p>
                <p>- De téged is megsegített az Isten.</p>
                <p>- A végén. Én pedig azt akarom, hogy ti soha ne tudjatok meg semmit abból, amit
                    én szenved­tem.</p>
                <p>- Értem.</p>
                <p>- Nos, ezt adom én neked. Az élet egyik oldalát szépen kifényesítettem a
                    számodra. A másik oldal a lelki dolgoké... Ebben nem lehetek a
                    segítségedre...</p>
                <p>- A házasságomra gondolsz?</p>
                <p>- Arra is, a fiadra is, a feleség és az anya sokféle problémájára is és ne
                    feledd, hogy te még magad is fiatal vagy, még vannak illuzióid, van szíved és
                    véred és idegeid és lehetnek szen­vedélyeid.</p>
                <p>- Óh, apám...</p>
                <p>- Lehetnek...</p>
                <p>- De én szeretem Alexejt...</p>
                <p>- Most még úgy gondolod...</p>
                <p>- Biztos vagyok benne.</p>
                <p>- Ez nem elég.</p>
                <p>- Ő is szeret engem.</p>
                <p>- Lehetséges.</p>
                <p>- Apám, te elrémítesz...</p>
                <p>Az öreg lengyel megsajnálta Bertát.</p>
                <p>- Nem bántalak, lányom. Nem akartalak bántani. Csak azt mondtam, hogy az élet
                    nagyon rejtelmes valami. Az ember nagyon különös lény. A jövőbe nem lehet
                    belátni.</p>
                <p>- Gondolsz valamit?</p>
                <p>Semmit. Én nem is értek ezekhez.</p>
                <p>- Te is sokat szenvedtél.</p>
                <p>- De már elfelejtettem. Nem emlékszem rá. Csak azt akartam mindezzel mondani,
                    hogy az élet két részből áll. Egy anyagi és egy lelki félgömb teszi ki az
                    egészet. Én csak az első rész nyugalmát, biztonságát és szépségét adhatom meg
                    neked. De azt meg is adom. Még ha ezért keresztre feszítenek is.</p>
                <p>Mind a ketten sírtak.</p>
                <p> </p>
            </div>
        <div type="chapter">
                <head>VII.</head>
                <p>Rég elmult éjfél, amikor Berta visszalopódzott a hálószobájába. Az egész kastély
                    aludt. A folyosó szőnyegei elnyelték a lépéseit. Koromsötét volt az éj, csak egy
                    apró villanykörte világított a folyosón, egy vörös biztonsági láng arra az
                    esetre; ha rövidzárlat vagy egyéb defektus kioltaná a villanylámpákat. Berta
                    félni kezdett az ismeretlen miliőben. Alig néhány napja lakott itt s most
                    csodálkozni kezdett, hogy éjszakának idején ilyen magános kirándulásra
                    ragadtatta magát. Háború, forradalom, menekülés, Zürich, London, szállodákban,
                    hálófülkék­ben, hajókabinokban töltött évek, sóvárgás a kisfia után, ez a
                    titokzatos szigeti vadon, az apja tragikus szavai, képzelődései a halálról... ez
                    a sok súlyos impresszió amúgy is betegre roncsolta az idegrendszerét... s most
                    az éjszaka csendjében, amelyet csak a dunai széltől meg-megforgatott szélkakas
                    csikorgása tört meg - hirtelen reszketni kezdett.</p>
                <p>És eszébe jutott régi, nyugodt, önfeledt élete ott fenn a havasokon, első ura
                    mellett, a Müller-vár vastag falai között.</p>
                <p>Mi minden történt azóta!... Óh miért is kellett a szép, nagy, hatalmas Müller
                    Fritznek meg­halni!</p>
                <p>Erre a gondolatra Berta rémülten rezzent össze. Mi ez? Müller Fritz jut eszébe
                    itt, a hercegi férje mellett, apja és régi dajkája, Zsófia-Olga közelében, tiz
                    lépésnyire az őérte rajongó drága, bölcs, erős apjától... Miért van az, hogy oly
                    kimondhatatlanul árvának érzi magát s hiába erőlködik, hogy szép, fiatal,
                    szerelmes urára gondoljon, aki most a paradicsomkertet építi Ádám és Éva számára
                    a Duna hullámai között... Hogyan van az, hogy most Fritz nevét szeretné
                    elkiáltani s őt szeretné visszahívni a másvilágról, hogy tegyen mindent meg nem
                    történtté, ami azóta megtörtént?...</p>
                <p>Egy pillanat alatt futott végig ez a rémület az agyán... rémület, önvád,
                    csodálkozás és vágyó­dás... az agyán keresztül az ő kis árva, elhagyott,
                    szegényke fia után és öntudatlanul felsóhaj­tott:</p>
                <p>- Én édes kis fiam!</p>
                <p>Aztán futásnak eredt. A folyosó jobbra kanyarodott. Ahogy az épületnek erre a
                    keleti oldalára került, hirtelen éles fehérkékes fénysávot pillantott meg, amely
                    öt lépés távolságra kettészelte a sötétvörös szőnyeget, az aranyozott barna
                    falburkolatot és a faragott menyezetet. A hold fénynyalábja volt, amely besütött
                    a gótikus ablakon.</p>
                <p>Berta felsikoltott. Ugy rémlett előtte, hogy ott a fehér fényözönből egy gomolygó
                    ködalak bontakozik ki. Egy vékony, törékeny, gömbölyü hátu ködember
                    körvonalai.</p>
                <p>- Szentséges Isten, az én édesapám!</p>
                <p>Berta lába mintha belegyökerezett volna a vörös szőnyegbe. Moccanni sem tudott.
                    Szeme kerekre meredt s úgy bámulta a mindjobban összesűrűsödő, folyton imbolygó,
                    lengő köd­alakot, amelynek most már arca, keze, lába is határozott formát nyert;
                    az agg Lubinszky Taddeus arcát, kezét, lábát... és az egész test mintha úszott
                    volna a holdsugarakon, alulról felfelé, át a becsukott ablakon, ki az
                    éjszakába...</p>
                <p>Berta utána bámult... Az apja volt, vagy annak a képmása, eleven vagy holt ember,
                    vagy annak az árnyéka? Körülnézett... Körülötte senki. Halálos csend. Ő
                    reszketett és vacogott a foga. A kastély tornyában megszólalt az óra. Egy,
                    kettő, három... mély, zengő harangütés... azután két magasabb, élesebb kongás...
                    tehát három óra és két negyed...</p>
                <p>- Félnégy... mondta hangtalanul és keresztet vetett magára...</p>
                <p>Kinézett az ablakon, kereste a holdsugáron uszó emberalakot. Nem látott
                    semmit.</p>
                <p>Minden erejét összeszedte s bevánszorgott a szobájába. Az ágya mellett ott állott
                    az ura.</p>
                <p>- Berta!</p>
                <p>- Alexej!</p>
                <p>- Hol jársz te éjszaka?</p>
                <p>Berta szó nélkül összeroskadt.</p>
                <p>A herceg karjaiba kapta és lefektette az ágyba.</p>
                <p>- Mit tettél, Berta?</p>
                <p>- Nem tudom.</p>
                <p>- Hol voltál?</p>
                <p>- Az édesapámnál.</p>
                <p>- Berta, te hazudsz!</p>
                <p>- Alexej!</p>
                <p>Sokáig némán, szinte megdermedve bámulták egymást. Végre Alexej kivette az óráját
                    és komoran, lassan, szinte szótagolva megszólalt:</p>
                <p>- Most pontosan félnégy.</p>
                <p>- Igen. Hallottam az órát.</p>
                <p>- Hol?</p>
                <p>- Itt a szobám előtt.</p>
                <p>- Mióta állsz ott?</p>
                <p>- Most érkeztem ide. Az apámnál voltam. Tanácskoztunk. És borzalmas vizióm
                    volt.</p>
                <p>Alexej rémülten nézett a feleségére.</p>
                <p>- Berta, én félek, hogy nagy szerencsétlenség szakadt ránk.</p>
                <p>Berta felsikoltott.</p>
                <p>- Meghalt?</p>
                <p>- Kicsoda? - kérdezte Alexej borzalommal.</p>
                <p>- Az apám!</p>
                <p>A herceg rámutatott az óra számlapjára.</p>
                <p>- Most félnégy. És én éjfél előtt tiz perccel léptem be az apád szobájába.</p>
                <p>Berta eszelősen ismételgette a szavakat.</p>
                <p>- Éjfél előtt tiz perccel...</p>
                <p>- Megnéztem az órát.</p>
                <p>- Én is akkor mentem oda.</p>
                <p>- Hova?</p>
                <p>- Papához.</p>
                <p>Most Alexej rémült el.</p>
                <p>- Berta, te félrebeszélsz!</p>
                <p>- Esküszöm, hogy ott voltam a papánál, de téged nem láttalak.</p>
                <p>A herceg két lépést hátrált. Önkéntelenül megborzadt ettől az asszonytól, aki egy
                    őrült vagy egy lunátikus ártatlanságával állít égbekiáltó lehetetlenségeket.
                    Végignézett a halálsápadt, remegő, kimerült asszonyon.</p>
                <p>- Fázol?</p>
                <p>- Borzasztóan ég az egész testem.</p>
                <p>- Lázad van.</p>
                <p>- Lehet. Kimerített a félelem és az izgatottság. Papa borzasztókat beszélt. De te
                    miért mondtad, - tette hozzá szemrehányólag, - hogy te is a papánál voltál?</p>
                <p>Alexej egy pillanatig gondolkodott. Először azt határozta el, hogy Bertát
                    meghagyja a maga beteg képzelgésében. De aztán hirtelen lemondott erről a
                    szándékáról. Jobb lesz, ha Bertát mindjárt az első esetnél kigyógyítja holdkóros
                    álomlátásaiból.</p>
                <p>- Berta, te tévedsz. Te nem voltál a papánál. Ha akarod, keressük fel őt, keltsük
                    fel s kérdez­zük meg, hogy kivel beszélgetett éjféltől kettőig. Akarod?</p>
                <p>- Nem. Én nem vagyok bolond.</p>
                <p>- De lehet, hogy beteg vagy.</p>
                <p>- Nem. Én mindenre tisztán emlékezem. Arra is, hogy a papa idáig követett a
                    folyosó fordulatáig. Itt beleszivódott a holdsugárba és a holdsugarakon
                    felúszott a fellegek közé. Ezt is világosan láttam.</p>
                <p>Alexej majdnem sírva fakadt.</p>
                <p>- Berta, az Istenért, te még mindig önkívületben vagy. Berta, ébredj fel.
                    Berta!...</p>
                <p>És odarohant a sápadt, reszkető asszonyhoz, magához szorította és az arcát
                    csókolgatta.</p>
                <p>- Berta, ébredj fel!</p>
                <p>- Ébren vagyok.</p>
                <p>- Csókolj meg.</p>
                <p>Berta hideg száját odaérintette az ura arcához.</p>
                <p>- Csókolj.</p>
                <p>- Csókollak.</p>
                <p>Alexej semmit sem érzett a csókok mámoros ízéből.</p>
                <p>Végigsimította az asszony haját, nyakát, karjait.</p>
                <p>- Berta, szólj, mondd, hogy megtréfáltál. Lásd, kimondhatatlanul megijesztettél.
                    Egy teljes óra, nem, másfél óra óta várlak. Bejártam az összes folyosókat.
                    Már-már fellármáztam a cselédséget. De meggondoltam. Anyámnak is szólni akartam,
                    de nem mertem. Mit hihettek volna? Reszkettem, hogy a komornád felébred és
                    észreveszi ezt a kínos helyzetet. Egy fiatal férj, aki másfél óráig hiába keresi
                    a feleségét éjnek idején, a hálószobájában. Már mindenféle őrültségeket
                    gondoltam.</p>
                <p>- Gyanusítottál...</p>
                <p>- Majdnem.</p>
                <p>- Ugyan kivel?</p>
                <p>- Őrültség. Férfiember csak a cselédség sorából alszik itt a házból...</p>
                <p>- És mégis.</p>
                <p>- Az ember, ha szerelmes, akkor minden képtelen, aljas és rosszhiszemű feltevésre
                    képes. Bocsásd meg... én is visszaborzadtam a magam sötét, komisz
                    képzelődésétől... A kápolnába is elszaladtam, hátha oda mentél imádkozni...</p>
                <p>- Nem mernék odamenni éjjel...</p>
                <p>- Arra is gondoltam. Vissza is szaladtam nyomban. Most értem ide. Futva jöttem.
                    Csoda, hogy nem találkoztunk...</p>
                <p>Alexej hirtelen felkapta a fejét. Egyszerre átvillant az agyán, hogy hátha éppen
                    ő maga volt az, akinek átsurranó alakját Berta a holdfényben megpillantotta. Ez
                    természetes magyarázat volna, de a látogatás az apánál... ez, szentséges Isten,
                    rettenetes, foka a hisztériának vagy szomnam­bulizmusnak!</p>
                <p>Berta felemelkedett az ágyában. Kinyujtotta kezét és felemelte vékony, fehér
                    mutatóujját. Ünnepélyesen, szomorúan, de erélyesen rászólt a hercegre:</p>
                <p>- Alexej, térdelj le! Nagy szerencsétlenség ért valamennyiünket.</p>
                <p>A herceg odakúszott az asszony lába elé.</p>
                <p>- Ébredj fel, gyönyörűm.</p>
                <p>- Ébren vagyok és józan. Tisztán gondolkodom és birtokában vagyok minden
                    érzékszervem­nek. Most már tudom, hogy mi történt velem az éjjel. Álmodtam.
                    Fantáziáltam. De nem voltam beteg. Földöntúli hatalmak zsákmánya vagyok. Látok
                    és érzek nyomokat, amik közön­séges ember előtt rejtve vannak, vagy csak haláluk
                    pillanatában nyilatkoznak meg. Én ma éjjel akaratomon kívül kimentem a
                    folyosóra, hogy tanúja legyek, mint válik el az én drága apám szelleme a
                    testtől... Én láttam, hogy bontakozik ki a lélek az ő durva testi ruhájából...
                    Láttam, hogy először tétovázva, ködszerűen imbolyogva, aztán mindjobban
                    összesűrűsödve felveszi égi alakját a lélek és elszáll e földről... el...
                    el...</p>
                <p>- Berta, ne beszélj! - könyörgött a herceg.</p>
                <p>- Alexej, beszélek! Mert ma éjjel, három óra után két negyeddel, amikor a
                    toronyóra három mélyet és két negyedet ütött, Alexej, mialatt te a kápolnában
                    jártál, én mondom neked Alexej, hogy meghalt az én apám...</p>
                <p>Berta felsikoltott és visszahanyatlott az ágy vánkosaira.</p>
                <p> </p>
            </div>
        <div type="chapter">
                <head>VIII.</head>
                <p>Alexej herceg ott virrasztott a felesége ágyánál reggelig. Berta csaknem
                    mozdulatlanul feküdt, sápadtan, de nyugodt arccal, egyenletesen pihegve a nagy
                    kimerültségtől. Alexej először arra gondolt, hogy édesanyja után szalad; aztán
                    Lomow Zsófiát akarta felkelteni; sokáig küzdött magában, nem volna-e kötelessége
                    orvosért küldeni. De hová? Most jutott eszébe, hogy a Noe bárkáján nincs orvos.
                    Arra senki sem gondolt, hogy itt valaki meg is betegedhetik. Első dolgom lesz, -
                    tette fel magában - hogy uradalmi orvost fogadjak. Ujra és újra ráhajolt Bertára
                    és a lélekzetét leste. Az asszony mélyen, tisztán, erősen lélekzett. A pulzusát
                    fogta s a szívére tette a kezét. Semmi rendkívüli. A teste nem volt túlságosan
                    meleg; Berta látszólag jóízűen, mélyen szendergett, mint egy egészséges
                    gyermek.</p>
                <p>A herceg kissé megnyugodott. Valószínűleg többet evett a kelleténél s az apja
                    komoly szavai is felizgatták szegényt. Hiszen még valóságos gyermek. Nem csoda.
                    Rosszat álmodott. Öntudatlan állapotban felkelt, az apjához akart menni, mert
                    róla álmodott. Utközben félig felébredt, megijedt, egy kis enyhe idegsokkot
                    kapott és vizionált. Ennyi az egész. Vele is megtörtént ez
                    kisgyermekkorában.</p>
                <p>Alexej az ágy szélén ült és ahogy gondolkozott, a vékony, halvány szájaszéle
                    öntudatlanul reszketett. Néha suttogva egy-egy szót mondott ki:</p>
                <p>- Azért mégis nagy baj... Kár volt... Nem igy képzeltem a Noe bárkáját... Hiába,
                    ügyefogyott, gyámoltalan teremtés az ember. És a természet nagyon kegyetlen.
                    Tegnap például milyen csúf idő volt. Az időjárást nem lehet bérbevenni; esőt,
                    szelet, hideget, meleget nem lehet kormá­nyozni. És az egészséget sem. Mi lesz,
                    ha kiderül, hogy Berta epileptikus vagy hisztérikus, vagy holdkóros? Ez
                    rettenetes volna. Akkor az egész Noe bárkája nem ér semmit, akkor az egész élet
                    hiábavaló, gyalázatos teher.</p>
                <p>A herceg szíve hevesen dobogott és tehetetlen dühvel mérlegelte ezeket a sötét
                    eshetőségeket. De egy idő múltán hirtelen megenyhültek az arcvonásai.</p>
                <p>Berta az utóbbi években Zürichben és Londonban sokat foglalkozott spiritizmussal.
                    Minden­áron médium szeretett volna lenni és ettől a szándékától csak a
                    legnagyobb eréllyel lehetett őt visszatartani. Berta sokszor hallotta, hogy
                    kiválasztott médiumok gyakran látják, mint hagyja el a lélek a testet a halál
                    pillanatában. És sokszor mondta, hogy első férje a halála után követ­kező
                    időkben neki is gyakran megjelent. Az bizonyos, hogy Bertára még most is nagy
                    hatással van a báró... A férfi oly erős egyéniség volt és Berta oly fiatalon
                    került ennek az egyéniségnek a hatása alá... nem csoda, hogy még most is tart a
                    szuggessziója.</p>
                <p>Alexej éles fájdalmat érzett a szívében. Berta tulságosan sokat foglalkozik a
                    gyermeke apjával. Nem meri bevallani, de bizonyos, hogy a spiritizmus is azért
                    érdekli, mert szeretne ujra érintkezésbe jönni a halott szellemével.</p>
                <p>- Eh, botorság! - mondta félhangosan a herceg s újra Berta fölé hajolt.</p>
                <p>Berta ajka gyengén megmozdult.</p>
                <p>Mintha valamit mondani akarna.</p>
                <p>A herceg az asszony ajkához tartotta a fülét.</p>
                <p>Halk sóhaj.</p>
                <p>A férfi szíve hevesen dobogott.</p>
                <p>- Azt izenem neki...</p>
                <p>Ezt a három szót tudta kivenni Berta elhaló sóhajtásából. Még jobban
                    megfeszítette érzékeit és szemével, szájával, fülével egyszerre próbálta
                    felfogni az alvó suttogását.</p>
                <p>- A viszontlátásra... Köszönöm...</p>
                <p>Aztán olyan nyelven következett néhány szó, amelyet Alexej nem értett. Majd ismét
                    két szó németül.</p>
                <p>- Megmentettem őt.</p>
                <p>Alexej visszatartotta a lélekzetét.</p>
                <p>- Örökké... Bocsáss meg... Soha...</p>
                <p>Tovább nem merte hallgatni. Felállt és kettőt hátralépett.</p>
                <p>- De hiszen ez borzasztó, - gondolta kétségbeesve. - Ez az asszony apja
                    szellemével beszél és általa első urának küld üzenetet... Nincs jogom tovább
                    hallgatni, de nincs is bátorságom... Elég... Berta nem szeret engem.</p>
                <p>Alexej az ágy lábánál levő karosszékbe ült és azon töprengett, hogy mitévő
                    legyen. Igy aztán az egész élet összeomlott. Berta beteg és nem is szereti őt.
                    Az egész házasságnak semmi értelme, az egész életnek semmi szépsége. Vége
                    mindennek. A boldogságnak, a nyugalomnak, az élet szeretetének... Vége...</p>
                <p>Tovább nem tudott jutni töprengésében. Még azt sem tudta elhatározni, Bertának
                    vagy az édesanyjának, vagy apósának szóljon a mai éjszaka borzalmairól. Talán
                    legokosabb volna titokban tartani az egészet. Ha felébred, Berta bizonyára
                    elfelejti vagy letagadja álmát és hallucinációit. Végre is az ember nem felelős
                    azért, amit idegrendszere művel az akarat és öntudat ellenőrzése nélkül. Berta
                    halálra rémül, vagy a szinlelés és képmutatás fegyvereivel kénytelen védekezni.
                    Meg az is lehet, hogy öntudatos állapotában sértetlen és mindenekfelett való a
                    hozzá való szerelme. Eddig nem is volt oka kétségeskedni és panaszkodni soha.
                    Jó, tehát nem szól senkinek. De hogy birja ki ő maga ezt a szörnyü titkot? Hogy
                    tudja ő majd megcsókolni, karja közé zárni, szerelmesen becézgetni azt az
                    asszonyt, aki állandóan csalja. Csalja? Hát csalás az, ha egy asszony a második
                    férje oldalán az elsőről álmodik?</p>
                <p>Alexej összerezzent.</p>
                <p>És ki tudja, miket álmodik? Örökké... bocsáss meg... soha... ezt suttogta Berta
                    vértelen ajka. Nem azt jelenti-e, hogy Berta még most is Müller bárót szereti,
                    örökre szereti. Bocsánatot kér, hogy ujra férjhez ment és megigéri neki, hogy a
                    gyermeke apját többé nem csalja meg soha...</p>
                <p>- Eh, én is őrült vagyok - szégyelte el magát Alexej és megrázta vállait. - Egy
                    lázban delirizáló beteg szavait nincs jogom féltékenyen és rosszhiszemüen
                    félremagyarázni. Ki tudja, miről álmodik.</p>
                <p>E pillanatban Berta megmozdult az ágyban.</p>
                <p>Alexej elpirult és Bertához ugrott.</p>
                <p>- Berta... jól vagy, édes szívem?</p>
                <p>Berta kerekre nyilt szemmel körülnézett és csodálkozva kérdezte az urát:</p>
                <p>- Alexej, hogy kerülsz te ide?</p>
                <p>- Rég itt vagyok, szívem...</p>
                <p>- Még az este jöttél?</p>
                <p>- Az éjszaka.</p>
                <p>- Miért nem keltettél fel?</p>
                <p>- Sajnáltalak.</p>
                <p>- Pedig jól tetted volna. Oly rosszat álmodtam.</p>
                <p>- Mit? - kérdezte Alexej remegve a felindulástól és félelemtől.</p>
                <p>- Nem tudom tisztán. Nagy zürzavar. Franz apjáról álmodtam.</p>
                <p>- Hála Isten, hogy bevallja - gondolta magában a herceg boldogan.</p>
                <p>Berta kéretlenül folytatta:</p>
                <p>- Fritz a kicsikét követelte rajtam.</p>
                <p>- Szemrehányást tett?</p>
                <p>- Igen. Azt mondta, hogy én kitettem őt, elhagytam, eltaszítottam magamtól, mint
                    egy kis lelen­cet. Én védekeztem. Bocsánatot kértem. És megfogadtam, hogy nem
                    fogom elhagyni soha...</p>
                <p>Alexej karjai közé kapta feleségét és majd megfojtotta szerelmes csókjaival.</p>
                <p>*</p>
                <p>Délelőtt 10 óra felé arra ébredtek, hogy erélyesen kopognak az ajtón.</p>
                <p>- Mi az? - suttogta félősen Berta és kiugrott az ágyból. Felhúzta a rollót.</p>
                <p>A keleti ablakon csak úgy dőlt be a napsugár. Gyönyörü télvégi reggel volt. Az
                    átlátszó fényes levegőben a szlavoniai hegyekig el lehetett látni. Bertát
                    valósággal átvilágította a sugárözön. A házaspár roppant zavarban volt. Ki lehet
                    az, aki a hálószoba ajtaján csengetés előtt kopog­tatni mer?</p>
                <p>A kopogtatás megismétlődött, sőt valaki be is szólt a dupla ajtón át.</p>
                <p>- Berta!</p>
                <p>- Mama! - kiáltott a herceg és rohant az ajtóhoz.</p>
                <p>Az ajtóban Ivanovna Alexandra állt.</p>
                <p>- Mi történt az Istenért? - kérdezte a herceg.</p>
                <p>- A papa? - sikoltotta Berta.</p>
                <p>- Igen, - felelt szomoruan a hercegnő és két kezébe vette menye halálsápadt
                    arcát.</p>
                <p>- Meghalt? - hördült fel Alexej.</p>
                <p>- Az Isten akaratából.</p>
                <p>A fiatal herceg keresztet vetett magára. Berta lerogyott egy székre és keservesen
                    sírt.</p>
                <p>- Tudtam, tudtam, - zokogott csendesen - én már az éjjel tudtam.</p>
                <p>- Álmodtad?</p>
                <p>- Nem tudom, de láttam, hogy mint hagyta el a lélek...</p>
                <p>Felöltöztek és átmentek az öreg úr hálószobájába.</p>
                <p>Lubinszky Taddeus mellett Lomow Zsófia virrasztott.</p>
                <p>- Hirtelen érte a halál.</p>
                <p>- Agyvérzés?</p>
                <p>- Igen. Hetvenkétéves volt. Az Isten nyugosztalja. Nagy életet élt.</p>
                <p>A herceg megrendülve állt a halott ember mellett.</p>
                <p>- Az éjjel még semmi baja... Itt voltam nála éjféltől kettőig. A végrendeletét
                    írta.</p>
                <p>- Már érezte a halált...</p>
                <p>- Nem tudott elmenni Londonba...</p>
                <p>- Ettől félt nagyon.</p>
                <p>Lomow Zsófia felkelt és intézkedett, hogy a halottat kiterítsék és ravatalra
                    tegyék.</p>
                <p>Berta a szoba sarkában ült és csendesen imádkozott. Nem sírt.</p>
                <p>- Igy akarta az Isten.</p>
                <p>- Áldassék az ő neve - tette hozzá a hercegnő.</p>
                <p>- Most majd elmegyek a fiamért - sóhajtott Berta.</p>
                <p>- Igen.</p>
                <p>- Temetése után rögtön.</p>
                <p>- Igen.</p>
                <p>Alexandra Ivanovna arra gondolt, hogy Berta a maga nagy fájdalmában expiálni
                    akarja a fia ellen elkövetett bűnt. A bűnt, amit elsősorban a halott követett el
                    a kis gyermek ellen... s amely­ben ők valamennyien bűnrészesek voltak. A halál,
                    vagy a nagy szorongattatások pilla­natában mindenki vezekelni és jóvátenni akar.
                    Mindenki bűnbocsánat és kegyelem után áhítozik. Ez az egyetlen vígasztalása.</p>
                <p>Alexej pedig az éjszakai szörnyű kalandra gondolt. Berta megérezte apja
                    tragédiáját. Most már soha többé nem lehet vele elhitetni, hogy az álomlátás
                    logikus lélektani következése volt az öreg úr esti beszélgetésének. Lubinszky
                    Taddeus tegnap este már érezte a halál közeledését. Azért beszélt róla s azért
                    készítette el a végrendeletét is. Ez volt az oka Berta rémlátásainak... de, jaj,
                    Berta egész életében babonás hittel hiszi majd, hogy ő látta apja szellemét
                    kiválni a testből... Borzasztó csapás ez. Berta amúgy is hajlamos a képzelődésre
                    és a babonára. Az idegrendszere gyenge, a szervezete törékeny. Istenem, mi lesz
                    ebből idővel!</p>
                <p>De Berta nyugodt volt. Szent belenyugvással gyászolta az apját s csak azt
                    ismételgette, hogy elhozatja fiát.</p>
                <p>- Szabad? - kérdezte bágyadtan az urát.</p>
                <p>- Én sohasem elleneztem - felelte szeretettel a herceg.</p>
                <p>- Köszönöm. Bocsásd meg, hogy kételkedtem benned.</p>
                <p>- Óh.</p>
                <p>- Én nem hagyom el őt soha.</p>
                <p>- Soha.</p>
                <p>- Te is szeretni fogod?</p>
                <p>- Mint a magamét.</p>
                <p>- A tiéd.</p>
                <p>- A mienk.</p>
                <p>Az öreg lengyel ott feküdt az ágyon, halálos fehéren, halálos mozdulatlanul.</p>
                <p>Csoda, hogy ilyen emberek is meg tudnak halni.</p>
                <p>Ez volt az első temetés a Noe bárkájából... A halottat a kastély kápolnájában
                    temették el. Pécsről hozattak papot és orgonistát. Az orgonistát Regen
                    Richardnak hívták. A hercegnő a szertartás után mind a kettőnek megköszönte a
                    végtisztességet. Regen fátyolos szeme beleakadt Alexandra Ivanovna könnyes
                    tekintetébe.</p>
                <p>- Regen Richard? - kérdezte halk csodálkozással a bemutatkozáskor. - Mintha ezt a
                    nevet hallottam volna valahol. Művész úr magyar?</p>
                <p>- Bajor vagyok... München, Regensburg...</p>
                <p>- Valami koncerten hallottam...</p>
                <p>- Tula...</p>
                <p>- Ah! - villant meg a hercegnő szeme. - Ön járt a tulai kormányzóságban.</p>
                <p>- Birukov herceg karmestere voltam.</p>
                <p>Regen borzasztóan dadogott. És vörös, gyulladásos szemét törölgette. A hercegnő
                    szánakozva nézte a szegény öreg művészt.</p>
                <p>- Micsoda véletlen - sóhajtotta és kétszeresen érezte az elmulás és a lassu
                    enyészet tragikumát.</p>
                <p> </p>
            </div>
        <div type="chapter">
                <head>IX.</head>
                <p>Lubinszky Taddeus végrendelete szerint az ő bárhol található minden ingó és
                    ingatlan vagyo­nának kizárólagos örököse: leánya, Alexej Szergievics Birukov
                    herceg felesége, Lubinszky Berta.</p>
                <p>Ez volt a lényege az öreg lengyel végakaratának, amelyet halála éjszakáján írt
                    lázas sietséggel, éjfél után három óra körül vejével, a fiatal herceggel történt
                    beszélgetése után. A végrende­letben útbaigazítások is voltak arra nézve, hogy a
                    részvények, értékpapirok, arany- és pénz­letétek hol találhatók.</p>
                <p>Berta vergődő lelke megborzadt ettől a végrendelettől.</p>
                <p>- Ez nem az ő vagyona, - mondta a hercegasszonynak és Alexejnek, akik
                    kijelentették, hogy nyomban Londonba kell utazniok az örökség átvételére.</p>
                <p>A hercegasszony észrevette, hogy ez a kínos téma izgatja a fiatalokat.</p>
                <p>- Mindegy - szólt közbe szeliden. - Végeredményben úgyis a kis Franzé lesz
                    minden. Édes atyád úgy akarta, hogy te rendelkezzél a vagyon felett, nem pedig
                    az árvaszék: ennyi az egész.</p>
                <p>- Mi a teendő? - kérdezte gyámoltalanul Berta.</p>
                <p>- Elmegyünk Londonba és igazoljuk jogaidat az örökség átvételére.</p>
                <p>- És hitbizományt alapítunk, ahogy ő akarta!</p>
                <p>- Igen.</p>
                <p>- Nem sokáig élvezhettük a Noe bárkája paradicsomi nyugalmát - jegyezte meg
                    keserűen a herceg.</p>
                <p>- Majd visszajövünk, - vígasztalta az anyja.</p>
                <p>- Gyűlölöm a hivatalos herce-hurcákat. Mégis csak jobb lett volna, ha a
                    Csendes-oceán valamelyik szigetére bújtunk volna el. Nem így képzeltem a
                    dolgot.</p>
                <p>- Miért?</p>
                <p>A herceg lihegve beszélt:</p>
                <p>- Ugy képzeltem, hogy senkihez és semmihez semmi közünk többé. Hogy igazán úgy
                    élünk, mint Ádám és Éva a paradicsomban. Vagy ahogy a görög istenek éltek az
                    Olympuson. Utálom az embereket, akik az ő ostoba törvényeikkel,
                    paragrafusaikkal, formalitásaikkal jönnek s beleütik az orrukat a mi privát
                    ügyeinkbe.</p>
                <p>- Majd elvégzik az ügyvédek.</p>
                <p>- Hát akkor maradjunk itthon.</p>
                <p>- Nem lehet.</p>
                <p>- Jaj. Én úgy szeretnék pihenni.</p>
                <p>A hercegasszony szomorúan nézte a fiát. Eszébe jutott az a temérdek fájdalom,
                    amit ez az egzaltált, pazar és beteg gyermek okozott az ő anyai szívének. A
                    párisi, montecarloi és nizzai kártya-éjszakák, a morfin- és alkoholrohamok, az
                    öngyilkossági kísérletek, az örjöngő kétségbeesések és tomboló tivornyák,
                    amelyekben Alexej legénykora eltelt... úgy látszik, most beállt a nagy reakció,
                    Alexej fáradt és neuraszteniás nyugtalansággal fél minden megmozdu­lástól.</p>
                <p>A fiatal herceg még egyszer megkérdezte:</p>
                <p>- Ügyvéd nem intézheti el?</p>
                <p>- Nem.</p>
                <p>- Berta is velünk jön?</p>
                <p>- Hisz ő az örökös.</p>
                <p>- És Párisba is megyünk?</p>
                <p>Berta megszólalt:</p>
                <p>- A fiamért.</p>
                <p>Alexandra Ivanovna észrevette, hogy erre a szóra Alexej arca megrándul és a
                    szeméből gyűlöletes sötét fény lobban ki...</p>
                <p>...Elutaztak. Londonban a Nyersolaj-Tröszt igazgatósága s az Angol Bank előtt
                    bemutatták az öreg úr végrendeletét. Az iratokat rendben találták.
                    Megállapították, hogy Lubinszky Taddeus lengyel állampolgár volt, de élete végén
                    Magyarországon honosíttatta magát. A leánya abban az időben Müller Fritz báró
                    özvegye volt s mint ilyen, szintén magyar állampolgár. Ügyvédek
                    tanácskoztak.</p>
                <p>- De most Birukov herceg felesége.</p>
                <p>- Most tehát orosz állampolgárságot nyert.</p>
                <p>- Tehát?</p>
                <p>- Értesíteni kell az örökösödésről a magyar és az orosz államhatóságokat.</p>
                <p>- Miért? - kérdezte a herceg ügyvédje.</p>
                <p>- Mert az örökös személyazonosságát igazolni kell.</p>
                <p>- Itt vannak az iratok.</p>
                <p>- Azokhoz - bocsánat - jogtalan úton is hozzá lehet jutni. El lehet képzelni. S
                    nekünk körül­tekintően kell eljárni. Be kell tartani a szabályokat. Nagy
                    összegről van szó. Azonkivül a hercegnő őexcellenciája életjáradék formájában
                    hitbizományt akar alapítani. Ezt sem intézhetjük el a magyar kormány nélkül.</p>
                <p>Berta ügyvédje nagy előadást tartott a dolog nehézségeiről.</p>
                <p>Az angol jogászok csökönyösek voltak.</p>
                <p>- Egyszerű formalitások. A végrendelet hibátlan. Csak a személyazonosság
                    igazolásáról és a hitbizományként kezelendő életjáradék jóváhagyásáról van szó.
                    A magyar követség majd gyorsan elintézi.</p>
                <p>A követségen jól ismerték Müller Fritz báró özvegyét. Ismerték Lubinszky Taddeust
                    is, a Nyersolaj-Tröszt magyarországi üzleteit is, de úgy tudták, hogy minden
                    vagyon a kiskoru örököst, Müller Fritz bárót illeti.</p>
                <p>- A kiskoru báró öröksége a budapesti árvaszék kezelése alatt áll.</p>
                <p>- Hát honnan származik az óriási Lubinszky-vagyon?</p>
                <p>Ez a kérdés katasztrofális súllyal nehezedett Birukov hercegék lelkére. Alexej
                    ideggörcsöket kapott. Berta egész éjjel sírt.</p>
                <p>- Nem kell a pénz! Hagyjanak békén. A fiamat akarom - jajveszékelt
                    kétségbeesetten.</p>
                <p>Valamennyien látták, hogy az öreg lengyel számítása összedőlt. Ők nem tudják
                    igazolni a Lubinszky-vagyon eredetét. A magyar kormány egy-kettőre látni fogja,
                    hogy itt tulajdonképen Müller Fritz báró hagyatékáról van szó, amelyet a gyám,
                    Lubinszky Taddeus a maga számára elsikkasztott. És nyomban ráteszi kezét a
                    milliókra.</p>
                <p>Az átkínlódott éjszaka után Berta kijelentette Alexandra Ivanovna és Alexej
                    előtt:</p>
                <p>- Engem már nem bánt az ügy anyagi oldala. A vagyon a fiamé. Ez az Isten, a
                    természet és a társadalom igazságszolgáltatása. Nekem csak az fáj, hogy édesapám
                    emléke beszennyeződött.</p>
                <p>A hercegnő összeharapta az ajakát.</p>
                <p>Alexej indulatosan felkiáltott:</p>
                <p>- Történjék, aminek történni kell.</p>
                <p>- Mit tegyünk?</p>
                <p>- El innen! Elég volt a meghurcoltatásból. Gyűlölöm az egész Lubinszky-ügyet.
                    Menjünk vissza a Noé bárkájára.</p>
                <p>És újra sírógörcsöt kapott.</p>
                <p>Az ügyvéd is közbeszólt:</p>
                <p>- A hagyaték felett az angol bíróság ítél. Az ítélet kétséges. Minden az
                    Olaj-Tröszt magatar­tásá­tól függ. El tudom képzelni, hogy a Tröszt az elhúnyt
                    Lubinszky Taddeus mellé áll és igazolni fogja, hogy a három és félmillió dollár
                    volt vezérigazgatója jogos magántulajdona volt.</p>
                <p>- De ha nem? - kérdezte aggódva Alexandra Ivanovna.</p>
                <p>- Akkor a magyar kormány a kiskoru báró javára foglalja le a hagyatékot. De ez
                    sem szeren­csétlenség. Az anyának a gyermek nagykoruságáig haszonélvezeti joga
                    van...</p>
                <p>- De a hitbizomány?</p>
                <p>- Ez a magyar kormány jogi belátásától függ.</p>
                <p>Alexej közbeszólt:</p>
                <p>- Elég! A lényeg az, hogy Bertának nincs vagyona, hogy minden a báró fiáé...
                    hogy...</p>
                <p>A herceg észrevette, hogy nincsenek egyedül. Barátságtalanul szólt az
                    ügyvédhez:</p>
                <p>- Köszönöm. Mára elég volt. Holnap kéretni fogjuk.</p>
                <p>Berta, Alexej és Ivanovna Alexandra magukra maradtak. Tétován néztek szét,
                    mindegyikük félt a másik pillantásától.</p>
                <p>És mind a három érezte, hogy egy kis gyermek árnya telepedett közéjük és ők nem
                    mernek szól­ni; ha szólnának, jóvátehetetlenül megbántanák egymást. A kis
                    gyermek árnyékán keresz­tül.</p>
                <p> </p>
            </div>
        <div type="chapter">
                <head>X.</head>
                <p>Bertics apó kocsmája napról-napra csendesebb és néptelenebb. A társaság
                    megfogyatkozott. Igaz, hogy Regen Richard, aki az öreg Lubinszky halála után a
                    Noé bárkája orgonistája lett, nagyon előkelően és divatosan öltözködött, finom
                    szivarokat szívott, de siralmasabban dadogott, mint valaha s emiatt napokon át
                    nem lehetett hallani a hangját, majdnem egész nap a kocsmában üldögélt, de ez is
                    azt jelentette csak, hogy a Noé bárkája üres és Birukov hercegék a nagyvilágot
                    járják. Regen dollárban kapta a fizetését s ő volt az asztal bőkezü mecenása. Ez
                    nagy tekintélyt adott s ha vitába bonyolódott a társaság, a kipirult,
                    verejtékes, lángoló arcok Regen felé fordultak s az öreg zongorista friss
                    tekintete végigsiklott a veszekedőkön.</p>
                <p>- No! - szólt borízü, mély basszusán s felemelte háromdecis, nehéz, vastag
                    poharát.</p>
                <p>Koccintottak, ittak és megkönnyebbülten tértek át más beszélgetésre.</p>
                <p>De a gyári szobrászok egyszerre csak kimaradtak. A gyár beszüntette a munkát és
                    művészt, korongost, csiszolót, mázolót, gépészt, napszámost szélnek eresztett.
                    Az egyik szobrász beállt pénzbeszedőnek egy borkereskedőhöz, a másik felcsapott
                    pincérnek.</p>
                <p>A kántor falura készült a nénjéhez, aki parasztmódra gazdálkodott néhány sovány
                    magyar holdon. A bőrgyári könyvelő bútorait elárverezték a hitelezők.</p>
                <p>- Elszéled az egész úri társaság, - jajgatott a svájci - alászolgája, mindenki
                    itthagyja a kocsmát.</p>
                <p>- Búcsubankettot kellene tartani - indítványozta, az ügyvéd.</p>
                <p>Valamennyien összegyűltek a füstös, meleg, sötét ivóban. Nyár kellős közepe
                    járta. A vad­gesz­tenyefák már csupaszon álltak a bástya előtt, mint
                    lerongyolódott, kiaszott öreg koldusok a temető kapujában. A fügefa görbe,
                    bütykös, barna ágain nem csillogott már a szivárgó nedves­ség: utolsó cseppjét
                    is elkönnyezte már rajtuk a halódó vénség. Kiszáradt a gyep a bástya tövében.
                    Szürke kavics, por, szemét, lerágott csontok, szétmállott konyhahulladék takarta
                    a kuglizót s a filagóriát, amelyet régen sötétkék futóvirág takart el az utca
                    kiváncsi szeme elől, már tavaly feltüzelte a kocsmáros.</p>
                <p>A szobában füstölt a petróleumlámpa. Sercegett, pattogott, kicsiket lobbant,
                    nehéz szagot terjesztett; megköhögtette az öreg tüdőket. A kocsmáros öt liter
                    bort tett az asztalra; egy üveg villányit, egy dörgicseit, egy fehér karcost,
                    egy liter hegyhátit, egy szódavizest.</p>
                <p>- Ez az egész. Nincs több. Ha ez elfogyott, alászolgája. Fizetni nem kell.</p>
                <p>Nagynehezen köhögte ki ezt a kocsmáros. Bertics apó sirt.</p>
                <p>- Alászolgája, - jajgatott a francia.</p>
                <p>Halkan sóhajtoztak. Ittak.</p>
                <p>- Ennek is a háború az oka, - szólt keservesen a kucséber. - Se narancs, se
                    datolya, semmi. Paar oder unpaar? - ki hall ma már ilyent?</p>
                <p>- Paar oder unpaar, - motyogta önfeledten Regen és feltette, hogy mint elnök,
                    szép beszédet intéz az asztaltársasághoz. De meggondolta magát. Félt, hogy
                    túlságosan dadog. Lehajtotta fejét és arra gondolt, hogy holnap ő is
                    visszautazik Regensburgba még egyszer megnézni a dómot, ahol első nagy diadalát
                    aratta és aztán lefekszik és meghal.</p>
                <p>- Hej kocsmáros, - kurjantott a kántor. - Még egy féllitert abból a
                    dörgicseiből!</p>
                <p>Mindenki nevetett.</p>
                <p>- Száz itce bort!</p>
                <p>- Bertics apó!</p>
                <p>- Alászolgája!</p>
                <p>Ezt a francia mondta. Kivette tárcáját és nagy bankókat teregetett maga elé.</p>
                <p>- Hol van Bertics apó? - kérdezte hirtelen meghökkenéssel a fiatal szobrász, aki
                    pénzbeszedő­nek állott egy borkereskedőhöz.</p>
                <p>- Az ám, megszökött az öreg a vendégei elől, - méltatlankodott a
                    telekkönyvvezető.</p>
                <p>- Hej, vén szerb cimbora, merre jársz? - kiáltoztak összevissza valamennyien és
                    kitódultak a konyhába.</p>
                <p>Ábel is utánuk lépdelt sötét, félős, izgatott előérzettel.</p>
                <p>- Bertics apó!</p>
                <p>- Jézus! - kiáltott fel fogvacogva a fiatal szobrász, két kezével befogta a
                    szemét és hangos zokogásra fakadt. A kucséber felhördült és kiszaladt a konyha
                    ajtaján.</p>
                <p>Ábelt az ájulás környékezte.</p>
                <p>Bertics apó ott feküdt a tűzhely mellett rozoga, keskeny ágyán, ingújjra
                    vetkőzve, kezeit egy­másba kulcsolva, hanyatt, mint ahogy a ravatalon szokás.
                    Feje felett fakereszten függő pléhfeszület és nagy pirosszemü, öreg
                    rózsafüzér.</p>
                <p>Az öreg kocsmárosban már cseppnyi élet sem melegített. Hideg volt, fehér,
                    csendes, elszánt halott, aki belenyugodott az enyészetbe, miután az utolsó öt
                    litert felszolgálta vendégeinek.</p>
                <p>- Fizetni nem kell: ez volt az utolsó szava, - dadogta eszelősen a
                    telekkönyvvezető.</p>
                <p>- Az Isten fizesse meg neki, - sóhajtott a kántor és gépiesen imára rezdült a
                    szájaszéle.</p>
                <p>A nyomorult petróleumlámpa utolsót lobbant és sötét lett ívóban, söntésben,
                    konyhában. A telekkönyvvezető gyufát gyujtott és kalapját kereste a szögön.</p>
                <p>- Igaza van neki. Nem lehet tovább.</p>
                <p>- Alászolgája, - hebegett ijedten a francia és letérdelt az ágy elé. Ezt az
                    egyetlen magyar szót tudta megtanulni és most megtisztelte vele halott barátját,
                    pártfogóját, gazdáját s vele az egész országot, ahol húszesztendeig élt vidám
                    kocsmai henyélésben.</p>
                <p>Mindannyian hazasompolyogtak.</p>
                <p>Regen, ahogy fujtatós tüdejével felbaktatott a hegyre, lemondón ismételgette:</p>
                <p>- Nem. Nem megyek a Noe bárkájára. Nem érdemes. Pfuj, de nyomorult ez az egész
                    élet.</p>
                <p>Mire beért a háza kertjébe, megrögződött benne az elhatározás.</p>
                <p>- Itt hagyok mindent. Nem is kell a pénzük.</p>
                <p>Amikor benn feküdt az ágyában, megbékélt a sorssal. Jó. Az ember úgyis meghal,
                    akár van pénze, híre, dicsősége, akár nincs...</p>
                <p>- Alászolgája, - jutott eszébe a francia fagylaltárús búcsúzása, elmosolyodott,
                    falnak fordult és Isten nevében mély álomba merült.</p>
                <p> </p>
            </div>
        <div type="chapter">
                <head>XI.</head>
                <p>Berta Párisba utazott és magához vette a kisfiát. Amikor szívére szorította a
                    négyéves erős, fürge, feketeszemü kis Franzot, magában megfogadta, hogy soha
                    semmiféle hatalom nem fogja tőle elválasztani. De a gyermek semmi örömet nem
                    mutatott a viszontlátás felett. Kerek­re nyilt, ijedt szemmel bámult a lihegő,
                    suttogó, hizelgő idegen asszonyra, aki a fulladásig ölelte és csókolgatta őt. Az
                    intézetben megtanították arra, hogy egyszer majd eljön hozzá egy előkelő, finom,
                    fiatal hölgy, akit mamának kell szólítani és akinek meg kell csókolni a kezét.
                    Erre valamennyi intézeti gyereket megtanították s csakugyan, néha-néha megjelent
                    egy-egy előkelő dáma s valamelyik gyermeket sírva, vijjogva, nevetgélve
                    félholtra szorongatta. A kis Franz büszke volt nagyon, hogy ma ő a nap hőse.
                    Finom cukrok, játékszerek és gyönyörü új ruhák fokozták az eset ünnepélyességét.
                    Néhány percig határozottan szórakoztatta őt az a hölgy, akit mamának kell
                    szólítani és szívesen csókolta meg az ajándékokat osztó szép, puha, fehér kezét.
                    De aztán szeretett volna kis pajtásaihoz szaladni és eldicsekedni nekik a
                    játékaival. Berta nem engedte. Ez untatta és türelmetlenné tette a fiucskát.</p>
                <p>- Szeretnék kimenni.</p>
                <p>- Hova?</p>
                <p>- A játszóterembe.</p>
                <p>Berta kesernyésen nevetett. A társalgóban ketten voltak csak az intézeti dajkán
                    és Berta komornáján kivül. A maitresse megmagyarázta:</p>
                <p>- A kicsike játszani alkar.</p>
                <p>- De ma velem játszol, szívem, - szólt a kis fiára Berta.</p>
                <p>- Nem akarok, - húzta félre piros kis száját a gyermek.</p>
                <p>- Miért nem? Hiszen egy éve már, hogy nem láttál. Azóta elfelejtettél?</p>
                <p>- El, - felelte dacosan a kis Franz.</p>
                <p>- Elfeledted a mamát? Talán már nem is szereted?</p>
                <p>- Nem.</p>
                <p>Berta felszisszent.</p>
                <p>Az ápolónő és a komorna hangosan nevettek.</p>
                <p>- Ilyenek a fiúk, - jegyezte meg az intézeti dajka - a lányok sokkal
                    melegebbek.</p>
                <p>De Bertát ez nem tudta megvígasztalni. Az eszével ő is megállapította, hogy a
                    négyesztendős gyermek fél és idegenkedik az ismeretlen hölgytől, még akkor is,
                    ha azt mamának kell hívni... Átlátta, hogy ez a csöpp embercsemete nem is tudja,
                    hogy mi az a mama. De a szíve mégis elszorult. Ő úgy képzelte, hogy Franzban
                    rögtön felébred az ösztön, az anya és a gyermek között való menyei szerelem
                    lángja már a találkozásnál kilobban és az egész világ, az ő minden
                    játékszerével, minden, minden pajkos, fiús hajlamával együtt nyomban közönyös és
                    idegen lesz neki, ha megizleli az anyai csókot... És az első vallomás, amit a
                    fia ajkairól hallott, úgy hangzott, hogy... nem... nem szereti a mamát.</p>
                <p>Berta majdnem sírt. Sértődötten, dacosan, remegő hangon szólt a kis
                    gyermekre:</p>
                <p>- Jó, hát csak menj... csak hagyd itt a szegény mamát.</p>
                <p>Franz elszaladt. A dajka megkapta a gyermek karját és visszafordította.</p>
                <p>- Csókolj szépen kezet.</p>
                <p>A fiúcska elpityeredett.</p>
                <p>- Nem.</p>
                <p>- Miért nem?</p>
                <p>- Csak.</p>
                <p>Berta könyörögve nézett a dajkára.</p>
                <p>- Engedje szegényt.</p>
                <p>Egy pillanatra olyan keserűség szaladt fel a szívébe, hogy el szerette volna
                    kiáltani magát:</p>
                <p>- Eredj csak... nem is kell, hogy szeress... menj a pajtásaid közé...</p>
                <p>Olyasvalamit érzett, mint egy visszataszított, megbántott szerelmes. De aztán
                    minden dac és sértődöttség fájdalomba és önvádba fulladt. - Én vagyok az oka -
                    gyötörte magát szörnyü szemrehányással. - Én fosztottam meg magamat és őt a
                    családi élet boldog melegétől, az anya és gyermek egymáshoztapadó, intim,
                    játékos, bohókás, bizalmas életközösségének édes kéjétől... én vagyok az oka, én
                    vagyok a bűnös, én felelek ezért az Uristen előtt.</p>
                <p>Leroskadt egy székre és a távozó gyermek után bámult. A maitresse kiosont a
                    társalgóból, a komorna tiszteletteljesen visszavonult egy ablak fülkéjébe.</p>
                <p>Berta meggörnyedve ült ott és a szívére nyomta a kezét, amely még nedves volt a
                    fiucska csókjától.</p>
                <p>- Igen, én vagyok az oka - ismételgette magában szüntelen. - Gyáva és kegyetlen
                    voltam és amikor Alexej felesége lettem, lemondtam a kis Franz neveltetéséről...
                    Igaz, hogy a svájci és londoni élet... az új házasság... a zaklatott, ideges,
                    nyugtalan vándorlás... az elhelyezkedés temérdek gondja nem lett volna megfelelő
                    miliő az ő számára, de nekem mégsem lett volna szabad őt kitaszítanom... óh,
                    jóvá tudom-e ezt tenni valaha!?...</p>
                <p>*</p>
                <p>Berta Nizzába vitte gyermekét. Ellenállhatatlan vágy kergette oda, ahol a kis
                    Franzot a szíve alatt hordozta. Ujra látni akarta a kék tengert, a régi város
                    szük és árnyas utcáit, ahol annyit csatangolt özvegysége első hónapjaiban. Az
                    öreg Boulevard du Midin, a Paillon torkolatánál az elhagyott gyermekek menhelye
                    körül, ahol valamikor az ő férjét, Szergievics Alexejt is nevelték, ujra eszébe
                    jutott minden régi kín, minden tusakodás, a gyász és az ujjáéledő, valójá­ban
                    legelső szerelem érzései között. Néhány hónapos özvegy volt ekkor... négy
                    esztendővel ezelőtt. Szíve alatt megholt urának, a nagy, hatalmas bárónak
                    gyermekét hordozta, a báróét, aki őt a polgári szegénységből emelte magához s
                    akit egy gyermek vagy egy rabszolgaleány hódolatával bámult, szeretett, csodált,
                    de sohasem csókolt a vér, az idegek, a szenvedély eszeveszett szerelmével...
                    Özvegy volt, gyászolt, mintha az apját vagy a nevelő nagybácsiját vesztette
                    volna el és ott a tenger kék partján ismerte meg a fiatal orosz herceget, aki
                    fel­ébresztette benne a szerelem félénk és tétova kis démonát... nem tehet róla,
                    akkor úgy érezte, hogy ez szörnyü bűn, most úgy érzi, hogy kissé korán lett
                    hütlen a báró emlékéhez... de mindegy, nem lehet meg nem történtté tenni a
                    megtörténteket, ő felesége lett a hercegnek, alig hogy a kis Franz a világra
                    jött. Nos, a herceg anyjának, Alexandra Ivanovnának és az ő apjának akarata
                    volt, hogy a kis bárót ne vigyék az új családba... ők tudták, hogy ez Alexejnek
                    fájdalmat okozna, hogy ez megbontaná az új élet harmóniáját... ezt el is hitte
                    nekik és így történt, hogy ahogy megkapta, nyomban el is vesztette az ő
                    gyönyörü, édes, szerelmes magzatát...</p>
                <p>Berta megesküdött, hogy jóvá tesz mindent, amit elmulasztott, hogy az anyai
                    gyengeség minden emberfeletti találékonyságával kárpótolja őt az elvesztett négy
                    esztendőért.</p>
                <p>Berta türelmetlenül számolgatta a napokat. Alexejt várta, aki Londonból Nizzába
                    hozza a híreket az örökség sorsa felől. De nem a milliók dolga idegesítette.
                    Azzal már leszámolt, hogy szegény jó apja, álmai nem teljesednek: ő nem lesz
                    Európa leggazdagabb asszonya. Sőt még gazdag sem lesz. De ez nem okoz neki
                    fájdalmat. Ő nem vágyik semmire és senkire, csak a Noe bárkájára és Franzra.
                    Érezte, hogy a Noe bárkája csak most kapja meg igazi rendeltetését és értelmét.
                    Mire visszamennek, valószínüleg már kész lesz a kis földi paradicsom. És az az ő
                    fia paradicsomkertje lesz. Télikert, park, a vadak sűrű ligete, játszótér, a
                    napsütéses déli erkély, a toronyszoba, az ő budoárja, a kis villamos körvasút a
                    félsziget partján, ponny-ló, zebrafogat, korcsolya- és tenniszpálya, mind, mind
                    az ő kedvének, szeszélyének, szórakozásá­nak áll rendelkezésére. A fantázia
                    minden csodavárását ki fogja elégíteni. Összesüríti ott az élet minden szépségét
                    és a gyermeki lélek minden szenzációját. És ez lesz az ő számára is a legnagyobb
                    szenzáció. Ott fogja nevelni egész felnőtt férfikoráig, hogy távoltartsa tőle az
                    élet minden durvaságát és veszedelmét. Odahoz majd a kis Franznak feleséget is,
                    majd ő választja ki azt az Évát, aki Ádám életpárja lesz. És ők úgy fognak ott
                    élni, mint az első emberpár. Nem baj, ha Franz szegény lesz... ott a Noe
                    bárkája... és ez elég...</p>
                <p>- Elég? - kérdezte magától hirtelen felocsudva álmodozásából. - Hiszen a Noe
                    bárkája nem hoz jövedelmet, sőt, az csak költséget okoz, temérdek pénzt emészt,
                    egy egész kis ország költségvetésével dolgozik...</p>
                <p>És a pénz, amelyből a roppant kiadásokat fedezik?</p>
                <p>Az Birukov hercegé... Alexej Szergievicsé... az ő uráé...</p>
                <p>És Alexej nem atyja az ő gyermekének.</p>
                <p>Vajjon hogy fogadja Alexej azt a tervet, hogy a Noe bárkája az elszegényedett kis
                    báró uradalma legyen. Igaz, hogy Alexej jó lélek, szerelmes és önfeláldozó
                    férj... és akkor, azon a borzasztó reggelen, amikor apját halva találták az
                    íróasztala mellett, szent fogadással magáénak vallotta az ő kis gyermekét... de
                    vajjon évek múlva, ha a szerelem elpárolog és ha Alexejnek magának is lesznek
                    gyermekei...</p>
                <p>Ezért várta Berta oly nyugtalan idegességgel Alexej megérkezését. A herceg oly
                    furcsán viselkedett Londonban, amikor a hagyatékról volt szó... Berta alig
                    várta, hogy szemébe néz­hessen az urának: vajjon mi van abban a két fátyolos,
                    réveteg, egzaltált szembe beleírva Franz jövendője felől?</p>
                <p>Alexej azt írta, hogy szerdán este érkezik. Calaisból táviratilag értesítette,
                    hogy útban van és szerdán okvetlenül itt lesz. Párisból ujra sürgöny jött, hogy
                    Alexandra Ivanovna pár napig ott marad, de Alexej betartja a pontos terminust.
                    Ma csütörtök. Tegnap egész nap várta. Semmi hir. Lehet, hogy Alexej is Párisban
                    maradt, de akkor illett volna arról értesíteni... Sem Alexej, sem sürgöny.
                    Uristen, mi történhetett?</p>
                <p>Berta agyában rémképek rajzolódtak ki. Alexej vonata kisiklott... de erről
                    írnának a lapok, vagy legalább is sürgöny jött volna Nizzába... Alexej Párisban
                    töltötte az éjszakát és elfeled­kezett magáról... de az éjjeli vonattal azért
                    megjöhetett volna...</p>
                <p>Berta szívébe éles fájdalom hasított. Alexej megcsalta? Alexej könnyüvérü ifjú
                    volt, még most sincs harminc éves... Páris... a kísértés, a félvilág... az
                    alkohol... Alexej! Ah, ez kétség­be­ejtő volna! - sikoltott fel Berta és
                    behunyta szemeit, kezébe temette az arcát és borzongott a félelemtől és
                    féltékenységtől.</p>
                <p>Ha ez is lehetséges, akkor inkább legyen vasuti szerencsétlenség vagy betegség...
                    jaj, Istenem, a legnagyobb katasztrófa az volna, ha Alexej megcsalta volna
                    őt.</p>
                <p>Berta hirtelen felöltözködött. Gyermekét meg sem nézte. Komornájának meg sem
                    mondta, hova megy, csak az autóját rendelte a villa elé.</p>
                <p>És néhány perc mulva az állomás felé robogott. Ott lihegve kérdezősködött.</p>
                <p>- Megjött a párisi vonat?</p>
                <p>- Ma reggel 4 és fél órakor.</p>
                <p>- Birukov herceg megérkezett?</p>
                <p>- Nem ismerjük őexcellenciáját.</p>
                <p>- Nem volt útközben valami baj?</p>
                <p>- Semmi.</p>
                <p>Berta szégyenkezve visszaült a gépkocsiba.</p>
                <p>- Akkor megcsalt - gondolta magában kétségbeesve és felbőszülve az elképzelt
                    szörnyű meggyalázottság miatt.</p>
                <p>A tengerpartra vitette magát.</p>
                <p>Ahogy a strand mellett végigszáguldott, ájuldozó rosszullétet érzett.
                    Megállíttatta az autót. Kiszállt, a strandra vánszorgott és leült a padra. A
                    soffőr csodálkozva nézett úrnője után.</p>
                <p>Berta körülnézett és ijedten vette észre, hogy azon a helyen ül, ahol négy
                    esztendővel ezelőtt Alexej szerelmet vallott neki egy éjszakai kártyacsata után.
                    Igen, itt ült ő akkor is és Alexej mámorosan és félőrülten jött a Casino
                    Municipaléból, édesanyjával. Alexandra Ivanovnával... Autón jöttek. Alexej maga
                    vezette a kocsit és morfintól, alkoholtól, kártyától elcsigázott ideg­rendszere
                    megbomlott és az autót belevitte a tenger hullámaiba. Valahogy kievickéltek a
                    vízből, az anya hazament, a fiatal herceg megpillantotta őt, kijózanodott és
                    akkor, azon a rettentő reggelen vallotta meg neki, hogy nélküle nem tud tovább
                    élni és ő az egyetlen, aki vissza tudja adni őt az egészségnek, az életnek, az
                    örömnek, a nyugalomnak, a boldogság­nak...</p>
                <p>Itt volt, ezen a helyen, talán éppen ezen a padon ült... és akkor a szíve alatt
                    hordta még a magzatát, aki most bizonyára boldogan alussza otthon az angyalok
                    reggeli álmát... ő pedig itt őrjöng azon való gyötrő félelmében, hogy Alexej
                    megcsalta.</p>
                <p>És akkor nem gondolt az ő nagy, hatalmas, erős urára, aki csak néhány hónapja
                    hagyta özvegyen. A szíve alatt volt a gyermeke és ő végighallgatta egy beteg,
                    morfinista, degenerált suhanc vallomásait. Lehetséges az? Ő volt az? Ő volt, a
                    kis Franz anyja... és az a dadogó, véresszemü, egzaltált beszédü, tivornyákban
                    és pusztító szenvedélyekben elcsigázott kártyás Alexej volt, az ő mostani
                    ura?</p>
                <p>Szentséges Isten, de bonyolult zürzavar, érthetetlen káosz ez az élet!</p>
                <p>És most, ki tudja, hogy feledkezett meg róla ez a fiatal, esendő, gyermekesen
                    beszámíthatatlan Alexej.</p>
                <p>Berta lehorgasztott fővel ült a padon és tágranyilt szemmel a vörössárga homokba
                    bámult, anélkül, hogy valamit látna.</p>
                <p>Egyszerre valami megnyugtató érzés suhant át a lelkén.</p>
                <p>- Nem lehet, hogy Alexej megcsalt volna engem. Rémképeket látok. Annyi az egész,
                    hogy féltem a kis Franzot. Aggódom érte és félek, hogy Alexej nem fogja
                    szeretni. Ennyi az egész. Ezért vagyok olyan izgatott. Uj élet kezdődik.
                    Alexandra Ivanovna, Alexej és Franz együtt: nem tudom, hogy nem lesz-e ebből
                    baj. De ma már megtudom. Alexej biztosan megérkezik. Eléje vezetem a fiamat. És
                    belenézek mind a kettejük szemébe. És akkor mindent fogok tudni. Mit is gyötröm
                    magam? Elmegyek haza. A legközelebbi vonat egy órán belül itt lesz. És itt lesz
                    Alexej.</p>
                <p>Berta felemelkedett és az autó felé indult. Meglepetve látta, hogy a soffőr egy
                    karcsu, elegáns, magas termetü előkelő úr előtt hajlong és feléje mutogat.</p>
                <p>A férfi megfordult.</p>
                <p>Berta nem hitt a szemének.</p>
                <p>- Alexej!</p>
                <p>- Berta!</p>
                <p>Az asszony majdnem elájult. Hirtelen eszébe jutott, hogy a báró halála óta
                    sokszor volt láto­mása és hallucinációja. Akkor is... amikor az apja meghalt...
                    Azóta is gyakran álmodik, fél­öntudatában alakokat lát és szavakat hall...
                    bizonyos, hogy most is csalódnak az érzék­szervei... nem lehet az, hogy Alexej
                    itt van, hiszen a legutolsó vonat félötkor érkezett és a legközelebbi csak egy
                    óra mulva jön. Berta reszketni kezdett. Azon erőlködött, hogy kitalálja: ébren
                    van-e vagy álmodik? Éjszaka van-e vagy nappal? Ágyában van-e vagy valami
                    misztikus erő kivitte a tengerpartra...</p>
                <p>De a fantom tulságos hevesen kiáltott, feléje szaladt és a karjaiba zárta.</p>
                <p>- Berta, hogy kerülsz te ide?</p>
                <p>- Alexej, te vagy?</p>
                <p>- Mit csodálkozol?</p>
                <p>- Mikor jöttél?</p>
                <p>- Jőjj, ülj a kocsiba. Menjünk.</p>
                <p>- Hová?</p>
                <p>- Hát haza. Hozzád.</p>
                <p>Berta nem is tudta, mi történik vele. Öntudatlanul beült az autóba és odasimult
                    az urához. Az autó megindult és gyors iramban száguldott a Quai Massena
                    felé.</p>
                <p> </p>
            </div>
        <div type="chapter">
                <head>XII.</head>
                <p>Szótlanul léptek Berta szobájába.</p>
                <p>A herceg fáradtan ereszkedett le egy karosszékbe.</p>
                <p>- Üljön le - kérte a feleségét.</p>
                <p>Berta izgatottan felkiáltott:</p>
                <p>- Hol volt, Alexej?</p>
                <p>- Üljön le, kérem - könyörgött a férfi. - Igy nem tudok beszélni. Különben nem is
                    beszélek. Fáradt vagyok.</p>
                <p>Alexej csakugyan szánalmas volt gyűrött, kimerült, tétova, szinte megható
                    elesettségében.</p>
                <p>- Mikor jött? - kérdezte hosszú szünet után Berta.</p>
                <p>- Tegnap este.</p>
                <p>- És?</p>
                <p>- Nem tudok beszélni. Kérek egy csésze teát. Nem, inkább kávét kérek. Vagy egy
                    pohár likört.</p>
                <p>- Alexej, mi történt magával?</p>
                <p>- Játszottam.</p>
                <p>- Szentséges Ég! - sikoltott fel Berta és felugrott. - Alexej, maga
                    megfogadta...</p>
                <p>- Meg.</p>
                <p>- Hogy soha életében...</p>
                <p>- Igen.</p>
                <p>- Már Londonban is kártyázott?</p>
                <p>- Nem.</p>
                <p>- Párisban kezdte?</p>
                <p>- Nem. Csak itt jutott eszembe. Amikor megláttam a Casinot. Látja, Berta, miért
                    hivott ide...</p>
                <p>Alexej ezt oly siralmasan mondta, hogy Berta megsajnálta. De aztán eszébe jutott,
                    hogy ezzel a herceg tulajdonképpen ő rá akarja áttolni a felelősséget. Ez
                    felbőszítette. Végigmérte férjét és gúnyosan nevetett.</p>
                <p>- Hát elég, hogy egy kártyabarlangot megpillantson és elfelejtse feleségét,
                    önmagát, a foga­dalmát, a becsületét?</p>
                <p>- Elég! - kiáltotta durván a herceg - sértegetni nem hagyom magam. Rossz nem
                    vagyok, csak nagyon szerencsétlen... Berta... majd, ha beszélni tudok...</p>
                <p>- Menjen aludni.</p>
                <p>- Nem tudok... Izgatott vagyok...</p>
                <p>- Akkor ne igyék kávét és likört.</p>
                <p>- Bevegyek egy pantopont? - kérdezte együgyüen és félénken a herceg.</p>
                <p>Berta tekintete végigvágott az elcsigázott ember szenvedő, vonagló, halálsápadt
                    arcán.</p>
                <p>- Miattam azt is megteheti... - válaszolt könyörtelenül.</p>
                <p>A herceg kissé összeszedte magát. Felállt, kiegyenesedett és pathetikusan a
                    szívére tette a kezét.</p>
                <p>- Nem. Esküszöm, hogy nem. De kérem, legyen hozzám jó. Ha szeret... Szeret?</p>
                <p>Berta csodálkozva nézett rá. Ha ebben a pillanatban felelni kellene erre a
                    kérdésre...</p>
                <p>Alexej újra magába roskadt. Sokáig hallgatott, egyszerre csak nagy erőfeszítéssel
                    kilökte magából:</p>
                <p>- Egy milliót vesztettem...</p>
                <p>Berta összecsapta a kezét.</p>
                <p>- Alexej! Mit tettél! Tönkretetted magad! Óh Istenem, óh, én Istenem!</p>
                <p>A hercegné sírt és jajveszékelt, a herceg csodálkozó, gyermekes arccal bámulta a
                    kétségbe­esett asszonyt.</p>
                <p>- Te persze azt hiszed, hogy dollárban vesztettem. Nem. Frankban. Svájci
                    frankban... Egy­millió svájci frank... Azért is érdemes így kétségbeesni?</p>
                <p>Berta nem tudta, sajnálja, vagy gyűlölje a férjét. Ránézett Alexejre és elrémülve
                    látta, hogy a fiatal, szép, de fonnyadt arc bárgyú nevetéssel vonaglik. Mintha
                    Alexej büszke volna arra, hogy csak svájci frankban vesztett. Berta szíve
                    elfacsarodott és keményen, hidegen, élesen kérdezte:</p>
                <p>- Annyi pénz volt magánál?</p>
                <p>- Nem.</p>
                <p>- Csekk?</p>
                <p>- Az sem.</p>
                <p>- Hát?</p>
                <p>- Névjegy. Holnap kell fizetnem.</p>
                <p>- És honnan veszi holnap?</p>
                <p>- Sürgönyzök a mamának.</p>
                <p>- Hova?</p>
                <p>- Párisba.</p>
                <p>- És neki van?</p>
                <p>Alexej nagy szemet meresztett.</p>
                <p>- A Birukov hercegek nem jönnek zavarba egy rongyos svájci millió miatt.</p>
                <p>Berta szomorúan ingatta a fejét.</p>
                <p>- A Birukov hercegeknek életjáradékuk van és ami tőkéjük még szabad, az kell a
                    Noe bárkájára...</p>
                <p>A herceg felcsattant:</p>
                <p>- Első a becsület!</p>
                <p>Erre a nagy és szónokias frázisra görcsös kacagással válaszolt az asszony.</p>
                <p>- A becsület? Alexej Szergievicsnek a becsület az első.</p>
                <p>- Mit akar ezzel mondani?</p>
                <p>- Azt, hogy miért nem gondolt a becsületre, amikor kiszállt a nizzai
                    pályaudvaron? Miért ment akkor a Casinoba, ahelyett, hogy a feleségét kereste
                    volna fel? Miért nem jutott eszébe a becsülete akkor, amikor a démon bevonszolta
                    a játéktermekbe?</p>
                <p>- A játék még nem becstelenség.</p>
                <p>- De becstelenség, ha az ember megfogadta...</p>
                <p>- Igen.</p>
                <p>- És becstelenség, amikor az embert a felesége várja...</p>
                <p>- Ez igaz.</p>
                <p>- És becstelenség, amikor az ember olyan pénzt veszít el...</p>
                <p>- No, milyen pénzt? - kiáltott közbe dühösen és dacosan a herceg.</p>
                <p>- Amit nem áll módjában előteremteni...</p>
                <p>Alexej meghökkent.</p>
                <p>- Hogy érted ezt, Berta?</p>
                <p>- Alexandra Ivanovnának nincs pénze.</p>
                <p>- Kölcsönt vesz...</p>
                <p>- Huszonnégy óra alatt.</p>
                <p>- Uzsorástól?</p>
                <p>- Ha másként nem lehet...</p>
                <p>Berta leroskadt és jajveszékelve tördelte a kezét.</p>
                <p>- Elvesztünk Alexej! Maga újra a könnyelmű, léha, adósságcsináló gárdatiszt...
                    Maga nem férj, maga nem szeret engem, sem az anyját, sem az Istent... maga
                    elveszít valamennyiünket.</p>
                <p>A herceg odament Bertához és kérlelni kezdte:</p>
                <p>- Berta, édes kis szívem, ne vegye úgy a lelkére a dolgot. Nem olyan nagy összeg
                    ez... Mama majd előkeríti... Egy sor gyöngy... valami kis ékszer... egy millió
                    svájci frank... csekélység... Nem ez fáj nekem, hanem az, hogy magát
                    megbántottam. A millió? Az semmi. Legalább tanul­tam. Megundorodtam. Már nem is
                    gondolok rá. De az kimondhatatlanul fáj, hogy vétkez­tem ellened.</p>
                <p>Berta elérzékenyedett.</p>
                <p>- Nekem is az fáj.</p>
                <p>- Meg tudsz-e bocsájtani?</p>
                <p>- Miért tetted, Alexej?</p>
                <p>- Miért? - kiáltotta Alexej. - Hát hallgass ide, Berta. Én nem így képzeltem a mi
                    életünket.</p>
                <p>- Szent Isten...</p>
                <p>- Egész másképpen gondoltam. Én meg akartam pihenni ebben a házasságban. Én azt
                    hittem, hogy vége a vergődésnek, amelybe egész fiatal életem belefult. Én azt
                    hittem, hogy vége a lelki remegésnek, a félelmeknek, a kétségeknek és
                    lelkiismeretfurdalásoknak, amik végigkor­bácsolták Alexej Szergievicset attól
                    kezdve, hogy öntudatra ébredt.</p>
                <p>- Nem értelek, Alexej.</p>
                <p>- Én azt hittem, hogy végre elérkezik az idő, amikor minden úgy igaz, ahogy
                    van.</p>
                <p>- Talányokban beszélsz.</p>
                <p>- Hogy én igazán Alexej Szergievics Birukov herceg vagyok. Hogy én csakugyan az
                    vagyok, aminek érzem magamat. Embernek, férfinak, úrnak, akit szeretnek,
                    becsülnek, kímélnek, tiszteletben tartanak, akit magukkal egyenrangúnak tartanak
                    azok, akik körülvesznek: az anyám, a feleségem, az embertársaim...</p>
                <p>- Félrebeszélsz, Alexej!</p>
                <p>- Tudom, mit beszélek, Berta. Én még most sem vagyok senki. Vagy ha vagyok
                    valaki, azt a valakit szégyenlem, sajnálom és megvetem. A hercegasszony fia
                    vagyok. Egy morganatikus házasság gyümölcse. Gondnokság alatt álló kiskoru fia
                    az anyámnak, nem pedig a hatalmas Birukov Szergej hercegnek, a cár kamarásának
                    és hadsegédjének. Egy évjáradékon tengődő gyámolt; ügyvédek és bankárok prédája,
                    a hitbizomány tehetetlen haszonélvezője, egy kitartott, de vasfegyelem alatt
                    álló, akaratától és szabadságától megfosztott senki, egy báb, egy szerény,
                    semmibevett tagja a családnak, aki egy fillér felett sem rendelkezik...</p>
                <p>- Alexej, hát mit akarsz? - kiáltott megdöbbenve Berta.</p>
                <p>- Mit? Semmit. Ugyis hiába akarok. Mama, meg te, meg a te megboldogult apád már
                    mindent elintéztetek helyettem...</p>
                <p>- De te is úgy akartad.</p>
                <p>- Én semmit sem akartam.</p>
                <p>- A mohácsi szigetet.</p>
                <p>- Oda is ti dugtatok engem. Akárcsak a zergéket, a mókusokat és a papagájokat.
                    Egy szép, aranyos kalitkát készíttettetek nekem, egy nagy, márványos és oszlopos
                    börtönt építtettetek nekem...</p>
                <p>Berta kétségbeesve nézett az urára. Ez az ember megtébolyodott!</p>
                <p>- Alexej, az Istenért, fékezd meg magadat. Fáradt vagy és izgatott. Nem tudod,
                    mit beszélsz és mit akarsz. Eredj, aludjál, majd én elintézem mamával a
                    dolgot.</p>
                <p>- Mit?</p>
                <p>- A milliót.</p>
                <p>Alexej keserűen nevetett.</p>
                <p>- A tékozló fiú dolgát majd rendbehozzátok? Köszönöm. Még ezt sem szabad magamnak
                    elintéznem? Jó. Hát intézd el a mamával. De én nem fekszem le aludni. Én nem
                    vagyok álmos. Én még játszani akarok. Hiszen kis gyermek vagyok, ugy-e édes kis
                    anyuskám?</p>
                <p>Berta megsajnálta a vergődő embert.</p>
                <p>- Alexej, ne bántsd magad, drága Alexejem! Én nem bántlak, nem akartalak gúnyolni
                    vagy sérteni. Te igazán fáradt vagy. Aludd ki magad és holnap elhagyjuk
                    Nizzát.</p>
                <p>- Előbb rendezni kell az adósságomat.</p>
                <p>- Azt majd rendezem én. Eladok egy brilliánsot. Hiszen oly sok cifra ékszer hever
                    a táskám­ban...</p>
                <p>- Nem is szólsz mamának?</p>
                <p>- Nem.</p>
                <p>- Köszönöm. De azért nem vagyok nyugodt. Látom, jó szived van és sajnálsz engem,
                    Berta. Meg tudsz bocsátani és áldozatkész vagy. Miért?</p>
                <p>- Mert szeretlek.</p>
                <p>- Nem. Csak mert nagylelkű vagy és...</p>
                <p>- Semmi és. Szeretlek.</p>
                <p>- Nem szeretsz. Te már kiábrándultál belőlem.</p>
                <p>- Alexej!</p>
                <p>- Ugy van. Meguntál. Közönyös lettél s csak gyengéd elnézés van benned. Nem is
                    gyengédség, csak kötelességtudás.</p>
                <p>- A feleséged vagyok.</p>
                <p>- Tisztességből.</p>
                <p>- Szerelemből.</p>
                <p>Alexej szomorúan ingatta fejét.</p>
                <p>- Szó sincs már szerelemről. Te már nem érzed, hogy nem tudnál nélkülem élni.</p>
                <p>- Ah!</p>
                <p>- Én pedig folyton azt érzem. Te Berta, most jutott valami eszembe. Mi már nem
                    szeretjük egymást.</p>
                <p>Berta nevetett.</p>
                <p>- Szép vallomás.</p>
                <p>- Ugy van. Nem szeretjük, sőt egy kicsit már gyűlöljük is magunkat és
                    egymást.</p>
                <p>- Te úgy érzed?</p>
                <p>- Tudom. Csakhogy nagy különbség van a két gyűlölet között. Te gyűlölsz, mert már
                    nem szeretsz, én gyűlöllek, mert nem tudlak nem szeretni, Berta.</p>
                <p>- Őrültségeket beszélsz.</p>
                <p>- Soha nem voltam annyira az eszemnél, mint most. Egész tisztán látom a dolgokat.
                    Te már érzed, hogy nélkülem szebb, jobb, nyugodtabb és boldogabb lett volna az
                    életed. Én pedig érzem, hogy nem tudok nélküled élni. Ez a különbség. Mert én
                    csak benned, csak általad, csak neked élek és a kenyér, a levegő, az álom, az
                    egészség sem kell nélküled. Lehet, hogy ez betegség. Szerelmi neuraszténia.
                    Lehet, hogy ez a tehetetlen, elkényeztetett, improduktiv, önmagával meghasonlott
                    ember menekülése az egyetlenhez, ami betölti, igazolja, kívánatossá és
                    élvezhetővé teszi az életét. Ugy látszik, az én életemnek nincs más célja,
                    programja, ren­deltetése és értelme, mint te. A te szerelmed. A te karjaid közt
                    elhaló sóhaj. A te szépséged csodálata. A te szeszélyeid szolgálata és tűrése. A
                    te lábad előtt való megsemmisülés.</p>
                <p>- És ez felbőszít... - mondta utána halkan az asszony.</p>
                <p>Alexej felegyenesedett és szilárd hangon felelte:</p>
                <p>- Igen. De tudod-e, hogy miért? Mert érzem, hogy te nem vagy úgy, mint én. Hogy a
                    szerel­münkben nincs meg a kölcsönösség egyensúlya. Hogy én hiába égek el...
                    te... te... nem tudsz engem a máglyára követni.</p>
                <p>- Biztos vagy ebben? - kérdezte Berta kéjes vágyával a kegyetlenségnek.</p>
                <p>- Biztos. Te már nem szeretsz engem. Sőt nem is vagy hű hozzám.</p>
                <p>- Alexej! - sikoltotta Berta. - Te durva vagy és elment az eszed.</p>
                <p>A herceg oda sem hallgatott.</p>
                <p>Vad haraggal folytatta a mondatot:</p>
                <p>- Megcsalsz, mert mást szeretsz.</p>
                <p>- Ember!</p>
                <p>- No, nem testileg értem. De nem messze állsz tőle. Mert csak azért vagy hű és
                    tiszta, mert...</p>
                <p>- Elég. Nem hallgatlak tovább! Eszelősségedben meggyalázod a feleségedet, magadat
                    és a józan észt. Hiszen alkalmam sem volna. Egészen egyedül vagyok, soha
                    emberrel nem beszélek, nem is vágyom arra, hogy még valaha valaki asszonyszámba
                    vegyen, kerülöm az embereket, azért szeretem úgy a Noe bárkáját is... itt is úgy
                    élek, mintha puszta, lakatlan, senkiszigetén volnék... Alexej... te is tudod ezt
                    és ha mégis gyanusítani mersz, akkor ez vagy elmebaj, vagy tudatos tettetés,
                    ürügy a szakításra...</p>
                <p>Alexej búsan legyintett.</p>
                <p>- Ne védelmezd magad. Hiszen nem vádollak.</p>
                <p>- Hát?</p>
                <p>- Csak panaszkodtam. Azt mondtam, hogy...</p>
                <p>- Nem szeretlek.</p>
                <p>- Úgy van.</p>
                <p>- És hogy megcsallak...</p>
                <p>- Igen.</p>
                <p>- De hát kivel, az Istenért?</p>
                <p>- A gyermeked apjával - nyögte ki Alexej.</p>
                <p>Berta leroskadt a székre és mereven bámult a rozsdabarna szőnyeg arabeszkjeire.
                    Mélységes csend szakadt a két ember lelkére. Berta úgy érezte, hogy valami
                    szörnyű szakadék támadt most közte és Alexej között. Alexej féltékeny a halottra
                    s ebben igaza is van. Alexejnek joga van féltékenykedni, mert Berta sokszor
                    rajtakapta magát, hogy összehasonlításokat tesz... Ez pedig a hűtlenség
                    kezdete... Igaz, ő túlságosan sokat gondol a gyermeke apjára... És ilyenkor
                    nemcsak bánatot, de megbánást is érez... És Alexejt szégyenli a hatalmas Müller
                    Fritz előtt... De nem gondolta, hogy Alexej azt tudja...</p>
                <p>Percek multak el és egyikük sem szólt. De látszott rajtuk, hogy így némán,
                    megdermedve és reszketve is égő szenvedéllyel vitatkoztak. A férfi érezte, hogy
                    ő nem tudja betölteni az asszony lelkét. Berta most még küzködik magával. Tiszta
                    és szemérmes lelke titkolja, hogy már nem szereti őt. Titkolja, de nem tudja
                    eltitkolni. Minden szavából, minden mozdulatából, szemének minden pillantásából
                    kisugárzik, hogy ő nem tudja Bertát kielégíteni. Nos, mi lesz ennek a vége?
                    Berta majd talál valakit, aki jobban hasonlít a gyermeke apjához, mint ő.</p>
                <p>Berta Alexejt vádolta magában. Alexej eltávolította tőle a gyermekét és ezáltal
                    mesterségesen létesített egy területet, ahol nem járhattak, nem gondolkodhattak
                    és nem érezhettek egyet. Ő szereti a fiát és úgy gondolta, hogy ezt a szeretetet
                    össze lehet forrasztani a szerelmével... Alexej nem engedte. A két érzés birokra
                    kelt egymással. Ha Franzira gondolt, nem volt szabad Alexejre gondolnia. Nem
                    természetes-e, ha ilyenformán Franzi mellett az apja jutott eszébe? Mindennek
                    Alexej az oka.</p>
                <p>Alexej végre megszólalt.</p>
                <p>- Nos, igazam van, Berta?</p>
                <p>- Nincs.</p>
                <p>A herceg keserűen mosolygott.</p>
                <p>- Nem gondolsz már a báróra?</p>
                <p>- Csak a fiamra gondolok.</p>
                <p>- Én is sokat gondolok rá.</p>
                <p>- De haraggal.</p>
                <p>- Nem. Csak fájdalommal.</p>
                <p>- Miért fáj neked Franzi?</p>
                <p>- Mert van.</p>
                <p>Berta sírva fakadt.</p>
                <p>- Gonosz vagy.</p>
                <p>- Csak szerencsétlen. Lásd, én nem mondom, hogy te rossz vagy hozzám, Berta. Sőt
                    túlságo­san jó vagy. De ez is csak azért van, mert expiálni akarod az ellenem
                    elkövetett bűnt.</p>
                <p>- Micsoda bűnt!? - suttogta dühös, rekedt hörgéssel az asszony.</p>
                <p>- Hogy Franzi a világon van.</p>
                <p>- Ez bűn?</p>
                <p>- Az én szememben igen.</p>
                <p>- Hát ezt nem tudom és nem is akarom jóvátenni soha - felelt dacos gőggel
                    Berta.</p>
                <p>- Tudom. És ez az én tragédiám. Erre gondoltam az este, amikor megérkeztem
                    Nizzába. És ezért nem siettem hozzád. Nem mertem. Féltem.</p>
                <p>- Franzitól?</p>
                <p>- Franzitól és tőled. És még valakitől.</p>
                <p>- Ugyan!</p>
                <p>- A kis Franzi apjától.</p>
                <p>Berta elérzékenyedett.</p>
                <p>- Alexej, édes, kis bolond gyermekem. Ha tudnád, hogy mit szenvedek most!</p>
                <p>- És ha te tudnád, hogy mit szenvedek én!</p>
                <p>Berta odacsúszott Alexej térdére.</p>
                <p>Megcsókolták egymást.</p>
                <p> </p>
            </div>
        <div type="chapter">
                <head>XIII.</head>
                <p>Bertics apót nagy dísszel temették. Utolsó útjára a bőrgyári zenekar is kivonult
                    és egész úton fujta a gyászindulót. A dobokat gyászposztóval vonták be s a
                    kürtök úgy recsegtek, mintha el-el csuklanának a sírástól. A koporsó után a vén
                    korcsmáros családja ballagott: az ügyvéd, a kántor, a bőrgyári könyvelő, a
                    kucséber, a fagylaltárus és valamennyinek könnyezett a szeme.</p>
                <p>Regen Richard hátul, az asszonyok összevissza tömegében bujt el és végigköhögte
                    az egész temetést. Egész úton egy másik temetésre gondolt, amely húsz évvel
                    ezelőtt vonult itt végig a lejtős utcákon. Az ő lányát temették akkor, a
                    világszép Klementint...</p>
                <p>Hajh, hajh!</p>
                <p>Azóta Regen Richard nem gondolt annak a bizonyos kantaténak, a Lóth kantatéjának
                    a meg­írására. Azóta nem volt érdemes dolgozni, gondolkozni, remélni és
                    vágyakozni a dicsőségre. Klementin volt az ő géniusza, szerelme, élete célja és
                    bizodalma. Gyönyörü volt és ő úgy féltette az élet szennyes érintésétől. És
                    elrejtette az emberek tekintete elől. Jól tette? Nem. Klementin elsorvadt,
                    megrútult, belebetegedett ebbe a nagy féltésbe. És elpusztult. Meghalt. Ezen az
                    utcán kísérték ki őt is utolsó útjára...</p>
                <p>Regen úgy érezte, hogy azóta semmi sem történt. Klementin tegnap halt meg s most
                    van a temetése. De nemcsak Klementint, de sajátmagát is most hantolják el. Nem
                    megy vissza többé a Noe bárkájára. Nem orgonál többé. Nem hangol többé zongorát.
                    Lefekszik ő is, mint Bertics apó s meghal.</p>
                <p>Bizonyos, hogy nem birja tovább. Most felkeresi Klementina sírját és mellette
                    kinéz egy jó helyet. Jó lesz, ha halóporában egész közel kerül hozzá, legalább
                    vigyázni fog rá.</p>
                <p>A temetési menet befordult a nagy téglakapun, amelynek homlokán felirat hirdeti,
                    hogy: Feltámadunk.</p>
                <p>A kántor előrefutott a pap mellé, hogy kiénekelje szegény barátját. Tenorszekund
                    hangja felszárnyalt és úgy zengett végig a ravatalozó ház boltívein, mint egy
                    finom ezüst kürt.</p>
                <p>- Sohasem énekelt ilyen gyönyörüen - súgtak össze a gyászoló asszonyok. És
                    sírtak.</p>
                <p>- Ez a hattyudala - gondolta magában Regen -, ez sem tud többé egy rendes bét
                    kivágni.</p>
                <p>A pap imádkozott, az ügyvéd gyászbeszédet mondott, a temetőőr, bizonyos Remeisz
                    bácsi, megcsendítette a lélekharangot.</p>
                <p>A temetésnek vége volt, szétszéledt a közönség, a fagylaltárus jobbra-balra
                    köszöntgetett.</p>
                <p>- Alászolgája!</p>
                <p>És büszkén, ünnepélyesen mutatott az asztaltársaság koszorujára.</p>
                <p>Regen a lánya sírjához vánszorgott.</p>
                <p>Alig akadt rá. Fű és folyondár befonta, elborította, a föld besüppedt a kőkerítés
                    között és a márványkereszt féloldalra billent. A megkopott aranyozásu feliratból
                    alig lehetett kibetűzni:</p>
                <p>Klementina.</p>
                <p>- Régen nem jártam itt - vádolta magát a karmester és e pillanatban borzasztóan
                    meggyűlölte magát. Hogyan van az, hogy az ember így elfelejti a halottat? Onnan
                    van, hogy az élet olyan nehéz. Csak magunkkal vagyunk elfoglalva. A
                    legnyomorultabb ember a legelfoglaltabb. Az nem ér rá jónak, gyengédnek,
                    kegyeletesnek lenni és díszíteni az élők életét és a halottak sírját. Borzasztó
                    dolog ez.</p>
                <p>Ott állt a lánya sírja mellett és ideges szemmel bámult a meggörbült keresztre.
                    És százszor, meg százszor elolvasta:</p>
                <p>Klementina.</p>
                <p>Neki már mindegy. Ő már boldog. De jó, ha az ember már túl van ezen az életen.
                    Lám, senki sem boldog. Birukov hercegné... a herceg... a visói nábob leánya...
                    mindenki boldogtalan. Csak az öreg lengyel, a gonosz vén csont, a rideg, fukar,
                    számító, kegyetlen Lubinszky, az boldog. Mert már meghalt. De élete végén az is
                    boldogtalan volt. Látta, hogy tönkretette leánya életét. Akárcsak én magam -
                    gondolta hozzá Regen Richard lelkiismeretfurdalással. Hogyan van az, hogy az
                    ember azt sem képes boldoggá tenni, azt az egyetlen egyet sem, akit úgy szeret,
                    mint ő szerette Klementint és Lubinszky Bertát? Hogyan van az, hogy apa anya nem
                    tudja gyermeke sorsát a kezében tartani? Hogy minél jobban félti, védi,
                    becézgeti, annál mélyebbre taszítja a szerencsétlenségbe? Lubinszky Bertát, a
                    hercegné Alexejt, ő Klementinát döntötte kárhozatba. Mindenki így jár, aki
                    túlságosan szereti a gyermekét? Hát a gyermek sorsa már az apja-anyja sorsában
                    meg van pecsételve? Pedig mindenki jót akar. De jószán­dékkal van kikövezve a
                    pokol országútja is. Bizony, bizony, jobb volna az embernek meg sem
                    születnie.</p>
                <p>Mert nem érdemes élni. Nem érdemes ezt a kálváriát járni még annak sem, akinek a
                    Golgothá­ja márvánnyal van kirakva és bíbor-bársonnyal leteregetve. Hát még a
                    szegény ördögök szenvedő, éhező, didergő tömegének. És azoknak, akik dadognak és
                    köhögnek. Akiket meg­csapott a halál hideg szele!</p>
                <p>Klementin sírja mellett halkan imádkozott. Bocsánatot kért szegény, édes, halott
                    kis leányától.</p>
                <p>- Majd holnap meglátogatlak - intett a sírdomb felé, amely barna, lyukacsos,
                    ferde kőkereszt­jé­vel mintha hitetlenül csóválta volna a fejét.</p>
                <p> </p>
            </div>
        <div type="chapter">
                <head>XIV.</head>
                <p>A Noe bárkája elkészült. Három évig tartó, éjjel villanyos fénynél, nappal
                    napsütésben, eső­ben, hóban egyképen folytatott szakadatlan hangyamunka után
                    olyanná lett a Mohácsi-sziget déli csúcsa, mint egy excentrikus angol főnemes
                    uradalma valahol a skót partokon. Egzotikus pompa, leleményes kényelem, szédítő
                    gazdagsága az emberi agy technikai találékonyságának: egy egész világ, kínai
                    fallal körítve, titokzatos kívülről, mozgalmas, nyüzsgő, népes világ belül, örök
                    életre számított földi paradicsom. De a fenntartásához egy kis ország jövedelme
                    kellene.</p>
                <p>Késő ősz volt, amikor az uraságok újra visszatértek. De a számuk eggyel
                    megszaporodott. Egy négyéves apró emberkével, akit Alexandra Ivanovna, Berta és
                    Alexej versengve becézgettek. A kis Franzit körülhordozták a szigeten és
                    reszketve lesték ajkáról az angyalok boldog elragadtatását. A gyermek azonban
                    közönyösen és únottan nézte Noé bárkáját, amely pedig felnőtt ember szemében úgy
                    tűnt fel, mint egy kőből, fából épült grandiózus gyermekjáték. De csak a
                    felnőttek szemében. A kis Franz közönyösen és únottan nézte a csodavárat, a
                    parkot és a vadaskertet. Az állatoktól félt. A kis vasútat, a palota szépségét,
                    a mechanikai csodákat észre sem vette. A félembernagyságu játékkatonáktól, akik
                    lépegetni, lefeküdni, célozni és trombi­tál­ni tudtak, mint valami
                    csodaszörnyektől irtózott. Hamar elálmosodott és sírva fakadt. Lefektették és
                    ágyába kérte kis párisi fakatonáját és fűrészporral kitömött, ócska kis
                    mackóját. Azokat boldogan ölelte át és úgy aludt el nagy kimerültségében.</p>
                <p>- Franzinak nem tetszik a sziget - jegyezte meg kissé szomoruan a herceg.</p>
                <p>- Még nem érti a kicsi - felelt Berta engesztelően.</p>
                <p>- Csak a fakatonáját szereti.</p>
                <p>- Úgy látszik, minden gyermek ilyen.</p>
                <p>- Én meg csak téged szeretlek - felelt gyengéden a férj.</p>
                <p>Berta és Alexej újra élték lázas, szerelmes mézesheteiket. Az öreg hercegasszony
                    vette át a sziget kormányzását, a fiatalok csak egymással törődtek. A londoni
                    ügyekre, a nizzai kártya­afférra nem mertek gondolni. A hagyaték sorsát egy
                    neves magyar és egy drága londoni ügyvédre bízták. Behunyták a szemüket a reális
                    élet minden mozzanatával szemben és Berta budoárjában, a könyvtárban és a
                    zeneteremben töltötték minden idejüket. Pécsről újra elhozat­ták Regent. Az öreg
                    karmester vonakodva és kedvetlenül jött, de néhány nap alatt megszeli­dült és
                    szívesen játszott nekik Bachot és Beethovent.</p>
                <p>- Látod, így szeretnék élni örökkön-örökké - rajongott a herceg Bertának egy
                    délutáni séta után a vízmosta parton.</p>
                <p>- Csakugyan örökké szeretnél élni, Alexej?</p>
                <p>- Így, ahogy most élek, örökké.</p>
                <p>- S nem vágyol a nagyvilág után? Városok, tengerek, emberek, operák,
                    hangversenyek, autótúrák, egzotikus tájak és sűrű, forró kultura, embertömegek
                    melege nem izgatja, Alexej, a fantáziádat?</p>
                <p>A herceg meghökkent.</p>
                <p>- Hogy jut ez eszedbe? Te talán únod ezt a monoton, primitív életet?</p>
                <p>- Én nem. De én nem vagyok férfi, nem vagyok már ember sem, csak asszony
                    és...</p>
                <p>- És?</p>
                <p>- Anya.</p>
                <p>Alexej szeme kissé elborult. De erőt vett magán.</p>
                <p>- Én nem vágyom innen sehova. De teérted aggódom.</p>
                <p>Berta nevetett.</p>
                <p>- Miért?</p>
                <p>- Fiatal vagy, szép vagy, meleg a véred és nagy a fantáziád... az asszony
                    ragyogni akar és tömjénre, bámultatásra vágyik a hiusága...</p>
                <p>Berta nevetve simogatta meg Alexej arcát.</p>
                <p>- Mi, úgy látszik, kölcsönösen félünk attól, hogy a másik megúnja Ádám és Éva
                    idilljét a paradicsomban. Miért van ez így?</p>
                <p>Alexej elgondolkozott.</p>
                <p>- Mert alapjában véve ez az élet természetellenes.</p>
                <p>- Talán csak rendkívüli. Egyéni. Szokatlan. De ha nekünk ez kell... Különben,
                    miért beszélsz így, Alexej?</p>
                <p>- Mert félek, hogy te megúnod...</p>
                <p>Kis kétlovas kocsiban Franzot sétáltatták a folyó partján s a hintóra szerelt
                    bölcsőben a gyermek jóízüen aludt. A ponnyk lépésben baktattak a kastély felé.
                    Berta odafutott a fiához és aggódva figyelte.</p>
                <p>- Franz gyengélkedik.</p>
                <p>- Mit mondott az orvos?</p>
                <p>- Bronchitis.</p>
                <p>- Hány nap óta tart?</p>
                <p>- Már több, mint egy hete.</p>
                <p>- Az baj.</p>
                <p>- Az orvos azt mondja, hogy Franznak erős ez a klíma. Nedves és szeles a
                    levegő.</p>
                <p>Alexej kissé türelmetlenül válaszolt.</p>
                <p>- Megszokja. Nem kell mindjárt megijedni. Az orvos fontoskodik. A környéken olyan
                    szép, erős és kövér kis gyermekeket láttam.</p>
                <p>- De azok itt születtek.</p>
                <p>- Franz is akklimatizálódik, majd.</p>
                <p>- De ha nem?</p>
                <p>- Nos?</p>
                <p>- Akkor mégis le kellene vinni valahová délre.</p>
                <p>- Vinni, vagy küldeni? - hangsúlyozta élesen Alexej.</p>
                <p>Berta félénken felelt:</p>
                <p>- Nem szeretném újra nélkülözni. Ha szükségessé válik, akkor, úgy-e, te is
                    eljössz, szívem?</p>
                <p>- Megint elhagyjuk ezt a kis oázist? Hát akkor mire való mindez? - kérdezte
                    indulatosan a herceg.</p>
                <p>Berta is megijedt.</p>
                <p>- Hát csak úgy gondoltam. Egyáltalán nem bizonyos még, hogy erre szükség lenne...
                    Csak úgy elméletileg van szó a dologról.</p>
                <p>Alexej elkomorodott. Magában azt gondolta, hogy lám, az életüket most már nem
                    önmaguk igazgatják, hanem egy harmadik... Tulajdonképen nem volna oly borzasztó,
                    egy-két hónapra lemenni valahova a görög szigetek egyikére, vagy Észak-Afrika
                    partjára... De jobb lett volna, ha ezt a tervet a szerelem sugallta volna s nem
                    a szükség, a kényszer, egy idegen emberért való gondoskodás ötlete... Idegen
                    ember? Franz csak neki idegen, de Bertának a legdrágább vércseppje, a lelke
                    legszentebb darabja. Tehát, ami egyiküknek minden, az a másiknak semmi... Nem
                    jól van ez így, édes Istenem...</p>
                <p>Berta látta, hogy Alexej elkedvetlenedett. Ez őt is megszomorította. Már le is
                    mondott arról, hogy gyermekét elvigye... Nem. Majd itt is meggyógyul. Megértette
                    Alexej fájdalmát.</p>
                <p>- Hűvös van, Alexej. Gyerünk mi is haza.</p>
                <p>Felmentek a kastélyba. A könyvtárszobán keresztül Alexandra Ivanovna szalónjába
                    léptek. A hercegnő leveleket olvasott.</p>
                <p>- Rossz hirek Londonból. A magyar kormány képviselője nem enged. A hagyatékra a
                    Petróleum-Tröszt is igényt tart s nagy per lesz belőle. A magyar álláspont
                    szerint a hagyaték a kincstáré.</p>
                <p>- Miért? - csattant fel Alexej.</p>
                <p>- Mert itt bűncselekmény történt.</p>
                <p>- Kinek a részéről?</p>
                <p>- A boldogult Taddeus és Berta részéről.</p>
                <p>- Berta semmiről sem tehet.</p>
                <p>Berta halk hangon megszólalt:</p>
                <p>- Én bűnösnek érzem magamat. Jobban kellett volna vigyáznom a fiam érdekeire.</p>
                <p>A hercegnő csodálkozva rázta a fejét.</p>
                <p>- Hiszen éppen a fiad érdekében engedted az örökség egy részét
                    kicsempészni...</p>
                <p>Berta szomorúan bólintott.</p>
                <p>- A fiam érdekében. De rosszul szolgáltam őt.</p>
                <p>- Jót akartál.</p>
                <p>- Igen. De a pokol országútja is jószándékkal van kikövezve...</p>
                <p>Mindhárman hallgattak. Végre Alexej törte meg a csendet.</p>
                <p>- Nos, erről nem tehetünk. A kérdés most csak az: mi történik tehát a kis Franz
                    millióival?</p>
                <p>- Majd megeszik az ügyvédek - felelt keserűen a hercegnő.</p>
                <p>- És Franz?</p>
                <p>- Annak be kell érni azzal, amit meghagynak neki.</p>
                <p>- De ez lehetetlen!</p>
                <p>- Minden lehetséges. Egyelőre semmi sem biztos, csak a nagy per. Évekig
                    eltarthat. Én bizonyára nem érem a végét. Az ügyvédek egyezséget ajánlanak.
                    Sovány egyezséget.</p>
                <p>- Nem! - kiáltott Alexej. - Van még némi összeköttetésünk az angol
                    kormánnyal.</p>
                <p>- De a magyar kormány azzal fenyegetőzik, hogy a hagyaték eltitkolása miatt
                    bűnvádi eljárás alá fogják Bertát! Berta bűnrészes. Ügyészi indítvány,
                    kriminális... borzasztó hercehurca...</p>
                <p>Berta felsikoltott.</p>
                <p>- Óh, mit tettél velem, szegény jó atyám.</p>
                <p>- Az is jót akart - mondta gúnyosan Alexej.</p>
                <p>- A pokol országútja - ismételte csaknem öntudatlanul az öreg hercegasszony.</p>
                <p>- Hát egyezkedjünk? - kérdezte a herceg.</p>
                <p>- Én azt hiszem... - suttogta Alexandra Ivanovna és a menyére nézett.</p>
                <p>- Feltétlenül - jelentette ki határozottan Berta. - Én nem cipelem ezt a terhet a
                    lelkemen. Viseljük a konzekvenciákat...</p>
                <p>- A jószándék konzekvenciáit - tette hozzá sötéten Alexej...</p>
                <p>Aznap éjjel Noe bárkájában kínzó gond emésztette a lelkeket.</p>
                <p> </p>
            </div>
        <div type="chapter">
                <head>XV.</head>
                <p>Késő éjszaka volt. Hűvös, nedves szeptemberi éjjel. A fellegek mintha ronggyá
                    foszlottak volna a hold udvara körül. Tegnap egész nap szakadt az eső.</p>
                <p>A Mohácsi-sziget gazdája kilopódzott az északi falon. Egy ideig ott sétált a fal
                    körül és úgy képzelte, hogy valami várbástya alatt jár s négy-ötszáz évvel
                    visszaosonva a történelembe, valami utopisztikus időgépen a középkorba
                    jutott...</p>
                <p>Középkori kóborló lovagnak, szökött zsoldosnak vagy kalandokra járó álruhás
                    fejedelemnek képzelte magát és arra gondolt, hogy mennyivel jobb volt akkor és
                    úgy... négy-ötszáz évvel ezelőtt, a Kaukázusban vagy a nagy fehér orosz
                    sikságon. Bizonyos, hogy akkor is éltem - gondolta magában - s középkori
                    rablólovag vagy kozákhetman őseimtől örököltem ezt a nyughatatlanságot. Igen,
                    hajóskapitánynak, északsarki utazónak, világot járó kalandornak születtem, nem
                    pedig a Noe bárkája remetéjének, - tépelődött lázas aggyal és forró fantáziával
                    - és megfulladok ott benn a falak között.</p>
                <p>És valósággal gyülölettel nézett a kastély felé, amely tornyai, erkélyeivel és
                    apró, félkörives ablakaival úgy sötétlett bele az éjszakába, mint egy vaskos,
                    kegyetlen, megvihatatlan börtön.</p>
                <p>Körülnézett. Sehol semmi. Egyhangu tájék. Kopaszodó fák, füzesek a mocsaras
                    mezőkön, messziről egy templom tornya látszik. Gyalogösvény vezet arrafelé.</p>
                <p>- Miért jöttem én ide? - kérdezte magától felriadva. - Gondolkodni jöttem. Ott
                    benn nem tudom összeszedni gondolataimat. Hogy is vagyunk csak?</p>
                <p>Erőltette magát, gyötörte, kínozta az agyát, de nem tudott rendet teremteni a
                    gondolatai között.</p>
                <p>- Berta jobban szereti a fiát, mint engem - ez volt az egyetlen, amit tisztán és
                    világosan meg tudott magának fogalmazni. Aztán az jutott eszébe, hogy Berta
                    elvesztette a nagy pört. Berta szegény lett. A kis Franznak lesz egy csekély kis
                    pénze a magyar árvaszéknél. Mennyi? Nem tudja, de bizonyos, hogy még a
                    neveltetésére sem lesz elegendő.</p>
                <p>- Hát én? - kérdezte magától keserűen. - Hát én gazdag vagyok? Nekem sincs
                    semmim, csak egy kastélyom, vadaskertem, pár hold földem és annyi évjáradékom,
                    hogy nem halok meg éhen. Hát ez lett az óriás Müller- és Birukov-vagyonból.
                    Szegény ember vagyok és van fele­ségem, aki az első urától való fiát jobb
                    szereti, mint engem.</p>
                <p>- Jaj, - ömlött ki lelkéből a fájdalom, - úgy látszik, elpusztulunk
                    valamennyien.</p>
                <p>Alexej messze eltávolodott a Noe bárkájától. Szinte öntudatlanul baktatott az
                    ösvényen előre, a templom tornya felé. A faluból már oda-odapislantott egy
                    mécsvilágos ablak. Kutyák ugattak.</p>
                <p>Egyszerre jobbról, egy csenevész erdőcske mögül kis temetőkápolna szétbomló
                    szilhuettje bontakozott ki. Fák, kőkeresztek, kerités, kápolna mohos, avult,
                    omladozó fala egy-egy folt az éjszakában. Az út a temetőn vitt keresztül.</p>
                <p>Alexej megborzongott. Babonás volt és félt a temetőtől. Megint nem tudott
                    gondolkodni. Egyszerre halk köszöntés mordult feléje a bejárat felől.</p>
                <p>- Dicsértessék.</p>
                <p>A herceg meghökkent. Nem értette a magyarok nyelvét s fantáziája ujra a régi
                    rablóvilág rémeit idézte fel izgatott ijedtségében. Oroszul kiáltott a köszönő
                    emberre.</p>
                <p>- Ki az? Mit akarsz?</p>
                <p>Oroszul válaszolt az előbbi hang:</p>
                <p>- Éjjeli őr vagyok.</p>
                <p>A herceg azt hitte, hogy valami Isten csodája folytán csakugyan visszakerült
                    régmult idők romantikájába. Várőrség, portyázó vitézek, kozákok, törökök
                    előörsét látta az éjjeliőr magas, hajlott, alabárdos alakjában. Rémülten jutott
                    eszébe, hogy nincsen nála fegyver. Az őr azon­ban egykedvűen folytatta:</p>
                <p>- Szél lesz hajnalra.</p>
                <p>Alexej felocsudott.</p>
                <p>Ekkor vette észre, hogy kis falusi temető kellős közepében van. A temetőőr öreg
                    vasutas­bundában egy obeliszkot támogatott. Fehér volt a márvány, szinte
                    világított. A herceg meg­nyu­godott és rokonszenvesnek találta a nagy darab
                    embert.</p>
                <p>- Hol tanult oroszul, - kérdezte tőle érdeklődve.</p>
                <p>- A háboruban.</p>
                <p>- Az orosz fronton harcolt?</p>
                <p>- Fél esztendeig. Aztán elfogtak. Csak most jöttem haza. Volt időm megtanulni az
                    orosz szót, uram. Hát az úr miért beszél oroszul?</p>
                <p>- Én orosz ember vagyok.</p>
                <p>- A herceg?</p>
                <p>- Az vagyok.</p>
                <p>Az őr megbillentette a süvegét.</p>
                <p>Alexejnek eszébe jutott, hogy ilyenkor, otthon az orosz parasztok térdre
                    ereszkedtek. A magyar meg csak megböki a süvegét. Furcsa nép. De tetszett neki a
                    hatalmas paraszt, a hosszu alabárdjával és báránybőr sipkájával. Kedélyesen
                    rászólt:</p>
                <p>- Temetőőr?</p>
                <p>- Az vagyok, uram.</p>
                <p>- Csunya mestersége van magának.</p>
                <p>- Hej, hej.</p>
                <p>- Nem fél a kisértetektől?</p>
                <p>Az őr nevetett.</p>
                <p>- Ösmerjük mink egymást. Ők sem félnek tőlem.</p>
                <p>- Ejnye, de gyönyörü egy obeliszk, - csodálkozott Alexej önkéntelen a hatalmas
                    márvány síremléken, amelynek az őr közönyösen odatámaszkodott. De most a bakter
                    is félreállt és ő is végigmérte a tekintetével, mintha most látná először.</p>
                <p>- A falu hősi halottai feküsznek alatta.</p>
                <p>Alexej elcsudálkozott.</p>
                <p>- Gazdag lehet ez a falu nagyon.</p>
                <p>- Miért? - kérdezte az őr.</p>
                <p>- Hát egy ilyen drága emlékmű... Valóságos kincs... Rettentő pénzbe
                    kerülhetett...</p>
                <p>Az őr legyintett.</p>
                <p>- Nem került az pénzbe.</p>
                <p>- Hogy-hogy?</p>
                <p>- Itt hevert a földön. Nem is volt gazdája. Azaz, hogy valamikor volt...</p>
                <p>- Kicsoda?</p>
                <p>- Egy apró kis jószág...</p>
                <p>- Gyermek?</p>
                <p>- Az. Valami idegen gyerek. Apátlan-anyátlan gyerek. Törvénytelen gyerek vagy
                    micsoda. Nagyurak gyereke.</p>
                <p>A felhőtornyok összetorlódtak az égen. Sötét lett. Csak a hősök obeliszkje
                    világított az éjszakában. Az őr megrántotta vállán a köpenyt. Pipát vett ki
                    zsebéből és rágyújtott. Közben a foga közül dörmögte:</p>
                <p>- Szép históriája volt annak. Elmeséljem?</p>
                <p>Alexej is rágyújtott. Az őr adott neki tüzet. A fellobbanó láng mind a kettőjük
                    arcát meg­világította. Az őr mesélni kezdett.</p>
                <p>- Itt valaha nagy vadászterülete volt a grófnak.</p>
                <p>- Melyiknek?</p>
                <p>- Nemessányi grófnak.</p>
                <p>- Ő állíttatta az emléket?</p>
                <p>- Várjon türelmesen az úr. A grófnak külföldi barátai voltak. Tivornyás ember
                    volt a gróf, az isten nyugosztalja. És itt nagy dáridók voltak. Nem messze,
                    arra, északnak, ha nem volna sötét, talán látná is az úr, ott volt a
                    vadászkastélya. Ilyenkor, őszön nagy vendégség volt ott. Hercegek, grófok, talán
                    még királyok is voltak. Külországiak.</p>
                <p>- Nos?</p>
                <p>- Hát egyszer volt ott egy herceg is. Valami orosz herceg, vagy nagyherceg, vagy
                    mi. Gyönyö­rű szál ember.</p>
                <p>- Ismerte?</p>
                <p>- Én nem. Hanem az apám. Az vadászlegény volt a grófnál. Attól tudom a históriát.
                    Hát úgy volt, hogy az orosz herceg hónapokig mulatott itt egykor a Nemessányi
                    grófnál. Nagy vadászat volt és közbe-közbe berándultak a városba.</p>
                <p>- Hova?</p>
                <p>- Pécsre, a városba. Tetszik tudni, hol van? A folyón túl Baranyában. A hegy
                    alján.</p>
                <p>- Tudom.</p>
                <p>- No. Hát oda-oda mentek és ott a herceg megismerkedett egy gyönyörű fiatal
                    hajadonnal.</p>
                <p>Alexej elmosolyodott.</p>
                <p>- Azé volt a gyerek?</p>
                <p>- Azé. De nem tudta ám senki. A hajadon megszökött hazulról. Valami német
                    kisasszony volt, egy orgonista leánya.</p>
                <p>- Hát az apja?</p>
                <p>- Az apja beteg volt. Ispotályban feküdt. De aztán felgyógyult. Még most is él.
                    Azt mondják Pécsett lakik a boldogtalan, de most már nem orgonál, csak iszik.
                    Bánatában.</p>
                <p>Alexejnek megdobbant a szíve. Nem Regen Richárdról beszél ez a nagy, közömbös
                    paraszt? Most már hevesen érdekelte az obeliszk története.</p>
                <p>- Hát annak a lánya volt?</p>
                <p>- Azé.</p>
                <p>- És hol született a gyerek?</p>
                <p>- Itt a faluban. Ide szökött a lány. De a gyerek meghalt. Egynapos korában. Igy
                    mesélte az apám, aki a gróf parancsából gondot viselt a német kisasszonyra.</p>
                <p>- És az orosz herceg?</p>
                <p>Az őr jóízűen nevetett.</p>
                <p>- Hol volt akkor már a herceg! Régen hazament Moszkvába, vagy hová.</p>
                <p>- Itt hagyta a lányt?</p>
                <p>- Itt. Meg a gyerekit. De a gróf meghagyta az apámnak, hogy tartsa szemmel őket.
                    Jó ke­zek­ben voltak. Édesapám jószívü ember volt és az anyám bábaasszony.
                    Legjobb kézben volt. De a gyerek meghalt. És az anyja visszament Pécsre. Az
                    egész dolog titokban maradt. Ámbár talán a gróf barátjai tudták. Az öreg
                    muzsikus is tudta. Kínozta is a lányát eleget. Meg is halt a szegény.</p>
                <p>- Az anya is?</p>
                <p>- A gyermeke után halt.</p>
                <p>- Az apja kergette a sírba?</p>
                <p>- Gyermeke után halt. Egy esztendő mulva. De nem halt meg egészen.</p>
                <p>- Hogyan?</p>
                <p>- A szelleme sokat jár itt a temetőben. Egyszer egy vadász rá is duplázott a
                    puskájával. De amikor a puska eldurrant, a szellem nagy, csontos fehér lóvá
                    változott. Ott találták a ló tetemét az árokban éppen azon a helyen, ahol a
                    szellem megjelent.</p>
                <p>A temető fenyőbokrain éles északi szél sivított keresztül. Alexej dideregni
                    kezdett. De az őr egykedvűen folytatta tovább:</p>
                <p>- Hát úgy volt, hogy a gyereket eltemették itt a temetőben. Apám az esetet
                    jelentette a grófnak, a gróf egyszer levélben megírta a dolgot a hercegnek
                    Moszkvába vagy hová. És a herceg megkérte a grófot, állíttasson a gyereknek
                    emléket. Derék ember volt a gróf is, a herceg is. Nem feledkeztek meg a
                    nyomorult kis féregről.</p>
                <p>- Hát hogy került a kő a hősök sírjai fölé?</p>
                <p>- Hát úgy, hogy egyszer a szigetet elöntötte a Duna. Borzasztó árvíz volt. Az
                    egész falu uszott. A temetőből a víz kimosta a csontokat.</p>
                <p>- Borzasztó.</p>
                <p>- Suhanc voltam akkor. Tizennégy-tizenötéves, de jól emlékszem rá. A sirok
                    eláztak, meg­nyíltak... Valóságos vizözön volt, uram.</p>
                <p>- Vizözön...</p>
                <p>- Vizözön... Azóta is csak egy olyat láttam. Az orosz fogság alatt, Tula
                    kormányzóságban.</p>
                <p>- Ott is járt?</p>
                <p>- Ott éltem öt hosszú esztendeig, Tulában. Egy orosz herceg birtokán.</p>
                <p>Alexej szíve csaknem megszünt dobogni. Itt áll előtte egy ember, aki az ő ősi
                    földjét taposta. Az ő ősei földjét... Izgalmában megragadta az éjjeli őr
                    kezét.</p>
                <p>- Ember, maga Tulában élt? Beszéljen. Mi volt ott Tulában?</p>
                <p>- Hát semmi. Egy nagy kastély. Fene nagy birtok. De a gazdája megszökött.</p>
                <p>- Ki volt a gazdája?</p>
                <p>- Valami herceg Birukov...</p>
                <p>- Birukov... - suttogta ezt a nevet Alexej és majdnem leroskadt az obeliszk
                    mellé. - Istenem, ez az ember Tulában volt, az ő birtokán s Regen Richard
                    leányának tragédiáját meséli. Hát nem egyetlen család ez az egész emberiség? Hát
                    nem egyetlen falu ez az egész világ? Hát nem lehet ez elől a falu elől
                    megszökni?!</p>
                <p>Az éjjeli őr közönyösen szívta a pipáját és folytatta a mesét:</p>
                <p>- Hát ott Tulában láttam olyan vizözönt. Ott is felnyíltak a sirok és kiléptek a
                    halottak. A kastély elpusztult.</p>
                <p>- Elmosta a víz?</p>
                <p>- A víz? Nem. A vér.</p>
                <p>- A vér?</p>
                <p>- A vér. A forradalom. A parasztok is csináltak egy kis vizözönt... Vérrel...</p>
                <p>Alexej sokat hallott az oroszországi forradalomról. De most itt szemtől-szembe
                    látni egy embert, aki tanuja volt a régi, gyönyörű orosz élet elpusztulásának,
                    ez most mégis meg­fagyasz­totta ereiben a vért. Szeretett volna kérdezősködni,
                    de nem tudta kinyitni az ajkát. Az éjjeli őr a sötét éjszakában nem is vette
                    észre a herceg erőlködését. Ő csak a magáét beszélte.</p>
                <p>- No, hát itt is olyan vizözön volt, tizenötéves suhanc koromban. De az emberek
                    itt nem avat­koztak bele az Isten haragjába. Sőt mentették, amit menteni
                    lehetett. De a temetőt hagyták.</p>
                <p>- Kár.</p>
                <p>- Nem. Az élőkért volt kár. A temető elpusztult. A halottakat a víz, amikor
                    leapadt, bevitte a Dunába. Mind bevitte őket. És ott összekeverte.</p>
                <p>- Összekeverte?</p>
                <p>- A halál összekever bennünket. Vagy a földben, vagy a vízben. A túlvilágon.</p>
                <p>A herceg titokban keresztet vetett magára.</p>
                <p>- Tulában is így volt?</p>
                <p>- Ott is. De ott az emberek is segítettek. A hercegi kriptából kiszórták a
                    csontokat.</p>
                <p>- Rettenetes.</p>
                <p>- És ott is összekeveredett úr és szegény, herceg és koldus.</p>
                <p>- Édes Istenem!</p>
                <p>A szél elült. A felhőtornyok szétmállottak az égen és a hold fénye végigömlött a
                    temetőn. Az obeliszk fehéren csillogott a nyájas, békés, éjjeli világosságban. A
                    nagy, bundás paraszt rá­mutatott az obeliszkre.</p>
                <p>- Ezzel nem birtak a vizek. Ledöntötték, de nem birták elgörgetni innen. De a kis
                    halottat kimosták alóla. Igy lett ez gazdátalan.</p>
                <p>A herceg meghatottan nézte a nagy, fehér márványt.</p>
                <p>- Szép, ugy-e? - kérdezte az őr. - Éppen jó volt a hősöknek. Huszonkét derék,
                    szép szál vitéz fekszik alatta. Az Isten nyugosztalja őket. Nézze csak uram!</p>
                <p>- Mit?</p>
                <p>- Járja körül a követ. Olyan, mint a hó. Mintha tejfellel öntötték volna. Magam
                    is sokszor el-el gyönyörködöm.</p>
                <p>- Igazán egy orosz herceg emeltette? - kérdezte elérzékenyedve Alexej.</p>
                <p>- Az hát, ha mondom. Az apámtól tudom. De meg rá is van írva, itt hátul a kő
                    alján. Csak nem tudom elolvasni.</p>
                <p>- Miért?</p>
                <p>- Nem olyan betűkkel van írva, mint ahogy mi szoktuk.</p>
                <p>- Aha, cirill betűk...</p>
                <p>- Ahhát, valami görög.</p>
                <p>Alexej lehajolt és a hold éles, fehér fénysugara alatt elolvasta a cirillbetűs
                    apró felirást az obeliszk alján: Sergej Konstantinovics.</p>
                <p>Alexej levette a kalapját és háromszor keresztet vetett magára.</p>
                <p>- Ismerős név? - kérdezte az őr kíváncsian.</p>
                <p>- Ismerős - suttogta halotthalványan, reszketve, hideglelős borzalommal a herceg.
                    És halk imát mondott az édesapja lelki üdvösségeért.</p>
                <p>...Alexej szinte futva-futott haza. A foga vacogott. Édesapja emléke, Regen
                    Richard lánya, az ő idegenben született, egy napig élt, szegény kis testvére...
                    jaj, Istenem, de borzasztó torlódása ez a mult szellemeinek. Micsoda vízözön
                    szakadt a lelkére.</p>
                <p>Soha úgy nem vágyakozott a Noe bárkája után...</p>
                <p> </p>
            </div>
        <div type="chapter">
                <head>XVI.</head>
                <p>A Noe bárkájában megváltozott az élet.</p>
                <p>A herceg sokat járt a falakon kívül. Alexandra Ivanovna Bertával és a kis
                    Franz-cal árván bolyongott a kastélyban és a parkban, amelynek elhanyagolt
                    bokrai között már nem drága egzotikus állatok, hanem nyulak és rókák
                    kergetőztek. A kis vasút megállt. A személyzet egy részét elbocsátották. A
                    kastély urai takarékoskodtak. Berta minden hétfőn elhatározta, hogy csütörtökön
                    elutazik a görög szigetekre. És minden csütörtökön hétfőre halasztotta az
                    utazást.</p>
                <p>- Megvárjuk a nagy per végét - indokolta magamagának a halasztást.</p>
                <p>- Szegény emberek lettünk - sóhajtozott a hercegnő. - Minden vagyonunkat a Noe
                    bárkájába öltük.</p>
                <p>- Adjuk el - indítványozta Berta.</p>
                <p>- Nem veszi meg senki. Nem hoz semmi jövedelmet. Kinek kell ez a drága,
                    haszontalan, unalmas rezidencia?</p>
                <p>Berta elgondolkodott.</p>
                <p>- Nem tudunk megélni? - kérdezte szárazon.</p>
                <p>A hercegnő szomorúan legyintett.</p>
                <p>- Százezer font évi jövedelmünk van a Birukov-vagyon tőke-hitbizományából.</p>
                <p>- Hát akkor semmi baj. Ez óriási összeg.</p>
                <p>- Igen.</p>
                <p>- Gyönyörűen meg tudunk élni valamennyien.</p>
                <p>A hercegnő halkan hangsúlyozta a szavakat:</p>
                <p>- Megélni igen. De élni nem tudunk.</p>
                <p>Berta lecsüggesztette a fejét.</p>
                <p>- Én nem panaszkodom. Csak Alexejt sajnálom nagyon. Neki nem való ez a
                    börtön-élet.</p>
                <p>- Alexej szerencsétlen ember.</p>
                <p>- Boldogtalan. Már nem szeret engem.</p>
                <p>Az anya hosszan, melegen, részvéttel nézett végig Berta sápadt, keskeny, szenvedő
                    arcán.</p>
                <p>- Mindennek a Noe bárkája az oka. Alexej nem való a remeteségre. Ha a régi
                    Oroszország nem dőlt volna össze...</p>
                <p>Mire gondol Alexandra Ivanovna?</p>
                <p>- Ha Alexej a cári udvarban élhetné boldogult apja életét... Berta, te nem
                    ismered a férfiakat... Ők sohasem tudnak önmagukról lemondani. Nekik nagy,
                    zajos, viharos élet kell. Ők nem tudnak felolvadni sem a szerelem, sem a család,
                    sem a saját lelkük aszkézisében.</p>
                <p>- A szerelem - aszkézis?</p>
                <p>- Igen. Az igazi szerelem: lemondás az életről. Beleolvadás egy másik ember
                    lelkébe, aki kisajátította a szerelmes ember testét, lelkét, idegrendszerét,
                    agyát, életprogrammját, nappali és éjszakai álmait, életét és halálát... ez csak
                    asszonynak való. Ez az asszonyt kielégíti az érzés boldogságával vagy
                    boldogtalanságával. A férfit nem. A férfinek a szerelem csak megpihenés,
                    szórakozás, játék vagy legjobb esetben felüdülés a maga szövevényes, sokfelé
                    ágazó, sűrű és nagyszabású életprogrammjában.</p>
                <p>- De Alexejnek nincs életprogrammja...</p>
                <p>- Ez a legnagyobb baj. Ez teszi őt olyan nyugtalanná és neuraszténiássá. Nem
                    találja helyét a világban... Céltalanul bolyonganak a vágyai, az életösztönei,
                    az illuziói és az akarásai.</p>
                <p>- Mert nem szeret már engem.</p>
                <p>- Együgyü beszéd. Ha nem szeretne téged, sokkal kevésbé volna boldogtalan. Akkor
                    rögtön megtalálná önmagát.</p>
                <p>- Én vagyok az akadály?</p>
                <p>- Nem te. Az ő szerelme.</p>
                <p>- Ha nem volna szerelmes, akkor...</p>
                <p>- Akkor az előtte álló válaszuton elindulna.</p>
                <p>- Hova?</p>
                <p>- Jobbra vagy balra.</p>
                <p>- A szerencsétlenségbe. A pusztulásba. A halálba.</p>
                <p>- Ez is megoldás. A férfi győz vagy bukik, de harcolni akar. A születése, a
                    testi-lelki alkotása és a helyzet szerint, amibe belekerült. Az egyik ember nagy
                    tetteket visz véghez: győz vagy elbukik. Napoleon lesz vagy a wagrami vagy a
                    waterlooi csatában. A másik ember önmaga ellen vezet irtó háborút. Belemerül a
                    bűnbe, amellyel önmagát rombolja szét, vagy a hősies­ségbe, amellyel
                    mártirhalált szenved. Félek, hogy Alexejnek nincs választása jó és rossz között.
                    Ő szétrombolja önmagát.</p>
                <p>- Hát akkor jó, hogy megáll a válaszút előtt.</p>
                <p>A hercegnő kételkedve rázta a fejét.</p>
                <p>- Azt hiszed, hogy jó? Igy is el lehet pusztulni. A tétovázásban, a körbe-körbe
                    tipegésben, a lélek nyugtalanságában és tehetetlenségében. Ilyenkor az ember
                    apró kalandokban és apró bűnökben éli ki magát. És szétforgácsolódik,
                    elposványosodik... ez az, amit közönséges nyelven elzüllésnek neveznek, szegény
                    gyermekem...</p>
                <p>Berta rémülten felsikoltott.</p>
                <p>- Hát mit kell tennem, anyám?</p>
                <p>- Imádkozni kell. Egyebet nem tehetsz. A többit majd elvégzi az idő.</p>
                <p>*</p>
                <p>Igy teltek a napok a Noe bárkájában.</p>
                <p>Alexej távol volt. Budapesten járt, hogy a magyar kormánnyal kiegyezzék a
                    Müller-örökség ügyében. Ügyvédek és diplomaták között gyámoltalannak és
                    megalázottnak érezte magát. És sokszor, amikor kedvetlenül és fáradtan
                    eltávozott egy-egy tanácskozásról, sötét elkeseredés­sel kiáltott fel
                    magában:</p>
                <p>- Hát mi közöm nekem ehhez az egész Müller-komédiához?</p>
                <p>És belemenekült az éjszakai élet, játék és a kalandok narkotikumába.</p>
                <p>Budapestről Bécsbe ment, onnan Párisba, majd Londonba. És vissza. Valami űzte,
                    kergette, csábította egyik helyről a másikra. Rengeteg pénzt költött és
                    adósságokat csinált. Egy-egy nagy kártyaveszteség után hazarohant a
                    Mohácsi-szigetre, mert égő, sóvárgó, őrjítő vágyat érzett Berta tiszta, szép
                    szerelme után. De két-három nap alatt azt is megunta. És újra megszö­kött a Noe
                    bárkájáról.</p>
                <p>Anyja és felesége már csak fájdalmas rezignációval nézték a boldogtalan ifjuember
                    vergődé­sét.</p>
                <p>- Most harcol önmagával, - ismételgette mély fájdalommal, de megadással a
                    hercegnő. - Most dől el, hogy jobbra-e vagy balra.</p>
                <p>És vártak mártirtürelemmel.</p>
                <p>És egész éjjeleket együtt imádkoztak át.</p>
                <p>Ha Berta egyedül maradt, a kis fiában keresett vígasztalódást. De ebben is sötét
                    rémképek gyötörték. Egy pillanatig sem szünt meg reszketni attól, hogy Alexej a
                    kis Franz életét példázza. Hogy a herceg csak előképe a kis bárónak, aki
                    születése és neveltetése, élete kezdete és hajnala idején éppen úgy indult el a
                    nagy útnak, mint Alexej, a Birukov hercegek utolsó sarjadéka.</p>
                <p>Amikor Alexej kártyázott, tombolt, tivornyázott, vagy morfinnal emésztette magát,
                    akkor Berta eszeveszett fájdalommal gondolta el: vajjon ez lesz-e a sorsa a kis
                    Müller bárónak is? És ilyenkor lázas fővel tépelődött, vajjon jó kezekben van-e
                    azóta a kis Franz?</p>
                <p>Alexejtől már régen nem kaptak levelet. Anya és feleség sürgönyei ezzel a
                    megjegyzéssel jöttek vissza mind: Cimzett elutazott. Ez jött vissza Budapestről,
                    Bécsből, Párisból, London­ból.</p>
                <p>- Nizzában kártyázik, - jelentette ki lemondóan Berta.</p>
                <p>Onnan is visszajött a sürgöny: címzett ismeretlen.</p>
                <p>- Nagy dolog történhetett vele, - mondotta a hercegnő.</p>
                <p>- Megbetegedett, - gondolta Berta és kétségbeesés fogta el, hol tört ki rajta a
                    morfin pusztító mérge. - Vagy talán szerencsétlenség érte. Mit gondol Alexandra
                    Ivanovna?</p>
                <p>- Jobbra vagy balra... - suttogta lázasan a hercegasszony.</p>
                <p>- Vasúti szerencsétlenség?</p>
                <p>- Nem.</p>
                <p>Berta felsikoltott.</p>
                <p>- Kirabolták?</p>
                <p>- Nem.</p>
                <p>- Megölték? Óh, édes Istenem! Vagy öngyilkossá lett?</p>
                <p>A hercegasszony titokzatos, félelmes, prófétai szavait ismételgette.</p>
                <p>- Jobbra vagy balra.</p>
                <p>- Mit tegyünk? Én elutazom.</p>
                <p>- Hova?</p>
                <p>- Utána megyek.</p>
                <p>- Hova?</p>
                <p>- Óh, édes Istenem.</p>
                <p>Rendőrséget, diplomáciát mozgósítottak. A londoni Olajtrösztöt táviratokkal
                    ostromolták. Sehol sem tudtak róla semmit.</p>
                <p>Egyhónapi kétségbeesett bizonytalanság és aggodalom után végre levél érkezett
                    Alexej herceg saját kezeirásával. Berta nem merte felbontani.</p>
                <p>A hercegasszony nagyot sóhajtott.</p>
                <p>- Végre!</p>
                <p>- Búcsúzik. Nem szeret már engem! - jajveszékelt Berta.</p>
                <p>- A kocka eldőlt. Választott. Jobbra vagy balra...</p>
                <p>- Mit gondolsz?</p>
                <p>- Jobbra.</p>
                <p>- Bontsd fel a levelet.</p>
                <p>A hercegasszony felszakította.</p>
                <p>Néhány sor volt benne.</p>
                <p>...Beálltam a Wrangel-hadseregbe. Vagy... vagy... Vagy lesz régi szép, dicsőséges
                    Oroszország és én megtalálom benne a helyemet, vagy elpusztulok. Más írnivalóm
                    nincs... Szeretlek benneteket...</p>
                <p>- Más semmi sincs benne? - kérdezte Berta csaknem öntudatlanul.</p>
                <p>- Nincs.</p>
                <p>- Énrólam semmi?</p>
                <p>- Szeretlek benneteket...</p>
                <p>- Azaz, már nem szeret. Csak önmagát szereti...</p>
                <p>- És menekül. A hősiességbe.</p>
                <p>- Szegény, drága kis Alexej!</p>
                <p>Az anya felegyenesedett.</p>
                <p>- A jó Isten meghallgatta az imádságunkat. Alexej jobbra választott...</p>
                <p>...Sokáig ültek ott és az ajkuk némán reszketett. Imádkoztak.</p>
                <p> </p>
            </div>
        <div type="chapter">
                <head>XVII.</head>
                <p>Bertics apó már régen a föld alatt pihen, a kocsmáját átvette a francia
                    fagylaltárus.</p>
                <p>- Alászolgája - köszöntget a vendégeinek, akiket vastag gyapjumellényben és
                    házisapkában fogad, mint igazi kocsmároshoz illik.</p>
                <p>És maga is letelepszik a hosszú, simára kopott, zöldes fényü asztalhoz, amelyen
                    egykor Regen Richard elnökölt hosszu évekig.</p>
                <p>A bőrgyári könyvelő, a kántor, az ügyvéd és Amtmann bácsi a karnagyról
                    beszélgetnek.</p>
                <p>- Az is meghalt szegény. A régi Pécsből nemsokára hirmondó sem marad.</p>
                <p>- Nagy muzsikus volt.</p>
                <p>- De szerencsétlen ember.</p>
                <p>- Sok asszony szerette.</p>
                <p>- Ez volt a baj.</p>
                <p>Rövid kortyokban iddogálták az idei termést. Tél volt, a kis kocsmaszobát a
                    konyha és az emberek meleg lélekzete fűtötte. Ha kinyilt az ajtó, hideg szél
                    lobogtatta meg a petróleum­lámpa kék lángját.</p>
                <p>- De legalább szépen fejezte be az életét, - jegyezte meg a bőrgyári
                    könyvelő.</p>
                <p>- A Noé bárkáján. Az volt neki való hely, - toldotta meg a kántor.</p>
                <p>- Elkészült a Lóth-kantatéval?</p>
                <p>- Nem. Ez volt a szerencséje.</p>
                <p>- Miért?</p>
                <p>- Mert így halála percéig volt miért élnie. Nekünk nem érdemes élni.</p>
                <p>- Én a tavaszig szeretnék, - sóhajtott az ügyvéd.</p>
                <p>- Hogy halt meg Regen? - kiváncsiskodott a fagylaltárus.</p>
                <p>- Elaludt. Nem ébredt fel. Nem szólt egy szót sem. Asztalán a Lóth-kantate
                    partiturája.</p>
                <p>- Munka közben halt meg?</p>
                <p>- Ő, szegény azt hitte, hogy dolgozik. Élőhalott volt.</p>
                <p>- Hát szép volt, hogy a hercegék úgy megbecsülték. Pedig azoknak is elég ám a
                    bajuk.</p>
                <p>- A fiatalról semmi hír?</p>
                <p>- Semmi. Valószínüleg elesett a csatában. Megölték a vörösek. Vagy az orosz
                    parasztok, akik az ellenforradalmároktól a földjüket féltették. Mert az orosz
                    paraszt - magyarázta az ügyvéd - nem akarja a régi cári rendszert.</p>
                <p>Ezen sokáig vitatkoztak. A kocsmában sűrű és füstös lett a levegő. Paprikást és
                    savanyu uborkát ettek, a kucséber forró gesztenyét pattogtatott a két bütykös
                    ujja között. Most már csak gesztenyét árult, amely Pécs vidékén termett. Füge,
                    narancs, datolya már évek óta nem volt a kosarában. De a gesztenye is drága. És
                    rossz. Minden harmadik férges. Isten tudja, hogyan és miért, de az egész világ
                    megromlott. A bor ecetes és nyulós, a kenyér savanyú és nehéz, a gesztenye
                    férges és az emberi lélek szomorú. Mi ennek az oka?</p>
                <p>- A háború.</p>
                <p>- Die Revolution.</p>
                <p>Ezek a szavak szakadtak ki a vendégek sóhajtásaiból.</p>
                <p>- Legjobb Regennek.</p>
                <p>Uj vendégek léptek be az ivóba. Idegen urak, bundás kabátban, havasan. Kipirult
                    arccal, könnyes szemmel, mint akik hosszú útról jöttek. Mindenki az idegenek
                    felé fordult. Az egyik a szemüvegét törölgette, amelyet befutott a pára. A másik
                    a kalapjáról verte le a havat. Leültek és félliter bort kértek. Forralt bort. És
                    gesztenyét vettek a kucsébertől. Aztán a kocsmárost kérdezték:</p>
                <p>- Ide járt Regen Richárd úr, a karmester?</p>
                <p>- Ide, az Isten nyugosztalja.</p>
                <p>Az idegenek szétnéztek és maguk között németül beszélgettek.</p>
                <p>- Ezek bajorok! - suttogta a kántor Amtmann bácsi fülébe. - Bizonyosan
                    muzsikusok. Regen tisztelői.</p>
                <p>- A székesegyház új orgonistája lehet az a magas, pápaszemes.</p>
                <p>- Fogadni mernék! - válaszolta a kántor. - Lám, nagy tisztességben él Regen
                    emléke. Nagy ember is volt.</p>
                <p>Az egész társaság büszkén emlegette a karmester nevét. Közben-közben az idegenek
                    felé pislantottak, hogy azok beszélgetésbe elegyedjenek velük. De azok makacsul
                    kerülték tekintetüket. Egymás közt suttogtak.</p>
                <p>A fiatalabbik keskenyvállu, halvány, beesett arcu, lángoló szemü ifjú volt.
                    Idegesen fészkelő­dött a helyén és hozzá sem nyult a poharához. Egymásután
                    szedte cigarettáit arany tárcájából és egyiket a másikról meggyujtva
                    szakadatlanul füstölt.</p>
                <p>- No, holnap ott leszünk - szólt a szemüvegeshez.</p>
                <p>- Ott.</p>
                <p>- Nincsen semmi baj? Bizonyosan tudja? A hercegasszonyok is? A gyermek is?</p>
                <p>- Jól vannak valamennyien. És szeretettel várják Excellentiádat.</p>
                <p>- Mikor indul a vonat?</p>
                <p>- Éjfél után egykor.</p>
                <p>- Mennyi az idő?</p>
                <p>- Még másfél óránk van. Reggelre ott leszünk.</p>
                <p>- Minden rendben van? Mindent elszállítottak? A hercegnő nem búsul.</p>
                <p>- A hercegasszony boldog, hogy viszontlátja Excellentiádat. Az egyezséggel meg
                    van eléged­ve. A Noe bárkájából rokkantak menedékháza lesz, a kis báró évi
                    negyvenezer svájci frank járadékot kap. Excellentiád és Alexandra Ivanovna ő
                    hercegsége ugyanannyit. Ez összesen nyolcvanezer frank évi jövedelem. Még ma is
                    jelentékeny összeg. És az összes családi értékek: bútor, szőnyeg, autók,
                    ékszerek, könyvek, képek... és ami a legfontosabb, a per töröltetett, a
                    diplomáciai kérdések megoldódtak, a hölgyek nyugalma biztosítva van és
                    hercegséged él. Ez a fontos. Ezért boldog a két hercegasszony.</p>
                <p>A pápaszemes úr keveset hörpintett a borból, a fiatalabbik feketekávét kért és
                    idegesen harapdálta a cigarettáját. A vendégek mitsem hallottak az idegenek
                    suttogásából. Csak akkor ütötték fel fejüket, amikor az idősebb megszólalt:</p>
                <p>- Nagy művész volt Regen? És itt töltötte élete felét. Nem borzasztó ez?</p>
                <p>Amtmann bácsi és a svájci fagylaltárús egyszerre kapták fel a fejüket. Micsoda
                    beszéd ez? Hogy meri valaki lekicsinyelni Bertics apó rendes, tiszta, becsületes
                    kocsmáját. A fagylaltárús franciául odaszólt az urakhoz:</p>
                <p>- Pardon, ezért Regen úron nincs mit sajnálkozni. Regen úr itt nagyon jól érezte
                    magát.</p>
                <p>Az idegen úr mosolygott.</p>
                <p>- Bocsánat, nem úgy értettem.</p>
                <p>A francia hevesen válaszolt:</p>
                <p>- Uraim, ez a világ legcsendesebb zuga. Itt becsületes magyarok laknak.
                    Szerencsétlenek, de becsületesek. Itt jóság és emberszeretet honol.</p>
                <p>- Igaz! - bólintott a pápaszemes.</p>
                <p>- Az egész világon nincs olyan derék nép. Itt mindenkit becsülnek. Éljenek a
                    magyarok.</p>
                <p>A pápaszemes mosolyogva emelte fel poharát:</p>
                <p>- Éljenek.</p>
                <p>Mindenki koccintott. A fagylaltárús kipirulva folytatta:</p>
                <p>- Ez valóságos Noe bárkája itt uram...</p>
                <p>A fiatalabbik vendég idegesen felütötte a fejét.</p>
                <p>- Noe bárkája... Noé bárkája...</p>
                <p>Az idegenek fizettek és elhagyták a kocsmát.</p>
                <p>*</p>
                <p>A Noe bárkáját elhagyták a régi gazdái és a kőfallal körített kis birodalmat
                    elfoglalták a rokkantak.</p>
                <p>Alexej egyszerű kis villát vásárolt Budán, a Márton-hegy lejtőjén. Odavitte
                    anyját, feleségét és kis mostoha fiát. A herceg beiratkozott a műegyetemre.</p>
                <p>- Mérnök leszek és visszavásárlom egykor a Müller-ház ipartelepeit - mondotta
                    csendesen, diákos optimizmussal, épp olyan szent és őszinte elhatározással, mint
                    négy évvel ezelőtt, amikor Müller Fritz báró özvegyét feleségül vette.</p>
                <p>Alexandra Ivanovna reszkető gyengédséggel simogatta meg a fia keskeny, finom
                    fejét.</p>
                <p>- Vajjon lesz-e hozzá erőd?</p>
                <p>A herceg komolyan válaszolt:</p>
                <p>- Megfürödtem a jóban és a rosszban. Átmentem a szenvedélyek és a bűnök
                    purgatóriumán és megtisztultam az önfeláldozás és szenvedés
                    vérkeresztségében.</p>
                <p>- De én nagyon félek...</p>
                <p>- Én nem - jelentette ki a herceg energikusan. - Én már mindenütt voltam és
                    mindenünnen visszajöttem. És most itt vagyok. Az emberek között. A testvéreim
                    között. És velük fogok dolgozni, szenvedni, örülni és imádkozni.</p>
                <p>- Bizol magadban?</p>
                <p>- Bizom. Mert szeretem Bertát.</p>
                <p>- És a fiát?</p>
                <p>- Megbékéltem vele. Ő az én fiam... Én láttam a halált, a szenvedést, az egész
                    emberiség egyetemes lelke ébredt fel az én lelkemben. Erre volt jó a háború,
                    amelynek keresztjét én is a vállamra vettem...</p>
                <p>Berta nagytőgyü fehér kecskét fejt az ablak alatt. A kis Franzi reggelijét ő
                    fejte ki reggelenkint mindig...</p>
                <p> (Vége.)</p>
            </div>
        </body>
    </text>
</TEI>