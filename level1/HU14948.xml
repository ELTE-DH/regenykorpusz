<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14948" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Ostrom az aranyvár ellen</title>
            <author>
               <persName>
                  <surname>Juhász</surname>
                  <forename>Lajos</forename>
               </persName>
               <date from="1903" to="1945">1903-1945</date>
               <idno type="VIAF">121522984</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">10328</measure>
            <measure unit="pages">32</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Ostrom az aranyvár ellen</title>
               <date>2016-01-22</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/14900/14948/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Drótos László</name>
                  <name>Góczán Andrea</name>
               </respStmt>
            </bibl>
            <bibl type="printSource">
               <title>Ostrom az aranyvár ellen</title>
               <author>Juhász Lajos</author>
               <pubPlace>Budapest</pubPlace>
               <publisher>Világv. Reg. Kiadóváll.</publisher>
               <date>1936</date>
               <ref target="https://mek.oszk.hu/14900/14948/"/>
            </bibl>
            <bibl type="firstEdition">
               <title>Ostrom az aranyvár ellen</title>
               <author>Juhász Lajos</author>
               <date>1936</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-03-09"/>
     </revisionDesc>
  </teiHeader>
  <text>
      <body>
        <div type="chapter">
            <head>I.</head>
            <p>Csikágó. Felhőkarcolók nyújtóznak az ég felé, az uccák mélyén dübörög a rohanó
               forgalom, a subway percenkint ontja magából a súlyos tömegeket, az
               útkereszteződéseknél sípok, kürtjelek, fényvillanások, a mellékuccákon nehéz
               teherautók száguldanak, remeg a keskeny paloták acélváza, füst, korom és lárma, lárma
               mindenütt. A zaj behatol a lakásba, megüli az ágyadat, álmodban is hallod a tompa
               morajt. Hiába gyűröd párnád csücskét a füledbe, hiába bújsz dideregve, fázva az
               álmatlanságtól a takaród alá, oda is követ a világváros szörnyű zenéje: a
               lárma...</p>
            <p>Vannak uccák Csikágóban is, amelyek csendesek, mint a temető. A nagyváros zúgó zaja,
               mint távoli dörgés elhaló moraja hat csak ide, itt nem kell félni a száguldó
               autóktól, nem harsonáz füledbe a soffőrök vértforraló dudája, ijedten rángó tested
               mellett nem suhannak el az autóbuszok páncélos szörnyetegei. De te még sohase jártál
               ezeken az uccákon és nem is fogsz, még ha egész életedet Csikágóban éled is le. Mert
               ezek az uccák mélyen a föld felszíne alatt fekszenek, szörnyű bűz üli meg a nyirkos
               levegőjüket, sötétek és kietlenek. Mélyükön halk csobogással szalad a víz... olyan
               kedves zene a fülnek, mint a patak csörgedezése, mint üde csermelyek locsogása, de
               ebben a patakban nem nyílnak virágok, ebben nem fickándoznak fürge halak: itt folyik
               le a Nagyváros minden szennye és szemete...</p>
            <p>A csikágói szennycsatornák...</p>
            <p>A vak sötétséget csak itt-ott szakítja meg valami piszkosszürke félhomály, amely az
               uccai lefolyók rácsán keresztül szűrődik le a mélybe.</p>
            <p>A levegő fojtó és nyirkos, a léptek visszhangosan koppannak a boltozatos ívek alatt.
               És ebben a sötét világban, ebben a bűzös levegőben él a Vakondok. Öreg, aszott
               emberke, ruhája rongyokban lóg vézna testéről, lábait magasszárú vízhatlan
               gumicsizma fedi, fején formátlan, agyonázott kalapcafat, arcán penészszínű szakáll,
               kiugró homloka mögött vaksi, mélyenülő szemek pislognak a szennycsatorna örök
               homályába...</p>
            <p>Mellén kis lámpa lóg, balkezében bot, jobbkezében félméteres átmérőjű merítő-háló,
               amelyet minden lépés után gépiesen megmerít a csatorna fekete vizében, hogy
               csalódottan fordítsa ki és merítse meg újra. Alakja megtört, megroggyant a folytonos
               hajladozástól a néha elszűkülő csatornákban, de kiégett két szemében ott világít a
               remény és fanatikus makacssággal merítgeti bele hálóját a szennyvízbe. Hátha most
               csillan meg benne egy brilliánsgyűrű, vagy drágamívű melltű! Miért ne? Hiszen egy
               ilyen hatalmas világvárosban naponta millió és millió ember mosdik, fürdik... száz és
               százezrek teszik le értékeiket a mosdótál szélére, hogy a fürge gyűrűk néha
               megcsúszva a szappantól sikamlós porcellánon, lekarikázzanak a mosdó lefolyóján
               keresztül, szűk csőrendszereken át a mindent magába fogadó Csatorna örök homályába...
               És miért ne lehetne egyszer ő a szerencsés? Lám, két évvel ezelőtt is talált egy kis
               fülbevalót... majdnem egy esztendeig élt belőle, pálinkásbutykosa mindig telve volt.
               Pedig hát a pálinka nagyon fontos itt az alvilágban, a pokolnak kénköves tornácán...
               Csak a maró szesz átható illata, az alkohol hevítő tüze védi meg az embert a
               szédüléstől és a csatorna örök nedvességétől...</p>
            <p>És az öreg Vakondok nap-nap után járta a csatornákat, pisla szemei csak néha-néha
               hunyorgattak bele a nappali fénybe, inkább csak éjjel mászott ki a világba, mert
               szemei úgy legyengültek az örök homályban, hogy a nap fénye bántó, fájdító
               élességgel tűzött agyába. Néha napokig nem ment fel és ilyenkor nem tudta, mikor van
               nappal és mikor van éjszaka... Neki mindig éjszaka volt. Aludt, ha álmos volt és
               evett, ha éhes volt és ha volt mit ennie. Agya meghigult a nyomorúságban, alig-alig
               pislogott benne az emberi értelemnek egy-egy lángocskája: a pálinka és az örök
               éjszaka feldúlták agysejtjeit, bomlásnak indult a fejében minden. Már nem tudta,
               háború van-e, vagy béke, nyomorúság-e, vagy jólét, nem tudta, hogy repülőgépek
               úsznak a levegőben és tízezer kilométerre elhallatszik az emberi hang... Vakondok
               volt, öreg, elhasznált ember, félig állat, csak életfenntartó ösztönei működtek még
               homályosan: inni kell, enni kell és aludni kell. A csatorna olyan, mint a
               parasztsuba: télen meleg, nyáron hűvös. Vakondok lent szokott aludni egy-egy nyugodt
               sarokban. Arca mellett ott csordogált a fekete víz, felette pedig elérhetetlen
               magasságban csikorgott, dübörgött és száguldott az élet...</p>
            <p>Ma kicsit kedvetlen volt. Pálinkásbutykosa üresen ütögette oldalát, éhes is volt...
               fázott. Egy lefolyón keresztül fénylő napsugár szökött le a sötétség birodalmába.
               Hunyorogva odabotorkált és öreg, kopott arcát a fény felé fordította. Lehunyta
               szemeit. A fény bántotta, de a nap melege jólesően cirógatta arcát. Dél lehetett. A
               nap sugarai merőlegesen hullottak alá...</p>
            <p>Lerakta szerszámjait és kimászott a lefolyón keresztül a napvilágra. Hunyorogva állt
               a fényben. Az ucca lármája fülsiketítő roppanással hatolt agyába, a vér lüktetett
               halántékában, de a nap melegen sütött és az úttest szélén kis fácskák zöldeltek. Nyár
               volt, meleg, fülledt nyár. Az ég tiszta kék lehet a füstfellegek mögött...</p>
            <p>Mélyet lélegzett. Szétroncsolt agysejtjeiben halványan derengeni kezdtek régi, régi
               napok emlékei... zöld mezőségek... az ég végtelen kékje valahol messze nyugaton, ahol
               vad csikók kergetőztek a puha, hűs fűben...</p>
            <p>Egy uccai padhoz vánszorgott és leült rá. Elgörbült gerincét nekitámasztotta a pad
               támlájának, arcát az ég felé fordította és lehunyt szempillái alól egy-két könnycsepp
               préselődött ki ráncos, hamuszürke arcára... Vajjon a szúró napfény sajtolta ki ezt a
               könnyet, vagy valahonnan mélyebbről jött... Ki tudja? Vakondok nem gondolkozott.
               Talán észre sem vette, hogy sír, talán csak annyit érzett, hogy hűsítő cseppek
               zizegnek alá penészes szakállába...</p>
            
         </div>
        <div type="chapter">
            <head>II.</head>
            <p>Felten Newyorkból jött Csikágóba. Öt évet ült a Sing-Singben. A börtönben nem is
               annyira a szabadság hiányzott neki, mint Csikágó. Itt élt, itt dolgozott annyi évig,
               idekötötte a multja, pajtásai. Itt ismerte a legtöbb rejtekhelyet, itt érezte magát
               biztonságban, itt lakott az a nő, akit valaha szeretett és akiért idáig jutott.</p>
            <p>Amikor szabadon engedték, azonnal vonatra ült és Csikágóba utazott. A fegyház nem
               vette el munkakedvét, csak óvatosságra intette. Vigyázni kell, meg kell mindent
               gondolni és fontolni. Csak semmi kapkodás. Ismert kollégákat, akik kikerültek a
               fegyházból és két óra leforgása alatt már a rendőrségen csücsültek. Kapkodtak.
               Megrészegítette őket a szabadság, elvesztették a fejüket. Az a pár dollár, amit a
               fegyházban össze lehet gyüjteni, még arra sem elég, hogy a szabaduló alaposan
               leszopja magát. Már pedig a szabaduló fegyenc egyszerre szeretne felhabzsolni
               mindent, amitől a börtönben el volt zárva és persze, hogy fejjel rohan neki a
               falnak!</p>
            <p>Lám, ő milyen nyugodt! Az első dolga, hogy elutazik ebből a városból. Newyorkot
               különben se nagyon szerette: nem igazi amerikai város, teli van idegenekkel és ezek
               az idegenek még nem szívták magukba teljesen Amerika levegőjét. Csikágó, az más!
               Százszázalékig amerikai! Tehát irány: a régi dicsőségek színhelye, a szabadság
               városa, Csikágó! Első útja Jimmyhez vezetett, az öreg Jimmyhez, aki olyan jó barátja
               volt annak idején. Tőle kapott pénzt a munkához, ő gondoskodott munkatársakról és ő
               vette át a zsákmányt is minden orgazdánál magasabb áron. Igen, az öreg Jimmynek jó
               üzleti összeköttetései voltak, talán most se fog sajnálni tőle pár dollárt. Főleg, ha
               megtudja, hogy ismét dolgozni akar!</p>
            <p>Hogy fognak örülni az öreg fiúk! Felten ismét Csikágóban van! A híres Dan Felten,
               akinek kezére a föld legkényesebb alvilági bandája esküdött. A „mérnök úr”, ahogy
               szakmai körökben nevezték. Hű, lesz itt ribillió!</p>
            <p>Az öreg Jimmy annak idején egész nap a Columbia-avenue egyik mellékuccájának kis
               csapszékében volt található. Felten egyenesen odasietett.</p>
            <p>A csapszék tele volt jólöltözött úriemberekkel. Zsongás, lárma hallatszott, az egyik
               sarokasztalnál kártyáztak. Amikor Felten belépett, hirtelen csend támadt. Az
               asztaloknál ülő gentleman-ek elhallgattak és kiváncsian fordultak a jövevény
               felé.</p>
            <p>Felten a kocsmároshoz lépett és hanyagul rákönyökölt a bárpultra.</p>
            <p>- Egy viskit, tele szódával!</p>
            <p>A kocsmáros megragadta a karcsú palackot, poharat tólt Felten elé és tölteni akart.
               Egyszerre megállt a keze a levegőben.</p>
            <p>- Szent Isten... Danny! Te vagy az?</p>
            <p>Felten mosolygott.</p>
            <p>- Csakhogy felismertél végre! Olyan rossz bőrben vagyok?</p>
            <p>A csapszék vendégei között futótűzként terjedt a hír. Felten megjött a Sing-Singből!
               Egy perc alatt tekintélyes embergyűrű fogta körül és ezer és ezer kiváncsi kérdés
               ostromolta.</p>
            <p>Felten magasra emelte poharát és utat vágott a tömegben.</p>
            <p>- Hagyjatok már leülni legalább! Lesz még időnk a mesére! Itt vagyok és kész!
               Kijöttem!</p>
            <p>A kocsmáros lelkendezve állott mellette. Halkan kérdezte:</p>
            <p>- Hogy kijöttél, azt látom... De hogy jöttél ki? Letelt?</p>
            <p>Felten mosolygott.</p>
            <p>- Persze, hogy letelt! Csak nem fogok szökni... Az nem nekem való élet... Mondd már,
               pár hónappal többet ül az ember... Kint, vagy bent, nem nagy különbség!</p>
            <p>Hirtelen elkomolyodott az arca. Odahajolt a kocsmároshoz:</p>
            <p>- Jimmyt nem látom! </p>
            <p>A kocsmáros legyintett.</p>
            <p>- Hát te még nem tudod? Jimmy visszavonult!</p>
            <p>- Hogy-hogy visszavonult? Tőkepénzes lett?</p>
            <p>- Dehogy lett! Csak a mikor téged lekaptak, kijelentette, hogyha Danny is
               elcsúszhatott, akkor neki az egész nem pálya! Semmi kedve sincs a börtönben
               elrothadni... Inkább visszavonul és becsületes ember lesz!</p>
            <p>Felten nevetni kezdett.</p>
            <p>- Jimmy becsületes ember lelt? Remek! És a fia? Talán az is megtért bárányka
               lett?</p>
            <p>A kocsmáros elkomolyodott.</p>
            <p>- Hiába nevetsz, ez így van! Teddy állásban van! Rajzoló egy nagy építészeti
               irodában!</p>
            <p>Felten tovább nevetett.</p>
            <p>- Teddy rajzoló? És mit rajzol? Pénztárcákat?</p>
            <p>- Házakat, barátom, meg villákat Az öreg azt mondja, hogy nagyon szépen keres! Most
               egy nagy munkája volt a cégének... Ők építették a Continental-Bankot... Persze, te
               még nem is láthattad, mert nincs egy éve, hogy elkészült! Majd nézd meg, hogy micsoda
               palota az!</p>
            <p>Feltennek keserű lett a szája íze.</p>
            <p>- Hol lehet megtalálni az öreget?</p>
            <p>- Valami üzlete van, zöldséges bolt, vagy fáspince, tudja az ördög! Itt van a címe,
               eredj és keresd fel! Nagyon fog örülni neked az öreg... Téged szeretett... Amíg oda
               voltál, sokat beszélgettünk rólad... Menj csak!</p>
            <p>Felten pénz után kapirgált a zsebében. A kocsmáros legyintett.</p>
            <p>- Hagyd csak! Aki onnan jön, annak nálam nem kell fizetnie... Majd megadod, ha valami
               munkát találtál!</p>
            <p>Felten köszönetet mormolt, megbillentette kalapját és kiment a csapszékből.
               Villamosra ült és egyenesen Jimmyhez kocsizott.</p>
            <p>Az öreg üzlete egy szűk kis mellékuccában volt. Nyolc lépcső vezetett az uccáról a
               pincehelyiségbe, ahol átható zöldségszag ütötte meg Felten orrát. Lent a pincében,
               elkerített üvegkalickában, szemén pápaszemmel ott ült az öreg Jimmy. Feltennek
               nevetési ingere támadt, amikor meglátta. A vén betörő, hogy játsza a nyárspolgárt.
               Valami számlákat nézeget, vagy mi az ördög! A végén még igaza lesz a kocsmárosnak, a
               vén gazember öregségére megtért és tisztességes úton kuporgat pénzt magának.</p>
            <p>Belépett az üvegkalickába.</p>
            <p>- Halló! Szükségem lenne egy zsák petrezselyemre, öreg betörő!</p>
            <p>Jimmy felugrott és ijedten nézett a belépőre. Hirtelen öröm villant át barázdás
               arcán.</p>
            <p>- Halló, Danny! Hát megjöttél?</p>
            <p>- Meg hát! Csak nem gondoltad, hogy a temetési költségeimmel is az államot terhelem?!
               ... Hallom, hogy becsületes ember lettél!</p>
            <p>- Az lettem, Danny fiam! Nem nekem való már az a hajsza! Itt van ez a kis üzletem,
               rendesen megélek belőle, nem kell hozzányúlnom a kis pénzecskémhez, amit
               összeszereztem, hogy öregségemre gond nélkül élhessek... A fiam is jól keres...</p>
            <p>Felten szórakozottan bólintott.</p>
            <p>- Igen, hallottam... Valami építésznél dolgozik...</p>
            <p>Az öreg szemei az apai büszkeség tüzében égtek.</p>
            <p>- Igen! És ha látnád, hogy szeretik! Persze, nem tudják, hogy mi volt azelőtt... És
               látod, fiam, én mondom neked, te is jobban tennéd, ha utánoznád a fiamat...</p>
            <p>- Ugyan öreg... Nem tudom én már azt!</p>
            <p>- Dehogy nem tudod! Együtt jártál az egyetemre Teddyvel, együtt szereztétek meg a
               diplomátokat, együtt sülyedtetek bele az éjszakába... Te mindig tehetségesebb
               voltál, mint az én Teddym és ha ő megáll a lábán...</p>
            <p>- Nincs nekem már ehhez türelmem! Sokkal mélyebben benne vagyok a dologban... Nehéz
               lenne a sovány munkát megszokni...</p>
            <p>Az öreg a fejét csóválta. Kinézett a pinceajtón. Egyszerre felragyogtak a szemei.</p>
            <p>- Jön Teddy!</p>
            <p>Vállas fiatalember szaladt le a pince lépcsőin. Az öreg felállt és messziről
               kiáltotta:</p>
            <p>- Nézd csak, ki van itt?!</p>
            <p>A fiatalember ránézett Feltenre, aztán a felismerés boldog vigyorába húzódott
               arca.</p>
            <p>- Halló, vén Danny... Hát kijöttél?</p>
            <p>- Ki, Teddy...</p>
            <p>- Mit akarsz csinálni? Felkeresed a régi pajtásokat?</p>
            <p>Felten elkomolyodott.</p>
            <p>- Ti voltatok a régi pajtásaim, de már nem vagytok azok!</p>
            <p>- Dehogynem... Sőt, meg fogod látni, hogy csak most vagyunk azok! Ha akarod, behozlak
               abba az irodába, ahol én dolgozom... Heti ötven dollár... Meg lehet belőle élni és
               nincs is olyan sok munka vele!</p>
            <p>- Nem... ehhez én már nem értek!</p>
            <p>- Dehogy nem értesz... Hiszen benne voltál a gyakorlatban... Hogy nem házakat
               építettél és falakat húztál, hanem falakat bontottál és kasszákat fúrtál, azért
               bizonyos értelemben az is mérnöki munka volt, csak erkölcsileg esett más beszámítás
               alá...</p>
            <p>Lelkesedni kezdett.</p>
            <p>- Gyere csak ki az uccára, mutatok neked valamit!</p>
            <p>Karon ragadta és felcipelte a lépcsőkön, megkerülték a háztömböt és egy nagyforgalmú
               útra kiérve megállt és rámutatott a szemben lévő sarkon pompázó hatalmas
               palotára:</p>
            <p>- Odanézz! A Continental-bank! Ezt a mi cégünk építette! Én is benne voltam. Nézd,
               milyen szép, milyen hatalmas! Amerika legmodernebb bankpalotája... A páncélterme egy
               gombnyomásra víz alá sülyeszthető, ha valaki hozzáér a falához, azonnal megszólalnak
               a vészcsengők és bezáródnak maguktól a kapuk! Roppant értékek hevernek ebben a
               teremben, de úgy van az megépítve, hogy még te se tudnál egy gramm aranyat kiemelni
               belőle!</p>
            <p>Felten ránézett barátjára.</p>
            <p>- Arany is van benne?</p>
            <p>- Azt meghiszem! Minden héten szállítanak Európából egy pár kilóval... Tudod, az
               állami kölcsönök, vagy az ördög tudja, micsoda... Azért is építették fel ezt a fene
               nagy palotát, hogy biztos szállása legyen az aranynak!</p>
            <p>Felten elgondolkozva nézegette az épületet.</p>
            <p>- Igen... ez érdekes! És te heti ötven dollárért segítettél a cégednek, hogy
               zsebrevágjon pár százezer dollár nyereséget... És továbbra is dolgozni fogsz, hogy
               megkeresd a heti ötven dollárt, abból telirakd a hasadat, hogy legyen erőd megkeresni
               a következő heti ötven dollárt!</p>
            <p>Teddy furcsa tekintettel nézte barátját.</p>
            <p>- Igen, fiam... Ez az élet!</p>
            <p>Felten kifakadt:</p>
            <p>- Ez az élet?! Ez a nyomorúság! Az élet a nagy kockázat, az élet a harc, amely nagy
               tétben folyik! Az lenne az élet, ha nekimehetnék ennek a banknak, kivághatnám belőle
               az aranyat és megszökhetném vele valahová a világ másik végére és életem végéig nem
               lenne gondom többé!</p>
            <p>- Bolond vagy, Danny! Hagyj fel ezekkel a hülyeségekkel!</p>
            <p>- Miért? Hát miért ültem én öt évig a fegyházban? Hogy most bevonuljak egy építészeti
               iroda cellájába és ott raboskodjak életem végéig? Nem, barátom! Én ezt nem
               csinálom!</p>
            <p>- Hát mit akarsz csinálni?</p>
            <p>Felten felemelte fejét és a bankpalotára nézett, amelynek márványfalain szikrázva
               égett az alkonyati napfény.</p>
            <p>- Hogy mit akarok csinálni?... Még nem tudom... De már sejtem... És ha sikerül, akkor
               évszázadok mulva is meg fognak emlegetni!</p>
            
         </div>
        <div type="chapter">
            <head>III.</head>
            <p>Már hajnalodott. A finom kis mulatóhelyiségben zörgött és csörömpölt a dzsesszbend, a
               parketten még friss szenvedéllyel rezegtette vállát egy néger táncosnő, de a pincérek
               titokban már a székekre rakták féllábukat, hogy kissé megpihentessék sajgó
               lúdtalpukat, a bárpult fölött trónoló platinaszőke tündér még rázta az aluminium
               keverőt, de rázás közben eltakarta vele ásítozó száját. A függönnyel elzárt uccai
               ajtón keresztül néha be-beszökött a kijózanító napfény és a mellékhelyiségek
               folyosóin frissen mosakodott vén takarítónők álltak készenlétben seprőkkel,
               rongyaikkal, vedreikkel, hogy mint a tisztogatásnak, a nappalnak józan rohamcsapata
               rohanják meg a kiürült helyiséget.</p>
            <p>Az egyik sarokban függönnyel takart páholyban két férfi üldögélt: Felten és Teddy.
               Előttük viskis üveg, üresen és hamutálca, telve.</p>
            <p>Felten eloltotta az utolsó cigarettát és közelhajolt Teddyhez.</p>
            <p>- Tehát megértettél?</p>
            <p>A fiatalember égő szemmel válaszolt:</p>
            <p>- Igen!</p>
            <p>- Bízol bennem?</p>
            <p>- Tökéletesen!</p>
            <p>- Holnap elhozod a terveket!</p>
            <p>- Elhozom... Illetve elhozni nem tudom, de lemásolom... Majd bent maradok lunch
               idején is...</p>
            <p>- Ahogy gondolod! Ott voltál az építkezésnél?</p>
            <p>- Természetesen!</p>
            <p>- Ismered a közművek elhelyezkedését?</p>
            <p>- Igen!</p>
            <p>- Akkor rendben van! Az apáddal én fogok beszélni!</p>
            <p>- Nem kellene az öreget is belekeverni!</p>
            <p>- Kénytelen vagyok vele! Vagy van neked pénzed?</p>
            <p>- Sajnos, nincsen!</p>
            <p>- Na látod!... És a zöldséges pincére is szükségem van... Anélkül semmit sem ér az
               egész!</p>
            <p>- Miért? Kivehetnél ott a közelben egy másik pincét!</p>
            <p>- Ostobaság! Az mindjárt gyanut keltene! Az öreg már két éve dolgozik ott... ismerik,
               megbecsülik, senki sem gyanakszik rá... Neki tudni kell a dologról... Majd én
               elintézem vele...</p>
            <p>Teddy arca aggódó kifejezést öltött.</p>
            <p>- Félek... Ez túlnagy dolog az öregnek!</p>
            <p>- Éppen ezért fog belemenni... Ilyen eset nem akad egy évszázad alatt sem... Evvel
               még megbukni is dicsőség...</p>
            <p>Egy pincér lépett az asztalukhoz és sajnálkozó arccal tette eléjük a számlát.</p>
            <p>- Bocsánat Le kell számolnunk... Reggel nyolc óra van!</p>
            <p>Teddy felugrott.</p>
            <p>- Hű, elkésem az irodából!</p>
            <p>- Hát csak siess! Ma még nem szabad elkésned... Majd én elintézem itt!</p>
            <p>Teddy elment. Felten kifizette a számlát és kisietett a mulatóból. Kint mélyet
               lélegzett. Friss nyári reggel volt. Felten idegei a nemalvástól kifeszültek, agya
               érzékenyen reagált mindenre. Jólesően érezte, hogy a mulatóhely kavargásában
               kiforralt terv itt a józan napvilágon se vesztett erejéből. Olyan reálisnak érezte,
               olyan biztos volt a sikerben, mint még sohasem. Talán éppen azért bízott ennyire a
               tervében, mert mindenki fantasztikusnak és kivihetetlennek tartotta volna. Az ilyen
               munkákat szerette. A rendőrség csak a kitaposott utakra ügyel fel... aki a szokványos
               mókákat kedveli, az előbb-utóbb elcsúszik... De ő nem! Mert ilyen még nem volt!</p>
            <p>Intett egy taxinak, belevágta magát és miután bemondta a címet, már hátra is dőlt az
               ülésen és pár pillanat mulva jóízűen aludt...</p>
            
            <p>Egy hét mulva a déli órákban kézikocsi állt meg az öreg Jimmy zöldséges pincéje
               előtt. A kocsin zsákok, ládák, mellette négy tagbaszakadt, markos munkáskülsejű férfi
               állott. A pincéből felkecmergett az öreg Jimmy.</p>
            <p>- No, elhozták azt az árút? Éppen ideje! Már nem tudtam kiszolgálni a vevőimet!
               Szállítsák gyorsan le!</p>
            <p>Az emberek megragadták a zsákokat, ládákat és gyorsan lehordták a pincébe. Az öreg
               hátra rakatta őket az üvegkalicka mögé.</p>
            <p>- Dobjátok csak ide le és menjetek a következő fordulóért! Este hatig mindennek itt
               kell lenni!</p>
            <p>Az emberek elsiettek. Egész délután folyt a szállítás. Alkonyaikor megjelent Felten
               és Teddy. Lementek a pincébe. Felten cigarettára gyujtott és odaszólt az öregnek:</p>
            <p>- Be lehet zárni... Mára eleget dolgozott...</p>
            <p>A négy ember is lejött a pincébe. Az öreg felbotorkált a lépcsőkön és bezárta a
               pinceajtót. Amikor visszajött, Felten idegesen kiadta a rendeletet:</p>
            <p>- Kicsomagolni!</p>
            <p>A négy tagbaszakadt ember szó nélkül nekiesett a zsákoknak és elkezdte kiüríteni
               őket. Furcsa dolgok kerültek napvilágra: csákányok, ásók, lapátok, miniatür
               fúrógépek, amilyeneket a bányákban használnak: oxigénpalackok, autógéntartályok,
               lángpisztolyok és kis ventillátorok. A ládákból rövid vastraverzek, erős
               deszkalapok, kézifúrók, autószemüvegek és más ismeretlen rendeltetésű szerszámok.</p>
            <p>Felten gondosan széjjelrakatta őket, minden szerszámot bezsíroztatott, azután
               odafordult a négy emberhez.</p>
            <p>- Fiúk! - mondta nyugodt, erélyes hangon. - Ti vállalkoztatok arra, hogy velem
               dolgoztok! Ismertek, tudjátok, ki vagyok! Tudjátok, hogy ha valamihez hozzányulok,
               azt komolyan csinálom! Sose csaptam be senkit és nem igérgettem olyasmit, amit később
               nem tudtam volna teljesíteni! Most sem igérgetek! Nem tudom, hogy mi lesz a munkánk
               eredménye, de egyet mondhatok: soha ilyen nagyszabású munkát még banda nem csinált!
               Tudom, hogy szegény ördögök vagytok, semmi célja annak, hogy azzal kecsegtesselek
               benneteket, hogy e munka után ti lesztek a világ leghíresebb emberei... De azt
               mondhatom, hogy annyi pénzt, amennyit siker esetén itt kaphattok, együttvéve
               mindannyian még csak elképzelni sem tudunk!</p>
            <p>Az egyik férfi előrelépett.</p>
            <p>- Azt mondd meg nekünk, Danny, hogy mi lesz az a munka!</p>
            <p>Felten összeráncolta homlokát.</p>
            <p>- Mondtam, hogy ez nem tartozik rátok! A végcélt egyelőre nem akarom elárulni...
               Túlnagy dolog ez, semhogy rátok bízzam... Még nem ismerlek benneteket eléggé... Majd
               pár nap mulva, amikor már benne lesztek a munkában, szóval, amikor már biztos lehetek
               felőletek, akkor el fogom mesélni! Egyelőre egyetlen feladatotok van:
               engedelmeskedni! Így alkudtunk, ezt kell tennetek! A munka tartama alatt megkapjátok
               a kialkudott napidíjat! Innen azonban a munka befejeztéig egyikőtök se mehet ki! Itt
               mindannyian foglyok vagyunk! Nem akarom, hogy elcsússzunk egy banánhéjon! Valamelyik
               kézre talál kerülni régebbi ügyek miatt és akkor a rendőrségen kiveszik belőle a
               dolgot... Tehát itt kell maradnotok! Mindent meg fogtok kapni, ami szükséges... A
               munka körülbelül egy hónapot vesz igénybe... Keserves, nehéz munka lesz! Eddigi
               falbontó és kasszafúró pályátok alatt összesen nem dolgoztatok annyit, mint amennyit
               most fogtok! De soha nem is kerestetek annyit, mint amennyit itt kereshettek! Tehát:
               munkára! Mindenki nekem engedelmeskedik és csakis egyedül nekem! Ellenkezést nem
               tűrök! Ismertek! Ha becsülettel dolgoztok, mindannyiotokat boldoggá teszlek... Ha
               valaki megbánta a dolgot, most még elmehet! Nos?</p>
            <p>A négy ember egymásra nézett és hallgatott.</p>
            
         </div>
        <div type="chapter">
            <head>IV.</head>
            <p>A Vakondok belemerítgette hálóját a fekete vízbe... Lámpája fényénél megnézte a hálót
               és csüggedten fordította vissza tartalmát a locsogó folyamba. Délben, amikor az uccai
               padon elaludt a nyári napsütésben, valaki egy féldollárost tett le mellé a padra: a
               pálinkásbutykos vidám kotyogással verdeste oldalát. Letette a hálóját, kihúzta a
               pálinkásüveg dugóját és nagyot kortyolt a komisz, égető italból. Lassú tűz járta át
               kiszáradt nyeldeklőjét.</p>
            <p>A tűz lassan elöntötte agyát. Esetlenül csetlett-botlott a csúszós kövön. Hálóját
               maga után húzta a földön, tagjai elnehezültek. Ment vakon és gondolattalanul a levegő
               felé. A legközelebbi lefolyónál megállt: arcát hűvösen simogatta a beáramló éjszakai
               levegő. Megragadta a hágcsót, amely a föld fölé vezet és mászni kezdett rajta
               felfelé. Amikor a kanálisnyílás rácsos csapóajtajához ért, egyik kezével elengedte a
               hágcsót és tapogatózva megragadta a rácsot, kinyomta és utána kitolta égő koponyáját
               a hűs nyári éjbe. Pár percig így maradt, csak a feje látszott ki.</p>
            <p>Pár lépéssel távolabb egy uccai villanylámpa szórta bágyadt fényét a gyalogjáróra. A
               Vakondok feje az úttest szélén láthatatlan volt a sötétben. Már éppen ki akart
               mászni a kanálisból, amikor a villanylámpa mellett levő pincehelyiség ajtaja óvatos
               lassúsággal kinyílt és egy öregember feje jelent meg az ajtó résében.</p>
            <p>Vakondok odanézett. Ő jól látott mindent, de őt nem láthatták.</p>
            <p>Az öreg ember kijött a pinceüzletből. A járda szélén kis kézikocsi állt a
               villanyoszlophoz láncolva. Odalépett a kocsihoz és eloldotta a láncot. Azután
               visszabotorkált a pinceajtóhoz és leszólt:</p>
            <p>- Tiszta a levegő!... Lehet!</p>
            <p>Három-négy férfialak surrant ki a pincéből, vállukon egy-egy zsákkal. A Vakondok
               bambán nézte a jelenetet. Mit csinálnak ezek itt?</p>
            <p>A férfiak a kocsira dobták a zsákokat, azután visszamentek a pincébe. Pár perc mulva
               újabb tömött zsákokkal kerültek elő: a kis kocsi nyögött, recsegett a súly alatt.
               Amikor harmadszor is előkerültek a zsákokkal és rádobták a kocsira, az öreg ember
               dühösen felszisszent:</p>
            <p>- Ne dobáljátok úgy azokat a zsákokat!</p>
            <p>Lehajolt a kocsihoz és dühösen egyenesedett ki.</p>
            <p>- Tessék! Most a legalsó zsák kipukkadt a súlytól... Menjetek vissza gyorsan!</p>
            <p>A férfiak visszasurrantak a pincébe, az öreg rájukzárta az ajtót, ő maga pedig
               megfogta a kézikocsi rúdját és húzni kezdte... Csakhamar eltünt az ucca
               kanyarodójában...</p>
            <p>A Vakondok kimászott a kanálisnyílásból és odament a pince elé. Ott, ahol az imént a
               kocsi állott, valami feketéllett a földön... Vakondok boldog izgalomban hajolt le...
               Talán valami élelmiszert vesztettek el... Kapirgált a kupacban... az orrához emelte,
               tapogatta, szaglászta... Azután kiábrándulva eldobta. Közönséges föld volt, amely a
               zsákokból hullott ki...</p>
            <p>Leült a járda szélére és azon gondolkozott, hogy miért nem gyümölcsöt szállítottak
               ezek, vagy kalarábét... Mit csináljon ő földdel.. Azt nem lehet megenni...</p>
            <p>Bambán mégegyszer odament a földkupachoz és feltámadt benne a csatornahalász:
               turkálni kezdett a földben, morzsolgatta, szitálgatta... Nem talált semmit.</p>
            <p>Halk nyögéssel föltápászkodott és visszabújt a föld alá, az ő igazi világába. Lassú
               léptekkel mászott lefelé a kanálisnyíláson, orrát már megcsapta a jólismert illat, a
               föld belseje langymeleg lehelletét előreküldte felé és ő boldog vigyorral mászott le
               a boltozatos ívek alá, hogy hálójával reménykedve járja a reménytelenség
               birodalmát...</p>
            
         </div>
        <div type="chapter">
            <head>V.</head>
            <p>Egy hete dolgoztak Feltenék, amikor a négy munkatárs váratlanul fellázadt. Letették a
               szerszámot és odaléptek Feltenhez. A vezetőjük megszólalt:</p>
            <p>- Danny! Nem birjuk tovább!</p>
            <p>Felten meztelen felsőtestét végigtörölte egy törülközővel.</p>
            <p>- Mit nem birtok?</p>
            <p>- Nem birunk tovább dolgozni, ha nem mondod meg, hogy miről van szó! Már egy hete
               dolgozunk becsülettel ebben az átkozott patkánylyukban. A munka nagyon nehéz... Ha az
               embert lelkesítené a cél, amelyet el akar érni, akkor minden könnyebben menne.. De te
               nem beszélsz... A fiúk így kedvüket vesztik!</p>
            <p>Felten végignézett az embereken. A négy férfi félig meztelenül, verejtéktől csillogó
               testtel nézett vissza rá. A karórájára pillantott.</p>
            <p>- Hat óra elmúlt! Várjatok... Szólok az öregnek, bezárjuk a pincét, azután
               beszélgetünk!</p>
            <p>Végigkúszott az alacsony tárnán. Tíz-tizenöt méter után a tárna felfelé folytatódott.
               Egy kis létra állott a meredek folyosó aljában. Felten megragadta és felmászott
               rajta. Fent deszkából készült csapóajtó volt. Halkan kopogott rajta és várt. Pár
               pillanat mulva a deszkaajtó felemelkedett és a nyílásban megjelent az öreg Jimmy
               arca.</p>
            <p>- Mi van?</p>
            <p>Felten megtörülte homlokát.</p>
            <p>- Bezártál már?</p>
            <p>- Igen.</p>
            <p>- Akkor jó! Teddy itt van?</p>
            <p>- Éppen most érkezett!</p>
            <p>Felten visszafordult és lekiáltott a tárnába:</p>
            <p>- Halló, fiúk! Jertek fel!</p>
            <p>Kimászott a nyíláson és fáradtan dőlt egy székre. A pincéből vezető tárna nyílásán
               egymásután jelent meg a munkások verejtéktől csillogó meztelen felsőteste. Az öreg
               Jimmy vizet adott nekik és törülközőt. Felten kurtán rájuk szólt:</p>
            <p>- Üljetek le!</p>
            <p>A négy férfi leheveredett a pince hűs padozatára. Teddy az üvegketrec ajtajának dőlve
               figyelt. Felten cigarettára gyujtott.</p>
            <p>- Fiúk! Azt kérdeztétek az imént tőlem, hogy mi az a munka, amit végeztek!
               Kérdéseteket megértem és most már el is árulhatom... Ha van egy kis eszetek, már
               magatoktól is rájöttetek!</p>
            <p>Az egyik férfi dörmögve megjegyezte:</p>
            <p>- Sejtjük mi azt, de nem akarjuk elhinni. Észrevettük, hogy a bank felé haladunk!</p>
            <p>- Úgy van! Tervünk egyszerűen a következő: a Continental-Bank páncéltermében rengeteg
               mennyiségű aranykészlet van felhalmozva! Mi ezt az aranyat akarjuk kiemelni...</p>
            <p>Csend volt. Az egyik férfi megrázta a fejét.</p>
            <p>- Az lehetetlen!</p>
            <p>Felten ingerülten kiáltotta:</p>
            <p>- Számodra lehetetlen, mert ostoba vagy és nem látsz az orrodnál tovább!
               Idefigyeljetek! Ez a pince pontosan ötvennégy méter távolságban fekszik a bank
               páncéltermétől! Légvonalban! Mi tehát a föld alatt alagutat fúrunk, amely egészen a
               páncélteremig fog vezetni...</p>
            <p>Az egyik férfi közbevágott:</p>
            <p>- És ha odaértünk négyheti gürcölés után, akkor foghatjuk a nagy semmit! A
               páncélterem manapság a legpitibb bankban is olyan vészjelző berendezésekkel van
               ellátva, hogy még egy ujjal se lehet a falhoz érni!</p>
            <p>- Nagyon igazad van, Johnnykám! A Continental páncélterme se adja meg magát hang
               nélkül... Csakhogy mi egyáltalában nem a páncélterem falai felé igyekszünk, hanem a
               páncélterem alá! Értitek?!</p>
            <p>Johnny bólintott.</p>
            <p>- Értem már! Szóval te azt hiszed, hogy a páncélterem alapzata felől nem várnak
               támadást és az nincs is felszerelve védelmi berendezkedésekkel?</p>
            <p>- Ezt nem hiszem, mert a hit a vallás dolga! Én csak olyanba vágok bele, amit
               biztosan tudok! Teddy ott volt az építkezésnél, pontos tervrajzot kaptam tőle a bank
               alapzatáról! A munkának a könnyebbik részét végzitek mostan.. A java akkor jön, ha
               elérjük a banképület alapzatát, amelyik két méter vastagságú vasbetonból áll... Itt
               már csak éjszaka dolgozhatunk, mert valószínűleg robbantani kell... A vasbeton fölött
               fekszik a páncélterem alapzata... Ez sokkal vékonyabb acélból készült, mint az
               oldalfalak, hiszen arra senki sem mer gondolni, hogy valaki alulról támadja meg a
               páncéltermet! Ha a betonalapzatot eltakarítottuk, akkor jön a munka utolsó része, az
               acélalap megolvasztása... Ha tévedtünk volna és a bank utólag a terem alapzatába is
               vezetett volna villamosáramot, akkor se lehet baj... A vészcsengők csak akkor
               szólalnak meg, ha az árammal töltött falhoz fémtárggyal, vagy egyéb áramvezető
               tárggyal érünk... Mi azonban nem fogunk fúrni, hanem csak olvasztani... Tehát csak
               lánggal érünk az acélhoz és ettől nem szólalnak meg a vészcsengők!</p>
            <p>- És ha mégis? Mit tudod te, hogy milyen ravasz kelepcét csinálnak ezek a bankok
               manapság? Mert az biztos, hogy nem bolondok olyan könnyen ideadni nekünk a féltve
               őrzött aranyaikat.</p>
            <p>Felten idegesen rágta az ajkát.</p>
            <p>- Hallgassatok ide... ennél többet már nem mondhatok! Ha megszólalnának a
               vészcsengők, az se lenne baj... Ezt is parírozni tudom Csak az a fontos, hogy az
               acéllapot egy-két órán belül kiégessétek! Ha ezt megteszitek, akkor akár szól a
               vészcsengő, akár nem, garantálom, hogy ellenállás nélkül juthattok be a páncélterembe
               és a legkényelmesebben kihordhatjátok az aranyat!</p>
            <p>Johnny Feltenre nézett.</p>
            <p>- Mire gondolsz? Éjszaka akarod csinálni a heccet?</p>
            <p>- Megőrültél? Hiszen éppen hogy csak éjszakára szokták bekapcsolni a védelmi
               berendezéseket... Nappal nincs szükség ilyesmire, hiszen nappal a tisztviselők és a
               bankőrség ott kuksol a páncélteremben...</p>
            <p>- Hát ha se nappal, se éjszaka, akkor mikor?</p>
            <p>- Azt nem mondtam, hogy nappal nem! Sőt fényes nappal fogjuk meglepni őket! De ezt
               csak bízzátok rám... Ti csak csináljátok saját dolgotokat... Nekem rövidesen más
               munkám lesz Nem lehetek veletek... A munkálatokat Teddy fogja vezetni... Neki fogtok
               engedelmeskedni...</p>
            <p>Johnny hallgatott. Megvakarta fejebúbját, azután megszólalt:</p>
            <p>- És mennyi lesz a mi részünk?</p>
            <p>A többiek helyeslően bólogattak. Úgy van! Mit lehet keresni ilyen baromi munkával?
               Felten dühös lett.</p>
            <p>- Megőrültetek? Hát fontos ez? Hát ki tudom én azt számítani? ! Tízmillió,
               százmillió... nem mindegy az? Annyi pénz, hogy ha kanállal eszitek, akkor se fogy el,
               amíg éltek! Na, most eleget diskuráltunk, menjetek dolgozni!</p>
            
         </div>
        <div type="chapter">
            <head>VI.</head>
            <p>A Vakondok a Continental-Bank alatt elhúzódó csatornarészletben mászkált. A multkori
               éjjeli kaland elmosódott híg agyában. Valamelyik éjjel egy csapszékben üldögélt,
               ahová bejáratosak voltak a csikágói csatornahálózat hozzá hasonló szennyvadászai,
               amikor bejött egy „kollégája”, aki a város északi negyedében szokott dolgozni. A
               kolléga diadallal mesélte el, hogy előtte való napon egy brilliáns gyűrűt talált,
               amelyért százötven dollárt fizetett ki egy ékszerész. A Vakondok szűk agyában
               megmozdult az ambició. Szótlanul lehörpintette italát és sietett vissza a föld
               alá.</p>
            <p>Szokatlan mohósággal vetette rá magát a csatornalére, órák hosszat meregette hálóját
               a fekete vízbe, de egy árva karikagyűrű se akadt horogra. Pedig azt szoktak
               leggyakrabban találni, mintha az emberek legszívesebben az ilyenfajta gyűrűiktől
               szabadultak volna meg. Közben rászakadt az éjszaka és ő még mindig ernyedetlen
               szorgalommal merítgette hálóját. Ennyi energiával házakat lehetne építeni és
               hőstetteket végrehajtani, de az öreg Vakondok egy dollár ára hasznot nem látott
               munkájából.</p>
            <p>Úgy éjféltájban ért a Continental-bankkal határos csatornarészekbe. Lábai sajogtak a
               hosszú álldogálástól és mászkálástól, pálinkásbutykosa üresen verdeste rongyait... le
               kellett ülnie egy sarokba. Szomorú fejét a csatorna falának támasztotta, két görcsös
               kezével megkapaszkodott a nyirkos téglákban... Szemét lehunyta...</p>
            <p>Egyszerre felriadt.</p>
            <p>Valahonnan jobbkéz felől furcsa neszt hallott. Arrébb kúszott a földön. Vaksi
               életmódja következtében nagyon kifinomodott a hallása, mint a macskáé és most már
               tisztán kivette, hogy merről jön a zaj. És úgy vélte, megismeri a zaj eredetét is:
               mintha csákányütések zuhognának a puha talajba...</p>
            <p>Hirtelen eszébe jutott a multkori éjszakai jelenet a zöldséges pince előtt. A hangok
               abból az irányból jöttek... A pincéből földet hordtak el gyanus emberek zsákokban...
               És most a csákányütések... Mit csinálnak ott azok az emberek? Éjszaka nem szoktak
               dolgozni a föld alatt! Erőltette gyenge agyát, de képtelen volt valami gondolatot
               kicsiholni belőle... Újra lefeküdt a földre és aludni próbált... De nem tudott.
               Érzékeny fülei folyton hallották a csákányozás zaját... nyugtalanul forgolódott a
               csatorna fenekén... egyszer majdnem belefordult a vízbe... a lába már bele is
               lógott... De a kiváncsiság ott tartotta és nem keresett nyugodtabb vidéket.</p>
            <p>Homályosan érezte, hogy valamit tennie kellene... Ki kellene mászni... kiabálni... a
               rendőrségre menni... De nem mert. Két évvel ezelőtt már volt dolga a rendőrséggel és
               akkor megállapította, hogy jobb, ha az ember nem megy hozzájuk. Egy éjszaka a
               csatornában halászgatott és egy meztelen férfikart talált. Kihalászta és bevitte a
               rendőrségre. A csatornában talált hullarész nyomán annak idején nagy botrány
               kerekedett, a rendőrség hetekig lázasan nyomozott, de még csak az áldozatot se
               tudták megtalálni, nemhogy a tettest. Az ujságok keményen támadták a rendőrséget,
               amíg végre kiderült, hogy a csikágói bonctani intézet hullakamrájából került a
               férfikar a levezető csatornába. Vakondokot összeszidták, mintha tehetett volna
               valamiről.</p>
            <p>Azóta félt a rendőröktől és ha most meg is mozdult benne valami halvány gyanu, hogy a
               zöldséges pince alatt valami meg nem engedett dolog történik, félt a rendőrséghez
               fordulni. Csak az bosszantotta, hogy képtelen a tompa zaj miatt elaludni. Már
               hozzászokott a csatorna mélyén uralkodó csendhez, rendszerint mellékuccák alatt
               átvonuló részeken aludt, ahol éjjel semmi nesz nem hatol le és most órákig fetrengett
               a nyirkos kőpadlón, amíg hajnal felé elnyomta az álom...</p>
            
            <p>A Commercial Bank chicagói palotájában hatalmas forgalom. A pénztárterem telve
               ügyfelekkel, az előcsarnok örökmozgó liftjei szakadatlanul szállítják az emeletekre
               az embereket, zöld szemellenzős tisztviselők színes iratokat lobogtatva száguldanak
               ide-oda. Az uccáról vezető forgóajtó szüntelenül működik.</p>
            <p>Elegáns férfi áll az uccán, kezében kis lakktáska. A forgóajtó villan, ő beugrik a
               rekeszbe.</p>
            <p>Most bent van az előcsarnokban. Egy pillanatra sem áll meg, körül se néz, határozott
               léptekkel megy keresztül az előcsarnokon, beszáll a liftbe és felviteti magát az
               ötödik emeletre.</p>
            <p>Ott kiszáll, keresztülhalad az emeleti váróhelyiségen és eltünik az egyik homályos
               folyosón. Egy ajtó előtt megáll, körülnéz, azután visszafelé indul. Kis lakktáskáját
               óvatosan tartja kezében. A lefelé haladó lifthez lép és beszáll.</p>
            <p>Leér a földszintre. Az előcsarnokban rengeteg ember. Zsebéből valami levelezőlapfélét
               vesz elő és a lépcsők alatt elhelyezett levélszekrényhez lép. Egy pillanatra leteszi
               maga mellé a földre a táskát, a levelezőlapot bedobja a levélszekrénybe. Most
               körülnéz és a földön heverő kis táskát lábával egészen a lépcsők alá tólja.</p>
            <p>Pár lépést hátrál, odanéz. A fekete táska egyáltalában nem látható a sötét
               félhomályban. Sietve az uccai ajtóhoz lép és elhagyja a bankot.</p>
            <p>Az uccán jobbra fordul. Lassan, nyugodtan lépked. A következő uccasarkon nyilvános
               telefonállomás. Belép a fülkébe.</p>
            
            <p>Ezekben a napokban Csikágóban zavargások voltak. Bérsztrájkok, éhséglázadások, a
               hadirokkantak tüntetése véres verekedésbe fulladt, a több irányban lekötött
               rendőrség tehetetlen volt. Az alvilág persze ki is használta az alkalmat.</p>
            <p>Egy napon azután egészen szokatlan dolog történt...</p>
            <p>A csikágói Commercial Bank Ltd. telefonja a délelőtti órákban megszólalt és egy
               férfihang a vezérigazgatóval kért összeköttetést. A telefonos kisasszony kapcsolta a
               vezérigazgatót.</p>
            <p>Mr. Morrisson nyugodt méltósággal emelte fel a kagylót és szólt bele a telefonba:</p>
            <p>- Itt Morrisson!</p>
            <p>Egy erélyes férfihang válaszolt:</p>
            <p>- Vezérigazgató úr! Tíz percet adok önöknek...</p>
            <p>Morrisson izgatottan dőlt előre:</p>
            <p>- Ki beszél ott?!</p>
            <p>- Nem fontos! Egyáltalában ne kérdezzen semmit, ha kedves az élete! Minden
               másodpercért kár... Az ön bankjában egy pokolgépet helyeztünk el... A pokolgép
               pontosan tíz perc mulva robban... Mi nem akarunk emberéletben kárt tenni! Célunk a
               demonstráció...</p>
            <p>A vezérigazgató agyán átvillant: anarchisták! Rekedten mondta:</p>
            <p>- Az Istenért... Mit akarnak tenni?</p>
            <p>- Semmit! Amit akartunk, azt már megtettük... A banképület nyolc perc mulva a
               levegőbe repül... Azonnal ürítse ki a bankot, mert mi elhárítunk magunkról minden
               felelősséget!</p>
            <p>A kagyló kattant: letették. Mr. Morrisson egy másodpercig lélektelenül bámult a
               levegőbe. Nem, ez lehetetlen! A huszadik században, egy szabad amerikai város kellős
               közepén nem történhetnek ilyen rémregénybe illő dolgok... De hátha mégis?! Ha valaki
               beugratta, akkor se árt, ha intézkedik... Legfeljebb kinevetik...</p>
            <p>Megnyomta az alarmcsengőt. Az épület zsongani kezdett. A titkára berohant.
               Intézkedett. A telefonközpont működésbe lépett: az összes osztályokban megszólaltak a
               telefonok a vészhír másodpercek alatt elterjedt... a kijáratokon dőlt kifelé a
               tömeg... a pénztárteremben a pénztárosok lázasan rakták zsebeikbe a pénzt...
               Menteni, ami még menthető... Fejetlenség, pánik... A liftek veszettül száguldottak
               fel-alá... a fegyveres bankőrség a kijáratoknál állt... az emberek egymást
               taposták... hátborzongató szirénázással megérkeztek az időközben értesített
               rendőrök... a hátulsó bejáraton behatoltak a bank elárvult épületébe... lázasan
               kutatni kezdtek a pokolgép után... A másodpercek suhantak... a tíz perc lejárt... A
               rendőrök kirohantak az épületből...</p>
            <p>Hatalmas detonáció.</p>
            <p>A Commercial Bank Co. épülete megingott. Az ablakok kipattantak és az üvegszilánkok
               ellepték az uccát... Egy helyen a főhomlokzat megrepedt... Bent pedig kavargott a
               por, a kőtörmelék... a lépcsőház rombadőlt és maga alá temette az
               előcsarnokot...</p>
            <p>Az épület köré kordont vont a rendőrség. A bankot határoló négy ucca forgalmát
               lezárták. Megérkeztek a tűzoltók is és a rendőrök végigjárták a szomszédos házakat,
               hogy figyelmeztessék a lakókat: arra gondoltak, hogy talán több pokolgépet helyeztek
               el a banditák és az épület romjai alá temetett pokolgépek az elsőnél nagyobb
               hatósugárban fogják kifejteni romboló erejüket. A járókelők riadtan csoportosultak a
               rendőrgyűrűn kívül. Újabb és újabb rendőrosztagok érkeztek és még füstölgött a
               beomlott bank romhalmazán a mészhabarcs, amikor száz és száz rendőr indult el a
               tettesek megkeresésére...</p>
            
            <p>Felten a déli órákban érkezett meg az öreg Jimmy pincéjébe.</p>
            <p>- Halló, öreg! Mi ujság?</p>
            <p>Jimmy üdezöld petrezselyem-csomókat rakosgatott a pince padozatán.</p>
            <p>- Semmi... Dolgoznak... Te hol voltál?</p>
            <p>Felten cigarettára gyujtott.</p>
            <p>- Egy kis dolgom volt...</p>
            <p>Az öreg neheztelve nézett rá.</p>
            <p>- Danny fiam... nem akarlak bántani, de nem vagyok megelégedve veled... Már napok óta
               feléje se nézel a munkának...</p>
            <p>- Minek? A munka szépen halad, a fiúk rendesen dolgoznak... Teddy éppenúgy el tudja
               intézni az ügyeket, mint én...</p>
            <p>Jimmy megcsóválta fejét.</p>
            <p>- Mindez igaz, de én úgy látom rajtad, hogy már nem vagy olyan szívvel-lélekkel ezen
               a munkán, mint ahogyan elkezdted! Titkos utaid vannak, éjszaka is elcsavarogsz... Már
               bánom, hogy belekezdtünk az egészbe...</p>
            <p>- Meg vagy őrülve?! Nem bízol bennem?! Dolgom volt és kész! Ebben az ügyben
               dolgozom!</p>
            <p>- Kiváncsi vagyok, hogy mit!</p>
            <p>- Azt egyelőre nem árulhatom el...</p>
            <p>Tekintete elrévedt.</p>
            <p>- Csak annyit mondhatok, hogy nagy dolog... Nagyon nagy dolog... Ilyen még nem volt
               és nem is lesz egyhamar...</p>
            <p>Az uccán rikkancsok ordították a Chicago Tribune rendkívüli kiadását.</p>
            <p>- Rendkívüli kiadás! Anarchisták felrobbantották a Commercial Bank palotáját!
               Rendkívüli kiadás!</p>
            <p>Az öreg Jimmy felfigyelt.</p>
            <p>- Mi a csuda?! Hallottad?!</p>
            <p>Felten egykedvűen szívta cigarettáját.</p>
            <p>- Hallottam!</p>
            <p>- Szép kis világ! Ilyesmi még nem fordult elő Amerikában...</p>
            <p>Felten nem válaszolt. Hallgattak. Az öreg egyszerre kifakadt.</p>
            <p>- Te, Danny! Valami nekem nem tetszik ebben a munkában!</p>
            <p>- Micsoda?</p>
            <p>- Nézz ide... alagutat csinálsz a bank páncélterme alá, ez rendben van... Nagy fába
               vágtad a fejszédet, de el tudom képzelni, hogy oda is fogsz érkezni!</p>
            <p>Felten nevetett.</p>
            <p>- Hogy oda fogok érkezni? Nyugodt lehetsz, hogy három napon belül már a
               betonalapzatot ostromoljuk...</p>
            <p>- És ha eléred a páncéltermet... Arra vagyok kiváncsi, hogy akarsz bejutni! Éjszaka?
               Éjjelre be vannak kapcsolva a vészjelzők... te magad mondtad... Nappal? Nappal teli
               van a páncélterem emberekkel... Ott a védőrség.. s gépfegyverük is van... Én azt
               hiszem, hogy elvetetted a sulykot...</p>
            <p>Felten eldobta a cigarettavéget és bosszúsan felállt.</p>
            <p>- Ezt csak bízd rám, öreg! Csak nem képzeled, hogy pontos terv nélkül belefogtam
               volna ilyen munkába... Itt nem lehet hiba...</p>
            <p>- De mondd meg, hogy akarod csinálni?!</p>
            <p>- Hülye vagy, öreg... Vénségedre elment az eszed... Mert ha lenne, akkor ma délben
               rájöhettél volna...</p>
            
            <p>Másnap délben az ujságok rendkívüli kiadásai ismét megjelentek Csikágó uccáin.
               Ezúttal a Bank of United States palotájának felrobbantásáról számoltak be, amely a
               tegnapihoz hasonló módon ment végbe. A bank vezérét egy ismeretlen férfihang felhívta
               telefonon és tíz percet adott neki, hogy megtisztítsa embereitől a bank épületét. A
               tisztviselők fejetlenül menekültek, a bank védőrsége a rendelkezésre álló pár perc
               alatt hiába kutatott az elrejtett pokolgép után... és tíz perc mulva a detonáció
               tényleg bekövetkezett.</p>
            <p>A pokolgép hatása ezúttal még rettenetesebb volt, mint előzőleg. A Bank of United
               States nem állott elszigetelve a többi háztól, mindkét oldalán egy-egy bérpalotának
               támaszkodott. A robbanás ereje lesodorta mindkét épület tűzfalát, óriási lyukak
               tátongtak a falakon és rajtuk keresztül be lehetett látni a polgári lakások szobáiba.
               Rettenetes pánik tört ki: sebesültek jajveszékelése töltötte meg a levegőt, az egyik
               bérpalota lépcsőháza beomlott és az emeleteken rekedtek idegsokkos üvöltéssel
               remegtek egy újabb robbanás bekövetkezésétől.</p>
            <p>Az egész városban páni félelem uralkodott. Az egész lakosság résztvett a tettesek
               kézrekerítésében, aminek az volt a következménye, hogy az uccákon nem lehetett
               nagyobb csomaggal végigmenni anélkül, hogy a felizgatott, rémlátó tömeg rendőrkézre
               ne adta volna az embert.</p>
            <p>Az ujságok kérlelhetetlen dühvel támadták a rendőrséget, a kormányt... Az összes
               banképületeket megszállták a rendőrök, a kapukon csak a legszigorúbb igazoltatás
               után lehetett bejutni, minden csomagot elszedtek a belépőktől... Így várták a
               következő napot...</p>
            <p>Ezen a napon azonban nem történt semmi, egy bank se robbant fel. A rendőrség
               közleményt adott ki, amelyben közölte a publikummal, hogy ilyen eset a jövőben már
               nem fordulhat elő, mert az a hatalmas prevenció, amelyet életbeléptettek, kizárja,
               hogy kétes elemek furakodhassanak be a bankok épületébe... A bankok azonban nem
               voltak megelégedve... a közönség nem mert elmenni pénztártermeikbe, a forgalom
               nullára esett. A bankpaloták környékén az összes lakásokat felmondták, fejvesztett
               menekülés indult meg a banknegyedből...</p>
            <p>Felten emberei pedig ezen a napon elérték a Continental Bank alapzatát...</p>
            
         </div>
        <div type="chapter">
            <head>VII.</head>
            <p>Vakondok éjszaka ismét a Continental Bank környékén csavargott a csatornákban. Amikor
               arra a helyre ért, ahol a csákányütések zaját szokta hallani, megállt és fülelt.
               Semmi nesz nem volt hallható... Megelégedetten bólintott és leheveredett a földre...
               Elaludt...</p>
            <p>Furcsa zajra ébredt.</p>
            <p>Tompa dörrenéseket hallott balkéz felől, majd futkározó lépteket valahol a csatorna
               alatt... Fülét a csatorna padozatához szorította és így maradt pár percig:
               közvetlenül alatta emberek járkáltak!</p>
            <p>Elővette a pálinkásbutykosát és nagyot húzott belőle. Izgatott lett. Mi történhetik
               odalent a föld mélyében? Tisztán kivette a lépések neszét A csatorna alatt elhúzódó
               üreg, vagy alagut nem lehet mélyen... alig félméter választja el... Felállt. A
               pálinka tüzes korbácsa végigvágott kiszikkadt agyán... Tudatos gondolat nem igen állt
               össze a fejében, de valahol belül, ösztöneinek mélyén érezte, hogy ez nem rendes
               dolog, ami itt történik... Ezt nem hagyhatja annyiban...</p>
            <p>Halántékán lüktetett a vér. Tántorogva megindult egy kijáró felé.</p>
            <p>Kimászott a szabadba.</p>
            <p>Már hajnalodott... Friss szellő fujdogált... Vakondok megindult egy forgalmasabb
               útvonal felé...</p>
            <p>Az egyik sarkon megpillantotta a rendőrt. Odabotorkált hozzá és megállt.</p>
            <p>- Halló! - mondta gyenge hangon és csuklott.</p>
            <p>A rendőr magas szál ember volt, jóindulatú mosollyal nézett rá.</p>
            <p>- Halló! - üdvözölte. - No, mi van, öreg?</p>
            <p>A Vakondok elgondolkozott. Évek óta nem beszélt már élő emberrel. Egész társalgása
               arra szorítkozott, hogy a mindennapi kenyerét és pálinkáját elkérhesse
               embertársaitól. Zavaros agyával kínosan igyekezett a mondatokat összeállítani...</p>
            <p>Tétova mozdulatot tett.</p>
            <p>- Odalent - mondta. - Odalent valami van...</p>
            <p>A rendőr ránézett.</p>
            <p>- Mi van odalent?</p>
            <p>- A csatorna...</p>
            <p>A rendőr elmosolyodott. Ez a kis patkány részeg.</p>
            <p>- Hogyne, öregem... Tökéletesen igazad van... Odalent van a csatorna...</p>
            <p>A Vakondok megrázta penészes fejét.</p>
            <p>- Nem csatorna... Alagút!</p>
            <p>- Hát úgy is lehet nevezni... Alagút... csatorna, egykutya az!</p>
            <p>- De nem...!</p>
            <p>- De igen... És ne vitatkozzunk... Menj szépen a dolgodra, öreg!</p>
            <p>Gyengéden megfogta a vállát és útnak indította. Az öreg pár lépést tett, azután
               visszafordult.</p>
            <p>- Mondom... - kezdte dadogva... - Mondom, hogy nem lehet aludni odalent...</p>
            <p>- Hát aludj idefent!</p>
            <p>- Mondom... zaj van odalent! Nem lehet aludni...</p>
            <p>A rendőr elvesztette türelmét.</p>
            <p>- Öregem, nekem nincs időm itt szórakozni veled... Menj szépen a dolgodra!</p>
            <p>Az öreg kétségbeesett mozdulatot tett. Beszélni akart, de nyelve megbotlott, nem
               bírta kimondani, amit akart, nem tudta úgy kimondani, ahogy akarta...</p>
            <p>- Mondom... a zöldséges pincéből földet hordanak emberek... éjszaka... És zajt
               csinálnak...</p>
            <p>- Miféle zajt?</p>
            <p>- Bumm, bumm! - mondta az öreg és igyekezett kiáltani, de csak torz nyögés lett
               belőle.</p>
            <p>A rendőr közelebb lépett hozzá.</p>
            <p>- Mondd csak, öreg, nem ittál te valamit?</p>
            <p>- De... ittam... Mindig iszok... Pálinkát iszok... A pálinka jó! De emberek földet
               hordanak petrezselyem helyett...</p>
            <p>A rendőr elnevette magát.</p>
            <p>- Menj a fenébe!</p>
            <p>Az öreg tétován állt. A rendőr most már erélyesen rákiabált:</p>
            <p>- Menj a fenébe!</p>
            <p>Az öreg nem mozdult. Kínosan erőlködött, nyelve nehezen forgott.</p>
            <p>- Értse meg... nem lehet aludni... Bumm, bumm!</p>
            <p>A rendőr nevetett. Az öreg mérges lett.</p>
            <p>- Ne nevessen! Akkor is, amikor a félkart vittem be, nevettek... Pedig az valódi
               félkar volt és nem adtak érte semmit...</p>
            <p>A rendőr rászólt:</p>
            <p>- Miféle félkarról beszélsz, öreg? Kinek a félkarjáról?</p>
            <p>Az öreg motyogott:</p>
            <p>- Nem tudom, kié volt... Nem ismertem a gazdát... Biztosan elvesztette...</p>
            <p>A rendőr nevetve a vállára csapott.</p>
            <p>- Hahaha... biztosan elvesztette! Remek! Valaki nagyon szórakozott volt és
               ujságolvasás közben elvesztette a félkarját... Na öreg, te egészen részeg vagy!</p>
            <p>Az öreg lehorgasztotta a fejét és megindult a hajnalban...</p>
            <p>Egyszerre észrevette, hogy a zöldséges pince előtt áll. Az üzlet ajtaja be volt
               zárva. Odatapasztotta a fülét... Semmi nesz...</p>
            <p>Csomós, görcsös kezével fáradtan legyintett, nagyot sóhajtott és visszabujt a föld
               alá...</p>
            
            <p>Délelőtt tíz óra...</p>
            <p>A Continental Bank alatt széles, jól kiképzett üreg tátong. Az üregben négy derékig
               meztelen férfi dolgozik. A fejük felett két négyzetméter területű nyílás a vasbeton
               alapzatban. Lent autógénpalackok, oxigéntartályok... Két kis ventillátor halk
               zúgással kavarja a levegőt...</p>
            <p>Az üreget rendes villanylámpa világítja meg. A huzalok ott vonulnak végig a mérnöki
               pontossággal kiszabott tárna falán és a zöldséges pincében végződnek. Onnan kapják
               az áramot. A vasbetonon ütött nyílást pirosas színű lemez fedi: a bank páncéltermének
               acélalapja, Felten int a négy embernek, a munka megáll.</p>
            <p>- Gyertek ide!</p>
            <p>Pár lépéssel arrébb vezeti őket és halkan megszólal:</p>
            <p>- Fiúk! A munka készen áll... Az acéllapot egy félóra alatt meg tudjuk olvasztani...
               esetleg robbantani is fogunk...</p>
            <p>Az egyik ember megszólalt:</p>
            <p>- Meg fogják hallani!</p>
            <p>- Csend legyen! Rám bíztátok magatokat? Nem fogják meghallani! Gondoskodom róla, hogy
               odafent ne legyen senki... Nyugodtan dolgozhatunk! Most pihentek egy félórát... Én
               elmegyek! Addig meg se mukkantok... Itt maradtok a tárnában! Félóra mulva
               visszajövök!</p>
            <p>Hátrafordult és odaszólt az idegesen várakozó Teddyhez:</p>
            <p>- Öregem, te addig itt maradsz!</p>
            <p>Teddy bólintott.</p>
            <p>- Jó... De igyekezz vissza! És nagyon vigyázz magadra!</p>
            <p>Felten ránézett.</p>
            <p>- Nem vagyok gyerek!</p>
            <p>Eltünt a tárna mélyében...</p>
            
            <p>Negyed tizenegy...</p>
            <p>A Continental Bank hatalmas pénztártermében lázas munka folyik. A bank bejáratainál
               rohamsisakos védőrség. Rendőrök. Az egész épületben polgári-ruhás detektívek
               cirkálnak. Benéznek minden zúgba, felmásznak a padlásra... A tető nyílásainál egy-egy
               rendőr... Sehol egy rés, amelyen idegen behatolhatna... Minden ember állig
               felfegyverkezve... A csikágói rendőrség megunta a szenzációkat. Elhatározták, hogy ha
               kell, hónapokig kitartanak... Ha már elfogni nem tudják a tetteseket, igyekeznek
               elejét venni a támadásoknak...</p>
            <p>Negyedtizenegy mult öt perccel...</p>
            <p>A telefonszobában fejükön kagylóval ülnek a kisasszonyok. Egymásután gyúlnak ki a
               jelzőtáblácskák... kattanások hallatszanak... monoton, gépies munka folyik...
               „Halló, itt Continental... Kapcsolom a személyzetit... Azonnal adom a
               pénztárfőnököt...”</p>
            <p>A telefonszolgálat mostanában nagyon kimerítő... Az ügyfelek nem mernek személyesen
               bejönni a bankba, mindent igyekeznek telefonon keresztül elintézni...</p>
            <p>Negyedtizenegy mult tíz perccel...</p>
            <p>Szőke lány ül a hármas kapcsolótábla előtt. Villan a jelzőtábla, beszól a
               kagylóba:</p>
            <p>- Continental!</p>
            <p>Nyugodt férfihang szólal meg:</p>
            <p>- Kérem sürgősen a vezérigazgató urat!</p>
            <p>- Azonnal!</p>
            <p>Nyugodtan kapcsol, csenget. Kattanás, a jelzőtábla kialszik: a vezér felvette a
               kagylót.</p>
            <p>- Halló, itt Bergsen vezérigazgató!</p>
            <p>Hallgat. Hirtelen elsápad, a homlokán gyöngyözni kezd a verejték. Torkából
               artikulálatlan hang tör elő:</p>
            <p>- Az nem lehet... az Isten szent szerelmére.</p>
            <p>Elhallgat. Azután kiejti kezéből a kagylót. Egy pillanatig úgy érzi, hogy elveszti
               eszméletét. De felugrik, az ajtóhoz rohan és felszakítja. Az előszobájában két titkár
               ül... Három rendőr álldogál az ablak előtt.</p>
            <p>- Uraim! - lihegi. - Telefonált!</p>
            <p>Az emberek felugranak. Nem kell már megmondani, hogy ki telefonált és mit telefonált:
               ők mindent tudnak.</p>
            <p>A vezér liheg.</p>
            <p>- Értesíteni mindenkit! Tíz perc időnk van!</p>
            <p>Az egyik titkár a telefonhoz ugrik, a másik megnyomja a vészcsengőt. Riog a vészjel a
               folyosókon, a termekben és az irodai szobákban... A rendőrök előkapják óráikat és
               rohanni kezdenek: tíz percük van... vagy talán már csak nyolc... Meg kell találni a
               pokolgépet! El voltak készülve rá, pontosan be van osztva minden ember, mindenkinek
               megvan a teendője... Lázasan futkároznak... A másodpercek suhannak... Lent a kapunál
               rendőrök tartják fent a rendet. Tolong ki a nép... Sikoltások... Pánik, újra pánik...
               Egy hivatalnoknő elájul a kapuban és összeesik... Társai átrohannak rajta, mint a
               csorda... Rendőrök kapják ki a szerencsétlent a tömegből...</p>
            <p>A parancsnok sápadtan lerohan a lépcsőkön... Az előcsarnokban megáll és átharsogja a
               lármát:</p>
            <p>- Kiüríteni! Nem találtunk semmit! Mindenki nyugodtan meneküljön! Még van teljes öt
               perc!</p>
            <p>Pedig már csak három perc van...</p>
            <p>Az uccán rendőrök terelik az embereket. Kézenfogva kordont alkotnak és hátrébb
               nyomják a tömeget... A bank kapuja már üresen tátong... Mindenki kijött! Az uccákat
               megtisztítják... A rendőrkordon mögött hatalmas tömeg várja a látványosságot...
               Hisztérikus arcok bámulnak az épületre... Befogják a fülüket... Az ucca végében
               megrekedt járművek dudálnak... fejetlenség...</p>
            <p>Egy rendőrtiszt áll a kordon előtt. Óráját a kezében tartja és nézi. Aztán a bankra
               néz... Megint az órára... Füléhez emeli és megrázza...</p>
            <p>A telefonálás óta tizenhárom perc telt el. És a banképület kihalt tömbje némán,
               mozdulatlanul áll...</p>
            <p>A levegőben irtózatos feszültség... A tömeg érezni kezdi, hogy az idő lejárt... Csend
               van... Az emberek kinyitják a szájukat és várnak... Ez rettenetesebb, ez a csend,
               mintha detonációk remegtetnék meg a levegőt...</p>
            <p>Tizenöt perc telt már el... Azután még öt perc és még öt...</p>
            <p>Csend van!</p>
            <p>A rendőrtiszthez odaszalad a vezérigazgató.</p>
            <p>- Mi történt itt?</p>
            <p>A rendőrtiszt sápadtan vállat von.</p>
            <p>- Nem tudom!</p>
            <p>A vezér reménykedve kérdezi:</p>
            <p>- Talán beugratás... Éretlen tréfa?</p>
            <p>- Nem tudom... Lehet, hogy a pokolgépet rosszul tempirozták... Vagy az is lehet, hogy
               csütörtököt mondott...</p>
            <p>A vezérigazgató kap a reményen.</p>
            <p>- Igen, igen... Az lehet! De talán akkor be is lehetne menni az épületbe!</p>
            <p>A rendőrtiszt ránéz.</p>
            <p>- Igen... Talán be lehet menni... Szeretném azonban, ha ön lenne az, aki
               bemegy...</p>
            <p>A vezér lehajtja fejét. A rendőr folytatja:</p>
            <p>- Mert hátha mégis felrobban az a bomba? Hátha csak tényleg rosszul állították be az
               időt? Ön vállalná a felelősséget? Mert én nem! Itt fogunk várni, ha kell estig is!...
               Azután majd meglátjuk...</p>
            <p>A banképület márványkapuja egykedvűen, némán mered a bámulókra...</p>
            
         </div>
        <div type="chapter">
            <head>VIII.</head>
            <p>A tárna mélyén feltünt Felten sovány, szikár alakja. Odalépett Teddyhez. A
               fiatalember sápadt arca szinte világított. Izgatottan kérdezte:</p>
            <p>- Sikerült?</p>
            <p>Felten cigarettára gyujtott.</p>
            <p>- Sikerült! A bankban egy árva lélek sincsen... És estig nem is lesz... Nyugodtan
               dolgozhatunk!</p>
            <p>Teddy elmosolyodott.</p>
            <p>- Azért ezt nem gondoltam volna...</p>
            <p>Felten legyintett.</p>
            <p>- Sikerülnie kellett... Senkise kockáztatja meg a bőrét...</p>
            <p>Teddy vigyorgott.</p>
            <p>- Holnap azután tűvé teszik a bankot a pokolgép után!</p>
            <p>- No, azt ugyan kereshetik... Különben nem is fogják keresni... Ha meglátják a
               kifosztott páncéltermet, rájönnek mindenre... Ők sem estek a fejük lágyára... Tudni
               fogják, hogy ez az utolsó „anarchista” merénylet már csak blöff volt, az előbbiek
               pedig csak azért történtek, hogy előkészítsék a talajt a mai trükk számára...</p>
            <p>Teddy csodálkozva nézett végig Feltenen. Már tíz éve ismeri, együtt dolgozott vele,
               de még mindig ismeretlen előtte. Hiszen Teddy is szerette a pénzt, de hogy valaki
               ilyen hatalmas energiával, ilyen hihetetlenül merész ötletekkel küzdjön az
               aranyért... ezt érthetetlennek találta. Mert Teddy egyszerű fiú volt, nem is
               sejtette, hogy Felten ideges mozgékonyságának lázas tettvágyának nem csak a pénz a
               mozgatója... Ez a sovány, szikár aszkétaalak, ha más időben születik, vagy
               szerencsésebb körülmények között, akkor talán világverő hadvezér lett volna, vagy
               százezreket dolgoztató nagytőkés... Így gazember lett...</p>
            <p>- Munkára, fiúk!</p>
            <p>A négy ember felugrott. Felten odalépett hozzájuk.</p>
            <p>- A banképület teljesen üres... Gondoskodtam róla, hogy az esti órákig oda senki be
               ne tegye a lábát... De azért ti dolgozzatok, úgy, mintha csak percek állanának
               rendelkezésetekre! Elő a lángpisztolyokat! Lukakat fogunk olvasztani az acélba,
               azután robbantunk... Nyugodtan tehetjük...</p>
            <p>Teddyre nézett.</p>
            <p>- Odafent úgyis a robbanást várják... Hát majd kapnak belőle...</p>
            
            <p>A Vakondok késő délelőtt ébredt fel.</p>
            <p>Nagynehezen feltápászkodott, előkotorta szomorú mesterségének rozzant szerszámait és
               munkára akart indulni. Amikor a hálóját bele akarta meríteni a vízbe, hirtelen eszébe
               jutott a hajnali esete a rendőrrel. Dühös lett. Szegény feje nem is sejtette, hogy
               dadogó mondatai hallatára a rendőr nem tehetett mást, mint amit tett és most éktelen
               dühbe gurult... Ez az átkozott kopácsolás, mászkálás a csatorna alatt... Az ember nem
               tud aludni tőle és akkor a rendőr még azt mondja, hogy ő részeg...</p>
            <p>Fülelt. Ott állott a bank alatt, azon a részen, ahol a titokzatos üreg elhúzódik a
               csatorna alatt... Csend volt...</p>
            <p>Egyszerre összerezzent.</p>
            <p>Éles csattanást hallott a föld mélyéből.</p>
            <p>Hohó, mi ez?! Már nappal is?</p>
            <p>Körülnézett. Ezen a részen a csatorna elágazott. Szűk kis folyosó vezetett balra a
               bank épülete alá. Arról jött a hang. Az öreg négykézlábra ereszkedett és bemászott az
               oldalcsatornán. Addig kúszott előre, amíg a szűkület lehetetlenné tette a
               továbbhaladást. Itt lehasalt és várt. Csakhamar furcsa, zizegő, sziszegő hang ütötte
               meg fülét, majd távolról, nagyon tompán hangok... Emberi hangok...</p>
            <p>Az öreg lehunyta vaksi szemeit és fülét a földhöz szorította.</p>
            <p>- Vigyázz! Gyujtsd meg a kanócot!... Szaladj!</p>
            <p>Éles csattanás.</p>
            <p>Az öreg elálmélkodott. A bank alatt robbantanak valamit... És hirtelen világosság
               gyult agyában... A zöldséges pincéből éjjel földet hordtak ki... csákányütések a
               csatorna alatt... robbantások... Be akarnak törni a bankba!</p>
            <p>Kimászott az üregből és tétován felállt. Mit csináljon? Menjen oda egy rendőrhöz? Azt
               fogja mondani, hogy részeg... Azok nem értik meg az embert... És mire innen
               kikecmereg, már talán úgyis késő...</p>
            <p>Hirtelen tettvágy lepte meg... Odavánszorgott a szerszámjaihoz... Kis, rövidnyelű
               csáklyát emelt fel, amellyel a csatorna fenekén megülepedett iszapot szokta
               felkavargatni, hogy az esetleg belesülyedt értéktárgyakat felszínre kotorja...</p>
            <p>Megragadta a csáklyát és megkereste azt a helyet, ahol a titokzatos tárna keresztezte
               a csatornát... Dolgozni kezdett... Beleállt a szennyes vízbe és ütni kezdte a
               csatorna fenekét... Majd adok én nektek!</p>
            <p>A laza téglaágy, amely a csatorna alapját alkotta, porladni kezdett... Benyult a
               vízbe és kiemelte az első téglát... A többi már könnyebben ment... Vad dühhel
               csáklyázta a csatorna fenekét és egyszerre érezte, hogy a csáklya ellenállás nélkül
               szalad le a mélybe... Áttörte az alapzatot és a szennyes víz zuhogni kezdett a
               nyíláson a titokzatos tárna belseje felé...</p>
            
            <p>Feltenék verejtékesen dolgoztak a fehéren izzó acéllap alatt. Az autogénpisztolyok
               türhetetlen hőt fejlesztettek, ötpercenkint kellett egymást felváltaniok az
               olvasztásnál, mert a duruzsoló ventillátorok már nem voltak képesek lehűteni az
               átforrósodott levegőt. A páncélalapzat váratlanul vastagnak és keménynek bizonyult.
               Már egy jó órája dolgoztak megfeszített erővel, de még nem tudták áttörni a
               falat.</p>
            <p>Felten maga is ledobta felsőruháját, megragadta az egyik lángpisztolyt és munkához
               látott. A robbantások nem jártak eredménnyel, nem maradt más hátra, az egész nyílást
               autogénnel kellett kiolvasztaniok... A hőség tűrhetetlen volt. A tárnában senki se
               beszélt, a pisztolyok egyhangúan sziszegtek és csak a hat ember nehéz lélegzetvétele
               volt hallható...</p>
            <p>Ebben a pillanatban az egyik ember leeresztette karját. Fülelt. Azután megérintette
               Felten meztelen vállát. Felten megfordult.</p>
            <p>- Mit akarsz?</p>
            <p>Az ember halkan suttogta:</p>
            <p>- Valami zajt hallok!</p>
            <p>Felten hirtelen leállította pisztolyát és csendet intett. A lámpákat kioltották, csak
               a felettük izzó acélfal világított kisérteties fehér fénnyel...</p>
            <p>Füleltek.</p>
            <p>A folyosó vége felől gyenge zaj hatolt fülükhöz: valaki halkan kopácsolt
               valahol...</p>
            <p>Megdermedtek.</p>
            <p>Először Felten tért magához és fojtottan sziszegte:</p>
            <p>- Senki ne moccanjon!</p>
            <p>Ebben a pillanatban tompa zuhanást hallottak, majd zúgó vízcsobogás zaja hatolt
               hozzájuk.</p>
            <p>Felten felgyujtotta a villanylámpát.</p>
            <p>A hat férfi sápadtan meredt egymásra.</p>
            <p>- Mi történt?!</p>
            <p>Felten ajkára illesztette ujját.</p>
            <p>- Pszt! Várjatok... Megnézem...</p>
            <p>Magasra tartotta a lámpát és megindult a hang irányába. Alig tett egy-két lépést,
               amikor ijedten torpant meg: a tárna megtelt a csatorna vizével.</p>
            <p>Visszaugrott a többiekhez.</p>
            <p>- A csatorna... Beszakadt a tárna és elöntötte a csatornavíz!</p>
            <p>Rekedt ordításban törtek ki. Lekapták szemükről a fekete védőüveget és megborzadva
               néztek a folyosó homályába, ahol zúgva tört előre a csatornalé.</p>
            <p>Az a hely, ahol dolgoztak, valamivel magasabban feküdt, mint a folyosó, hiszen
               felfelé kellett haladniok, hogy a páncélterem alapzatát elérjék. A víz még nem hatolt
               idáig, de a folyosót, a visszavezető utat már teljesen elöntötte. A ventillátor
               légcsavarja halk csobogással kavarta a piszkos, habos, borzalmas halált jelentő
               csatornavizet.</p>
            <p>- Mi ez?! - üvöltött fel az egyik ember a halálfélelem dermedt rémületében. - Danny!
               Mi ez?!</p>
            <p>Erre a hangra kitört a pánik. A kihülő páncélfal sötétvörös izzással égett a beállott
               sötétben, a betóduló csatornavíz kinyomta a tárnából a levegőt és elviselhetetlen
               légszomj kezdte gyötörni őket.</p>
            <p>Felten hűvös nyugalma eltünt. Magából kikelten ordított társaira:</p>
            <p>- Ne ordítozzatok! Pár köbméter levegőnk van mindössze... takarékoskodni kell vele...
               Maradjatok nyugodtan és aprókat lélegezzetek!</p>
            <p>Végük van! Az ötvenméteres folyosón a víz alatt lehetetlenség kijutni a levegőre...
               Felettük a féligolvadt páncélfal, arra nem menekülhetnek... A további olvasztás
               lehetetlen... A lángpisztolyok másodpercek alatt felégetnék azt a kevés oxigént és
               akkor megfulladnának... Ha legalább lenne valaki a bank páncéltermében, akkor talán
               ordítozással, kopogtatással tudnának segítséget kérni... Mert most már minden
               mindegy! Innen az út vagy a halálba vezet, vagy a rendőrségre!</p>
            <p>Odafordult társaihoz.</p>
            <p>- Fiúk! Nyugalom! A játszmát elvesztettük! Most már az életünkért folyik a harc! A
               víz már nem fog emelkedni! Ez a rész magasabban fekszik, mint a csatorna szintje...
               Le kell számolnunk az eshetőségekkel! Vagy meghalunk, vagy a rendőrség kezébe
               kerülünk! Válasszatok! Én azt teszem, amit ti akartok!</p>
            <p>A szerencsétlen betörők, az éjszaka viharedzett bajnokai lenéztek az alattuk kavargó
               csatornavízre és szinte egyszerre ordították:</p>
            <p>- Ki akarunk jutni innen... Bárhogyan, de ki akarunk jutni!</p>
            <p>Felten bólintott.</p>
            <p>- Ki akartok jutni? Én is! De hogyan? Úszással is elérhetnénk a pincebejáratot, ha a
               víz nem öntötte volna el teljesen a tárnát! De a tárna színültig telve, már annyi
               hely sincsen, ahol a fejetek elférne! Vagy vállalkoztok arra, hogy ötven métert
               ússzatok a víz alatt? Mit víz alatt? A sűrű, iszapos lében?! Ezt az ember nem birná
               ki! Akkor már szebb halál, ha itt pusztulunk levegő hiányában!</p>
            <p>Az egyik ember felordított.</p>
            <p>- Én nem akarok itt meghalni!! Miért hoztál ide bennünket? Minek kellettek nekünk
               milliók, amikor az életünket fizetjük rá?!</p>
            <p>Felten megragadta az ordítozó karját. Még csak az kellene, hogy ebben a reménytelen
               helyzetben ráadásul lázadás törjön ki!</p>
            <p>- Hallgass, szerencsétlen! Erre nem lehetett számítani! Az uccán is elgázolhat egy
               autó, vagy a fejedre eshet egy tégla! És különben is, valamit még
               megpróbálhatunk!</p>
            <p>Lehajolt és a vízre nézett.</p>
            <p>- Számításaim szerint a pincét még nem önthette el a víz, hiszen az magasabban
               fekszik, mint ez a hely, ahol most mi vagyunk! Tehát meg fogjuk kísérelni kiáltással
               magunkra vonni az öreg figyelmét! A víz jól viszi a hangot, talán meghallja!</p>
            <p>Az emberekbe új remény költözött. Lehajoltak a tárnába és ordítozni kezdtek. De
               ezekben az ordítozásokban benne remegett a sikertelenség páni riadalma, mindannyian
               össze-vissza kiáltoztak, amíg Felten le nem intette őket.</p>
            <p>- Ne ordítsatok egyszerre! Így nem hallhatjuk az öreg válaszát... Várjatok, majd én
               egyedül!</p>
            <p>Lehajolt az alattuk kavargó sötét víz felszínére és beleordított a szennylébe:</p>
            <p>- Halló, Jimmy!... Halló, Jimmy!</p>
            <p>Szünetet tartott. Semmi nesz. A csatornavíz egyhangúan csobogott.</p>
            <p>- Halló, Jimmy!... Halló, Jimmy!</p>
            <p>Riadt csend. És Felten ordított. Lassan-lassan rekedtesre színeződött a hangja és
               lefojtott halálfélelem vibrált benne. Az emberek megérezték és ismét kitört a páni
               ordítozás. Az öreg Jimmy neve harsogott a szűk tárnában, az öreg tolvajé, aki
               egyszerre a szabadulásnak, az életnek mentőangyalává lépett elő, az egyetlen valaki,
               aki megmenthette őket. Egész életük egyetlen lehetőségen múlott: meghallja-e Jimmy az
               ordítozást, vagy nem! A hang, csak a hangjuk menthette meg őket és üvöltöttek,
               vonítottak... Már nem mondták az öreg nevét, már artikulátlan hangok törtek elő
               torkukból, a könnyeik ráfolytak a vízre, az ordítozásból lassan-lassan rekedt
               suttogás lett, de nem tudták abbahagyni.</p>
            <p>Felten szedte össze magát először.</p>
            <p>- Hagyjátok abba! - suttogta rekedten. - Ennek nincsen semmi értelme!</p>
            <p>Hirtelen csend támadt! Az egyik ember hangosan zihálva kapkodta a levegőt.</p>
            <p>- Nem birom tovább! - mondta. - Megfulladok!</p>
            <p>Teddy erőtlen hangja szólalt meg:</p>
            <p>- Ennek nincs célja... Kimerülünk, elfogyasztjuk azt a kis levegőt és itt
               pusztulunk... Nem lehet mást tenni! Várnunk kell!</p>
            <p>- Rendben van! Takarékoskodjatok a levegővel... Pár órára még elég lesz... A
               páncéllapot felváltva fogjuk kopogtatni... Az S. O. S.-jelet kell kikopogni! Talán
               bejönnek a bankba és meghallják... Ez minden reménységünk!</p>
            <p>Csak Teddy tudta, hogy ez a reménység nem jelent sokat...</p>
            
         </div>
        <div type="chapter">
            <head>IX.</head>
            <p>Amikor az öreg csatornahalász beszakította a tárnát és rájukszabadította a borzalmas
               áradatot, egy kicsit megijedt. Hátha mégis tévedett? Hátha csak az elektromosművek
               emberei dolgoztak odalent, vagy telefonkábeleket raktak le... De a zöldséges pince,
               ahonnan földet hordtak zsákokban... Mindenesetre utána kell nézni a dolgoknak.</p>
            <p>Kimászott a napvilágra. Hunyorogva állt a fényben. Amikor vaksi szemei megszokták a
               napvilágot, álmélkodva nézett körül. Közvetlenül a Continental Bank bejárata előtt
               mászott ki a kanálisból. Az uccán egy lélek se volt, de ötven-hatvan lépéssel arrébb
               hatalmas tömeg álldogált a rendőrkordon mögött. És ő egyedül volt a kordonon
               belül.</p>
            <p>Észrevették. Ordítozni kezdtek rá.</p>
            <p>- Nem megy onnan?!</p>
            <p>Innen is, onnan is kiabáltak. Megzavarodott. Ide-oda tántorgott, nem tudta, merre
               menjen. Végre egy rendőr odaszaladt hozzá, megragadta a karját és cipelni kezdte.</p>
            <p>- Gyerünk csak, öregem... Mit keresett maga a kanálisban?!</p>
            <p>Odalökték egy rendőrtiszt elé. Az öreg ijedten pislogott. A tiszt ránézett.</p>
            <p>- Hogy kerül maga ide?</p>
            <p>Az öreg tétován felemelte bütykös kezeit.</p>
            <p>- Mondom... a csatornán keresztül...</p>
            <p>- És mit keresett a csatornában?</p>
            <p>- Hát... miegymást!</p>
            <p>A rendőrtiszt türelmetlen lett.</p>
            <p>- Mi az, hogy miegymást?</p>
            <p>- Hát... emezt-amazt... Ami akad... De nagyon ritkán akad...</p>
            <p>Az egyik rendőr odalépett és magyarázóan fordult a tiszthez.</p>
            <p>- Ez az öreg csatornahalász... Hulladékok után kutat odalent!</p>
            <p>- Igenis! - mondta az öreg és örült, hogy valaki ilyen jól megmagyarázta.</p>
            <p>A rendőrtiszt elfordult.</p>
            <p>- Na, menjen innen gyorsan!</p>
            <p>Az öreg csak állt, állt.</p>
            <p>- Mit akar még! Menjen már a bűzös rongyaival!!</p>
            <p>Az öreg felemelte kezét.</p>
            <p>- Mondom... odalent beszakítottam a csatornát...</p>
            <p>A rendőrtiszt hirtelen megfordult.</p>
            <p>- Mit csinált?</p>
            <p>Az öreg örült, hogy végre beszélhetett.</p>
            <p>- Beszakítottam a csatornát... A víz beleömlött az alagútba... Azok ott meg fognak
               fulladni!</p>
            <p>- Kicsodák?!</p>
            <p>- Akik kopácsoltak éjszaka!</p>
            <p>- Miféle kopácsolásról beszél itt maga?!</p>
            <p>- A csatorna alatt... Emberek járkáltak... Már napok óta... Kopácsoltak... És a
               zöldséges pincéből földet hordtak ki zsákokban... éjszaka.</p>
            <p>A rendőrtiszt izgatott lett. Odalépett az öreghez és megrázta.</p>
            <p>- Ember... csak most tud szólni?!</p>
            <p>- Szóltam már az éjszaka is egy rendőrnek... De azt mondta, részeg vagyok...</p>
            <p>Elgondolkozva tette hozzá:</p>
            <p>- Ami igaz is volt, de azért az is igaz volt, hogy kopácsoltak...</p>
            <p>- És most beszakította a csatornát?</p>
            <p>- Igenis... Elöntötte őket a víz... Most már nem kopácsolnak...</p>
            <p>A rendőrtiszt izgatottan fordult egy polgáriruhás úrhoz.</p>
            <p>- Úgy látszik, a pokolgépeket a bankok alatt csempészték az épületbe...</p>
            <p>Az öreghez fordult:</p>
            <p>- Hol van az a zöldséges pince?!</p>
            <p>Az öreg szó nélkül megindult. A rendőrtiszt intett az embereinek és az öreg után
               mentek. Befordultak egy sarkon és csakhamar egy pinceüzlet elé értek. Az ajtó nyitva
               volt és odalent az üvegkalickában egy öreg ember üldögélt.</p>
            <p>A rendőrtiszt előkapta revolverét és lerohant a lépcsőkön.</p>
            <p>- Fel a kezekkel!</p>
            <p>Az öreg Jimmy megrettenve ugrott fel és a magasba tartotta két karját. A rendőrtiszt
               ráordított:</p>
            <p>- Mindent tudunk! Hol van az alagút bejárata?!</p>
            <p>Jimmy térdei megrogytak.</p>
            <p>- Nem tudok semmiféle alagútról...</p>
            <p>Az egyik detektív előrelépett.</p>
            <p>- Hiszen ez az öreg Jimmy, az orgazda!</p>
            <p>Jimmy összeszedte minden erejét és szemtelenül nézett a detektívre.</p>
            <p>- No és? Ha az vagyok? Semmi dolgom az urakkal... Békés kereskedő vagyok...</p>
            <p>- Aki éjszakákon át zsákokban földet fuvarozott el innen...</p>
            <p>Jimmy elsápadt. A rendőrtiszt ráordított.</p>
            <p>- Beszélj hát! Mindent tudunk! A társaid megfulladnak, ha nem nyitod ki a szádat!
               Beszakadt felettük a csatorna!</p>
            <p>Jimmy gondolkozott... Mi lehet itt a csapda? De hátha igaz? Mindegy! Nem adja meg
               könnyen magát!</p>
            <p>Ebben a pillanatban az egyik rendőr nagyot kiáltott a pince végéből:</p>
            <p>- Itt van a lejárat!</p>
            <p>Odarohantak. A rendőrtiszt felemeltette a csapóajtót, az egyik rendőr zseblámpával
               levilágított a mélységbe. Odalent piszkosan kavargott a csatornavíz. Jimmy is
               lenézett a nyíláson és elsápadt.</p>
            <p>- Kérem szépen... vallani akarok... Meg akartuk fúrni alulról a Continental Bank
               páncéltermét... Az emberek lent vannak... Az Istenért... mentsék meg őket!</p>
            <p>Egy detektív rohant fel a lépcsőkön. Telefonértesítés a tűzoltósághoz. Az öreg Jimmy
               csuklóin ezalatt elkattant a bilincs. Pár perc mulva nagy szirénázással megérkeztek
               a tűzoltók, a szivattyúk működésbe léptek... Egy részük az öreg Vakondok vezetésével
               leszállt a csatornába, hogy a kiszakított rést betömjék...</p>
            
            <p>Feltenék bágyadtan álltak a tárnában. Levegőjük már alig volt, lélegzetük
               elnehezedett. Itt van a vég...</p>
            <p>Felten egy felfordított oxigéntartályon kuporgott. Fejét tenyerére hajtotta és
               gondolkozott. Mire is volt jó az egész? Futott az arany után és amikor a közelébe
               ért, szennyet kapott, sarat és piszkot... Fordított Midas király... Annak a kezében
               arannyá vált a sár is... Az ő kezükben piszokká, sárrá válik az arany is... Csak már
               itt lenne a vég... Irtózatos így szenvedni... A légszomj elviselhetetlenül
               gyötörte... Szeretett volna felordítani a fájdalomtól, de erőt vett magán... Ha ő
               elveszti a fejét, pánik lesz úrrá az emberein.</p>
            <p>Lenézett az alatta kavargó fekete vízre...</p>
            <p>Hirtelen előrehajolt. Mi ez?!</p>
            <p>Megdörzsölte a szemét. Lehetséges lenne? Vagy talán vérszegény agysejtjei már
               vizionálnak? De nem... Ez valóság!</p>
            <p>Halk nyögéssel fordult oda Teddyhez.</p>
            <p>- Teddy... Nézd a vizet... Azt hiszem, apad...</p>
            <p>Teddy lehajolt. Térdei megroggyantak.</p>
            <p>- Apad! És folyik... Visszafelé folyik...</p>
            <p>Az emberek hirtelen felélénkültek. Most már tisztán ki lehetett venni, hogy a víz
               leapadt. Már legalább félméterrel lesűlyedt a szintje...</p>
            <p>Felten az üreg szélére lépett, egy pillanatig habozott, küzdött az undorral, azután
               belevetette magát a vízbe. A víz a derekáig ért. A víz szintje és a tárna boltozata
               között félméter távolság volt... Gázolni kezdett a pince irányában... A többiek
               követték példáját és újult erővel, lelkendezve vándoroltak a világosság, az élet
               felé... Derékig ellepte őket a szennyes víz, de már nem bánták... Az útjuk végén ott
               volt a tiszta levegő és ott volt a rabság...</p>
            <p>De ők mentek, mentek, reszketve, izgalomban taposva a vizet... És mind a hat emberben
               ott reszketett az igéret, hogy soha, soha többé... Ha megváltódnak a most jövő
               rabságból, soha, soha többé...</p>
            <p>És a hat ember ment, ment a szennyből a világosság felé...</p>
            <p> VÉGE.</p>
            
         </div>
      </body>
  </text>
</TEI>