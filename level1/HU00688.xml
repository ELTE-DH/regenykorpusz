<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU00688" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Az arany ember</title>
            <author>
               <persName>
                  <surname>Jókai</surname>
                  <forename>Mór</forename>
               </persName>
               <date from="1825" to="1904">1825-1904</date>
               <idno type="VIAF">59084200</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">147619</measure>
            <measure unit="pages">323</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>
                  Az arany ember
               </title>
               <date>1997-01-20</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/00600/00688/"/>
               <respStmt>
                  <resp>Original Electronic Edition</resp>
                  <name>Drótos László</name>
                  <name>Góczán Andrea</name>
               </respStmt>
            </bibl>
            <bibl type="printSource">
               <title>Az arany ember</title>
               <author>Jókai Mór</author>
               <pubPlace>Budapest</pubPlace>
               <publisher>Interpopulart</publisher>
               <date>1994</date>
               <ref target="https://mek.oszk.hu/00600/00688/"/>
               <idno></idno>
            </bibl>
            <bibl type="firstEdition">
               <title>Az arany ember</title>
               <author>Jókai Mór</author>
               <date>1872</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="long"/>
           <ns1:canonicity key="high"/>
           <ns1:timeSlot key="T2"/>
        </ns1:eltec>
     </xenoData>
     <revisionDesc>
        <change when="2024-04-13"/>
     </revisionDesc>
  </teiHeader>
  <text>
      <body>
         <div type="group">
            <head>A SZENT BORBÁLA</head>
            <div type="chapter">
               <head>A VASKAPU</head>
               <p>Egy hegylánc közepén keresztültörve tetejéről talapjáig, négymértföldnyi
                  messzeségben; kétoldalt hatszáz lábtól háromezerig emelkedő magas, egyenes
                  sziklafalak, közepett az óvilág óriás folyama, az Ister: a Duna.</p>
               <p>A ránehezülő víztömeg törte-e magának e kaput, vagy a föld alatti tűz repeszté
                  kétfelé a hegyláncot? Neptun alkotta-e ezt, vagy Volcán? Vagy ketten együtt? A mű
                  Istené! Ahhoz hasonlót még a mai istenutánzó kor vaskezű emberei sem bírnak
                  alkotni.</p>
               <p>Az egyik isten keze nyomait hirdetik a Fruska Gora hegy tetején elszórt
                  tengercsigák kövületei, a Veterani-barlang ásatag tengerlakó saurusai; a másik
                  istenről beszélnek a bazaltok a Piatra Detonatán; a harmadikat, a vaskezű embert
                  hirdeti a sziklába vágott hosszú padmalypart, egy országút, melynek boltozata is
                  van; az óriási kőhíd oszlopmaradványai, az emléktábla a szikla oldalába
                  domborműként vésve, s a meder közepébe vágott százlábnyi széles csatorna, melyen
                  nagyobb hajók járhatnak.</p>
               <p>A Vaskapunak kétezer éves históriája van, s négy nemzet nyelvén nevezik azt.</p>
               <p>Mintha egy templom közelednék felénk, melyet óriások építettek, pillérekkel,
                  melyek kőszá­lak, és oszlopokkal, melyek toronymagasak, csodálatos
                  kolossz-alakokat emelve a fel­ma­gasló párkányokra, mikben a képzelem szentek
                  szobrait látja, s e templom csarnoka négy­mért­föld­nyi távolba mélyed, fordul,
                  kanyarodik, új templomot mutat, más falcsoportokkal, más csoda­alakokkal; egyik
                  fal sima, mint a csiszolt gránit, vörös és fehér erek cikáznak végig rajta:
                  rejtelmes istenírás betűi; másutt rozsdavörös az egész hegylap, mintha igazán
                  vasból volna, néhol a gránit rézsút dűlt rétegei mutogatják a titánok merész
                  építkezésmódját; s az új fordu­lónál már egy gót templom porticusa jő elénk,
                  hegyes toronycsúcsaival, karcsú, egymáshoz tömött bazaltpilléreivel, a kormos fal
                  közepéből egy-egy aranysárga folt világít ki, mint a frigyláda lapja: ott a kén
                  virágzik. Ércvirág az. De élő virággal is díszlenek a falak; párkányaikról,
                  repedéseikben mintha kegyeletes kezek zöld koszorúi függnének alá. Azok óriási
                  lombfák, fenyők, miknek komor tömegét az őszi dércsípte bokrok sárga és piros
                  füzérei tarkítják.</p>
               <p>Egyszer-egyszer megszakítja a végtelen, a szédületes kettős falazatot egy benyíló
                  völgykebel, melyen keresztül egy rejtett, emberlaktalan paradicsomba látni. Itt a
                  két sziklafal között mély, komor árny borong, s a nappali sötétbe, mint valami
                  tündérvilág mosolyg be a napsütötte völgy képe, vadszőlő erdejével, melynek érett,
                  apró, piros bogyói színt adnak a fáknak; tarka leveleik szőnyeget vonnak rájuk.
                  Emberlak nem látszik a völgyben, keskeny patak kanyarog tisztásán végig, abból
                  gyanútlan szarvasok isznak; a patak aztán mint egy ezüst sugár omlik alá a
                  sziklamartról. Ezeren és ezeren elhaladnak e völgy előtt, s mindenki azt gondolja
                  magában: vajon mi lakhatik ebben?</p>
               <p>Aztán elmarad a völgy, s ismét más templomi kép következik, a többinél még
                  nagyobb, még rettenetesebb: a két fal száznegyven ölnyire közeledik már egymáshoz
                  s háromezer lábnyira az éghez: az a messze kiálló szikla a tetőn a Gropa lui
                  Petro: a Szent Péter sírja, mellette kétfelől a másik két titáni kőalak két
                  apostoltársa.</p>
               <p>S e két fal között foly alant a kőmederben a Duna.</p>
               <p>A nagy, fenséges folyam-ős, mely megszokta a magyar sík lapályon ezerölnyi
                  mederben haladni méltóságos csenddel, partjain a belehajló fűzfákkal enyelegni,
                  kilátogatni a szép virágos mezőkre s csendesen keleplő malmokkal beszélgetni; itt
                  összeszorítva száznegyven ölnyi sziklagátba, hah, mily haraggal tör rajta
                  keresztül! Akik idáig jöttek vele, nem ismernek reá. Az ősz óriás szilaj hőssé
                  ifjul, hullámai szökellnek a sziklás meder felett, egy-egy roppant bérctömeg ül ki
                  néhol medre közepébe, mint valami rémoltár; az óriási Babagáj, a koronás Kaszán
                  szikla; azokat fenséges haraggal ostromolja, rájuk zúdulva elöl, s mély
                  forgatagokat örvényítve mögöttük, feneketlen árkot vájva a sziklamederben; s aztán
                  csattogva, zúgva rohan alá a kőlépcsőkön, mik egyik sziklafaltól a másikig nyúlnak
                  keresztül.</p>
               <p>Néhol már legyőzte az útját álló torlaszt, s a széttört sziklákon keresztülomlik
                  tajtékozva, másutt megtorlik a kanyarodó szoros bércfalánál, s a ráhajló szikla
                  alá ásta magát örök habjaival. Néhol szigeteket rakott le a legyőzhetetlen sziklák
                  mögé, új földalkotásokat, mik semmi régi térképen nincsenek; azokat benőtte vad fa
                  és bokor, azok nem tartoznak semmi államhoz, sem magyarhoz, törökhöz, sem
                  szerbhez; a senki országa az, adót nem fizető, urat nem ismerő, világon kívül eső,
                  meg nem nevezett föld! Másunnan meg elhordta a kikezdett szigetet bokraival,
                  erdőivel, kunyhóival együtt, s letörülte alakjaikat a térképről.</p>
               <p>A sziklák, a szigetek több ágra osztják a folyamot, mely Ogradina és Plaviszovica
                  között már óránkint tízmértföldnyi sebességgel rohan, s a szűk folyamágakat
                  ismerni kell a hajósnak; mert az emberi vaskéz csak egy csatornát vágott a meder
                  sziklapadjaiban, melyen nagyobb hajók járhatnak, a parthoz közel csak apró hajók
                  számára van út.</p>
               <p>Az apróbb szigetek mentében, a szűkebb Duna-ágak között sajátszerű emberi művek
                  szakítják félbe a természet nagyszerű alkotását: kettős cölöpzetek erős
                  fatörzsekből, mik V betű alakban mennek össze, nyílt öbleikkel víz mentének
                  fordulva. Ezek a vizafogók. A tenger vendégei felfelé úsznak a folyón: fejüket
                  vakartatják a vízzel, csiklandó parasytok miatt; aztán belejutnak a kelepcébe;
                  visszafordulni nem szokásuk, mindig előbbre haladnak a szűkülő fogdában; míg a
                  legvégén belejutnak a „halottas kamrába”, ahonnan nincs menekülésük.</p>
               <p>S e fenséges helynek hangja is oly isteni. Egy örökké tartó egyetemes zúgás, mely
                  hasonlít a némasághoz, oly egyforma, s az Isten szavához: oly érthető. Amint az
                  óriás folyam a kőzátonyokon végighömpölyög, ahogy a sziklafalakat korbácsolja,
                  ahogy a szigetoltárokra harsogva rohan, ahogy az örvényekben fuldokolva elmerül,
                  ahogy a zuhatagok hanglépcsőin végigjátszik, s ahogy ez örök hullámcsattogást az
                  örök visszhang e kettős fal között a túlvilági zene felségéig emeli, mely csupa
                  orgona és harangszó és elhaló mennydörgés, az ember elnémul, és saját szavát
                  meghallani retteg e titáni zengés közepett. A hajósok csak jelekkel integetnek, a
                  halászok babonás hite tiltja e helyt a szót: a veszély tudata mindenkit magában
                  imádkozni készt.</p>
               <p>Mert valóban, aki itt végighalad, amíg e sötét falakat látja itt maga mellett
                  kétfelől, mintha saját kriptája falai között evezne végig.</p>
               <p>Kivált mikor még a hajósok félelme, a bóra megjelen.</p>
               <p>A kitartó hetes vihar. Ez járhatlanná teszi a Dunát a Vaskapu között.</p>
               <p>Ha csak egy bércfal volna, az védene ellene; de a kettő között megszoruló
                  légnyomás oly sze­szé­lyessé válik, mint egy nagy város utcáiban kódorgó szél:
                  majd elöl, majd hátul támad, minden kanyarodónál más irányból tör ki;
                  egyszer-egyszer tökéletesen megszűnik, aztán megint egyszerre valamely
                  völgyzugolyból, mint a lesből rohan elő, megkapja a hajót, kicsavarja a kormányt,
                  dolgot ád minden kéznek, belerántja az egész vontató lócsapatot az alattságnál
                  fogva a vízbe; aztán megint egyet fordul, s oly sebesen tolja előre a megkapott
                  faalkotmányt, mintha az víz mentében úsznék; a hullám úgy porzik előtte, mint az
                  országút, mikor végigsöpör rajta.</p>
               <p>A templomi zengés oly ítéletnapi zajjá magasodik fel ilyenkor, hogy az elmerülő
                  halálkiáltása nem hallik ki belőle.</p>
               
            </div>
            <div type="chapter">
               <head>A SZENT BORBÁLA ÉS UTASAI</head>
               <p>Történetünk idejében még nem jártak a Dunán gőzhajók. Galactól elkezdve fel a
                  Majna-csatornáig kilencezer ló járta a partokat, a hajók felvontatásával fáradva;
                  a török Dunán a vitorlát is használták, a magyar Dunán nem. Azonkívül a
                  csempészhajók egész raja járt-kelt a két ország közötti víz hátán, csupán izmos
                  karú evezők által hajtatva. A sócsempészetnek volt ott divatja. Az állam eladta
                  másfél forintért a török parton azt a sót, aminek az ára itthon hatodfél forint; a
                  török partról visszahozta azt a csempész, s eladta a magyar parton negyedfél
                  forintért. S így aztán mindenki nyert rajta, az állam is, a csempész is, a vevő
                  is. Ennél barátságosabb viszonyt képzelni sem lehet. Hanem aki legkevésbé volt
                  megelégedve a nyereségével, az az állam volt, mely a saját védelmére a hosszú
                  határparton végig őrházakat állított fel, azokba a közel falvak férfilakosságát
                  állítá be puskával, hogy a határ fölött őrködjenek. Minden falu adott határőröket,
                  s minden falunak voltak saját csempészei. Minélfogva csak aziránt volt szükséges
                  intézkedni, hogy amely falu ifjai éppen az őrségen vannak, annak a falunak a vénei
                  járjanak ugyanakkor a csempészhajókkal; ami ismét igen szép családi vonás. Azonban
                  az államnak még egyéb magas céljai is voltak e szigorú határőrzéssel. A  pestis meggátlása.</p>
               <p>A rettenetes keleti pestis!</p>
               <p>Mi ugyan meg nem tudjuk mondani, hogy mi az és milyen az, mert hazánkban éppen
                  százötven esztendeje, hogy az utolsó hiú özvegyasszony felvette a pestises sált
                  Zimonyban, s mire a templomba ment vele, szörnyethalt; de mivel minden esztendőben
                  olvassuk a hírlapokból, hogy majd Syrában, majd Brussában, majd Perában kiütött a
                  keleti pestis, el kell hinnünk, hogy az csakugyan létezik, s hálával viseltetnünk
                  a kormány iránt, amiért ajtót, ablakot elzár előtte, hogy be ne jöhessen
                  hozzánk.</p>
               <p>Mert minden idegen néppel való érintkezésünk valami új, eddig ismeretlen ragállyal
                  ajándékozott meg bennünket. Kínától kaptuk a vörhenyt, a szaracénoktól a himlőt,
                  az oroszoktól a grippét, a dél-amerikaiaktól a sárgalázt, s a kelet-indusoktól a
                  kolerát - a törököktől pedig a pestist.</p>
               <p>Azért az egész part hosszában a vizaví lakozóknak csak elővigyázati rendszabályok
                  mellett szabad és lehet egymással érintkezniök, ami nagyon érdekessé és
                  mulatságossá teheti rájuk nézve az életet.</p>
               <p>S e rendszabályok igen szigorúak. Mikor Brussában kiüt a pestis, a török-szerb
                  parton minden élő és nem élő tárgy azonnal pestisesnek nyilváníttatik hivatalosan,
                  s aki azokhoz hozzáér, az „kevert”, az vándorol a vesztegintézetbe tíz, húsz,
                  negyven napra. Ha egy bal parti hajó vontatókötele a fordulóknál hozzáér egy jobb
                  parti hajó köteléhez, az egész hajó személyzete „kevert”, s a Duna közepén marad
                  tíz napig; mert az egyik hajókötélről a másikra elragadhatott a pestis, s arról az
                  egész hajószemélyzetre.</p>
               <p>S mindez szigorú felügyelet alá esik. Minden hajón ott ül egy hivatalos orgánum: a
                  „tisztító”. Rettenetes személy. Kinek kötelessége mindenkire felügyelni, mihez ér
                  hozzá, kivel érintkezik, s aki az utazót, ha a török-szerb parton csak a köpenye
                  szegletével érintett is egy idegent vagy egy szőrből, gyapjúból, kenderből készült
                  tárgyat (ezek terjesztik a pestist), azonnal kevertnek nyilatkoztatja, s mihelyt
                  Orsovára értek, kiszakítja családja karjai közül, s átadja a veszteg­intézetnek.
                  Ezért hívják a „tisztítónak”.</p>
               <p>S jaj a tisztítónak, ha egy ilyen esetet eltitkol. A legkisebb mulasztás büntetése
                  tizenöt évi várfogság.</p>
               <p>Hanem a csempészeken, úgy látszik, hogy nem fog a pestis, mert ők nem hordanak
                  magukkal tisztítót, s akárhogy dúl Brussában a keleti dögvész, ők éjjel-nappal
                  közlekednek a két part között. Jó lesz feljegyezni, hogy szent Prokop a
                  patrónusuk.</p>
               <p>Csupán a bóra szokta megzavarni a detailüzletet mert a Vaskapu közötti sebes árban
                  kiveri a déli partra a hajókat, amiket csak evezők mozdítanak előre.</p>
               <p>Igaz, hogy vontatóval haladó hajón is lehet csempészni, s ez már en gros üzlet;
                  hanem ez azután többe is kerül, mint atyafiságos jó barátságba, s nem szegény
                  embernek való. Ez már nem só. Dohány és kávé.</p>
               <p>A bóra bizony tisztára fújja a Dunát a hajóktól, s három-négy napra úgy
                  helyreállítja a jó erkölcsöket s az állam iránti hűséget, hogy semmi bűnbocsánatra
                  nincsen szükség. A hajók iparkodtak előle révbe menekülni, vagy horgonyt vetni a
                  Duna közepén, s a határőrök alhatnak nyugton, amíg ez a szél nyikorogtatja
                  faházaik ereszeit. Hajó nem jár most.</p>
               <p>Az ogradinai őrállomás káplárjának mégis úgy tetszik, mintha reggel óta többször
                  áthangzanék a szélzúgáson s a folyam zengésén keresztül az a sajátságos tutuló
                  bőgés, amit a hajóstülök kétmértföldnyi messzeségre elküld, s ami a mennydörgésből
                  is kiválik. Valami különös, visszatetsző, szomorú üvöltés az egyik hosszú facsövön
                  keresztül.</p>
               <p>Hajó jön-e most, s vontatóinak ad jelt a tülökkel? Vagy szerencsétlenül járt a
                  sziklák között, s segélyért üvölt?</p>
               <p>Az a hajó „jön”.</p>
               <p>Egy tíz-tizenkétezer mérős tölgyfa hajó; mint látszik, egészen megterhelve, mert
                  kétoldalt párkányain végigsöpör a hullám.</p>
               <p>Az öblös jármű egészen feketére van festve; hanem az eleje ezüstszínű s magasra
                  felnyúló csigafejű ormányban végződik, mely szép fényes bádoggal van kiverve. A
                  tetőzet háztető alakú, kétoldalt lefelé vezető keskeny lépcsőkkel s fenn egy lapos
                  járdával, mely egyik kor­mánytól a másikig vezet. Az ormány felőli része a tetőnek
                  végződik a kettős kabineten, mely két szobácskából áll, jobbra-balra nyíló
                  ajtókkal. A harmadik oldala a kabinetnek két-két zöldre festett redőnyű ablakot
                  mutat, s e két ablak közötti téren látható a mártírhalált szenvedett Szent Borbála
                  szűzi alakja életnagyságban lefestve; rózsaszínű köntösben, világoskék palástban s
                  delipiros főtakaróval, körös-körül arany alapon, kezében fehér liliom.</p>
               <p>Azon a kis téren pedig, ami a kabinet és a hajó orrát elfoglaló vastag
                  kötéltekercsek között fennmaradt, van egy két láb széles és öt láb hosszú zöldre
                  festett deszkaláda, abban fekete föld, s ez teleültetve a legszebb dupla
                  szekfűkkel, teljes ibolyákkal. A képet és a kis kertet vasrács fedi három láb
                  magasan, s e rács tele van aggatva mezeivirág-koszorúkkal, közepén gömbölyű piros
                  üvegben ég egy mécses, s a mellé van feltűzve egy csomó rozmarin és szentelt
                  fűzbarka.</p>
               <p>A hajó első részére fel van emelve az árboc, s annak a derékkampójára van
                  kifeszítve az alattság, a háromhüvelyknyi vastag hajókötél, melynél fogva a parton
                  hetvenkét ló igyekszik a nehéz járművet víz ellenében vontatni. Más időben felényi
                  is elég lett volna itt, s a felső Dunán tizenkét ló is elhúzza, de itt és a szél
                  ellen küzdve a hetvenkettőnek is sok biztatás kell.</p>
               <p>Az a kürtölés a lóhajcsárok vezetőjének szól.</p>
               <p>Emberhangot hiába volna most itt vesztegetni. A hajóról a partig ha elhatna is az,
                  a sokszerű visszhang úgy összezavarja azt, hogy ember meg nem érti.</p>
               <p>Ellenben a tülök hangját a ló is megérti: annak a vontatott vagy megszaggatott,
                  ijesztő vagy biztató üvöltéséből megtudja ember és állat, hogy no most sebesebben
                  kell menni, most lassítani a lépést, most egyszerre megállni.</p>
               <p>Mert a hajónak változatos sorsa van e sziklacsatornában: küzdenie kell a féloldalt
                  verő széllel, a folyam rejtélyes folyásával, saját terhével, sziklák és örvények
                  kerülgetésével.</p>
               <p>Két ember kezében van a sorsa. Az egyik a kormányos, aki a timonrudat tartja; a
                  másik a hajóbiztos, aki a tülökhanggal jelzi az elemek ordítása közepett a
                  vontatók feladatát. Ha valamelyik rosszul érti a dolgát, a hajó vagy felfut valami
                  sziklapadra, vagy belesikamlik a forgóba, vagy átverődik a túlpartra, vagy felakad
                  valami zátonyon, s akkor el van veszve emberestül, egerestül.</p>
               <p>Hanem ennek a két embernek az arcán nem látszik meg, hogy tudnának valamit a
                  félelemről.</p>
               <p>A kormányos ölnyi termetű kemény férfi volt, erősen rezes arcszínnel, a két
                  orcáján a pirosság vékony hajszálerek szövevényében fejezte ki magát, miktől a
                  szeme fehére is recés volt. Hangja örökösen rekedt, s csak kétféle változatot
                  ismert: vagy erős kiabálást, vagy kopott dörmögést. Valószínűleg ez kényszeríti,
                  hogy torkának kettős gondját viselje: előlegesen egy vastagon átpóláló veres
                  gyapotkendővel, utólagosan a pálinkás butykossal, ami állandó helyén van a
                  mándlija zsebében.</p>
               <p>A hajóbiztos egy harminc év körüli férfi, szőke hajjal, mélázó kék szemekkel,
                  hosszú bajusszal és másutt simára borotvált arccal, középszerű termet, első
                  tekintetre gyönge alkatúnak látszó; a hangja is hozzá való, csaknem nőies, mikor
                  halkan beszél.</p>
               <p>A kormányost Fabula Jánosnak híják; a hajóbiztos neve Timár Mihály.</p>
               <p>A hivatalos „tisztító” a kormányos timonpadlója szélén ül, fejére húzva
                  daróckámzsáját; ennek csak az orrát látjuk meg a bajuszát, mind a kettő veres.
                  Ennek a nevét nem jegyezte fel a történelem. Jelenleg éppen bagót rág.</p>
               <p>A nehéz tölgyfa hajóhoz van kapcsolva a dereglye, abban ül hat hajóslegény, akik
                  ütenyre eveznek; minden nyomásnál egyszerre felugranak helyeikről, két lépést
                  felszaladnak egy zsámolyos emelvényre, akkor megkapják az evezőrudat,
                  beleakasztják a Dunába a lapátot, s aztán hanyatt vetik magukat a padjaikra; a
                  vontatón kívül ez is segíti a hajót, ahol erősebb a víznyomás.</p>
               <p>Egy kisebb csónakforma a dereglyéhez kötve úszik.</p>
               <p>A kettős kabinet ajtajában áll egy ötven év körüli férfi, s török dohányt szí
                  csibukból. Keleties vonások; de inkább török, mint görög jelleggel, pedig külseje
                  egészen görög szerbet akar mutatni, prémes kaftánjával, gömbölyű veres süvegével.
                  A figyelmes szemlélőnek azonban fel fog tűnni, hogy arcának borotvált része a
                  többihez nézve nagyon világos, mint szokott azoknál lenni, akik nemrég vágták le
                  onnan a sűrű körszakállt.</p>
               <p>Ez az úr Trikalisz Euthym név alatt van bejegyezve a hajókönyvbe, s a hajóteher
                  tulajdonosa. A hajó maga Brazovics Athanáz, komáromi kereskedő sajátja.</p>
               <p>A kabinet egyik ablakából végre egy fiatal leányarc tekint ki, s ezáltal
                  szomszédjává lesz Szent Borbálának.</p>
               <p>Mintha ez is szent volna.</p>
               <p>Ez arc nem halavány, de fehér; a márvány, a kristály önerejű fehérsége az, olyan
                  jogos sajátja a fehér szín, mint az abyssininak a fekete, a malájinak a sárga.
                  Semmi idegen színvegyülettől nem háborított fehérség. Melyre nem idéz pírt sem a
                  szemközt fúvó szél, sem a szemébe néző férfitekintet.</p>
               <p>Igaz, hogy még gyermek, alig több tizenhárom évesnél; de magas, nyúlánk alak és
                  komoly, szoborszerű arc, tökéletes antik vonásokkal, mintha anyja a milói Venusl
                  arcán feledte volna szemeit valaha.</p>
               <p>Sűrű, fekete haja valami érces fénnyel bír, minő a fekete hattyú tolla. De szemei
                  sötétkékek. Két hosszú, vékonyan rajzolt szemölde csaknem összeér homlokán; az
                  ilyen összeérő szemöldök valami varázshatalmat kölcsönöznek az arcnak. Ez a két
                  vékony szemöld együtt mintha valami fekete aureole volna egy szentkép
                  homlokán.</p>
               <p>A leány neve Timéa.</p>
               <p>Ezek a Szent Borbála utasai.</p>
               <p>A hajóbiztos, mikor a tülköt leteszi a kezéből, mikor a fenékmérő ónnal
                  megvizsgálta, hány lábnyi vízben haladnak most, időt vesz magának, hogy a szentkép
                  rácsozatához fordulva, a leánykával beszélgessen.</p>
               <p>Timéa csupán újgörögül ért, s a biztos azt a nyelvet is folyékonyan beszéli.</p>
               <p>A táj szépségeit magyarázza a lánynak: az ijesztő, a borzalmas szépségeket.</p>
               <p>A fehér arc, a sötétkék szemek mozdulatlanul figyelnek beszédére, de nagyon
                  figyelnek.</p>
               <p>A biztosnak mégis úgy tetszik, mintha ezek a szemek nem őrá figyelnének, hanem
                  azokra a violákra, amik Szent Borbála lábai előtt illatoznak. Egyet leszakít
                  közülök, s odanyújtja a gyermeknek, hadd hallgassa közelebbről, mint beszélnek a
                  virágok.</p>
               <p>A kormányos látja ezt mind onnan a timonállványról, s nem tetszik neki.</p>
               <p>- Pedig jobb volna - hadarja ráspolyzegésű hangjával -, ahelyett, hogy a szent
                  elől letépi a virágokat, s annak a gyereknek adogatja, ha egy szentelt barkát
                  meggyújtana a lámpásnál; mert ha a Jézus nekivisz bennünket annak a kőbálványnak
                  ott, a Krisztus sem ment meg bennünket. Jézus, segíts!</p>
               <p>Ezt az áldást, ha maga lett volna is, elmondta volna Fabula János; de minthogy a
                  tisztító éppen ott ült, az is hallotta, s párbeszéd lett belőle.</p>
               <p>- De hát miért kell kegyelmeteknek éppen ilyen nagy viharban átkelni a
                  Vaskapun?</p>
               <p>- Miért hát? - felelt Fabula János, megtartva azt a jó szokását, hogy a kellő
                  meggondolás végett előbb egyet húzzon a szalmás butykosból -, csak azért, mert
                  sietős az utunk. Tízezer mérő tiszta búza van a hajónkon. A Bánátban nem termett,
                  Oláhországban meg nagy volt a termés. Azt visszük fel Komáromig. Ma Szent Mihály
                  napja van; ha nem sietünk, itt kap bennünket a november, s odafagyunk valahol az
                  útban.</p>
               <p>- S hogyan hiszi azt kegyelmed, hogy novemberben befagy a Duna?</p>
               <p>- Nem hiszem, hanem tudom. Megmondja azt a komáromi kalendárium. Nézze csak meg a
                  szobámban: ott van felakasztva az ágyam fölé.</p>
               <p>A tisztító még mélyebben húzta be az orrát a kámzsájába, s nagyot köpött a Dunába
                  a rágott bagótul.</p>
               <p>- De pedig ne köpködjön a Dunába ilyenkor, mert azt a Duna nem szereti. Amit pedig
                  a komáromi kalendárium mond, az szent. Most tíz esztendeje éppen így
                  megjövendölte, hogy novemberben beáll a fagy. Én siettem is haza a hajómmal; akkor
                  is a Szent Borbálán voltam. A többiek kinevettek. Aztán november huszonharmadikán
                  egyszerre beállt a hideg, fele odafagyott a hajóknak, ki Apatinnál, ki Földvárnál,
                  akkor aztán én nevettem. - Jézus, segíts! Szorítsd azt a lapátot, héééj!</p>
               <p>A vihar ismét dühösen nekifeküdt a hajónak. A kormányos arcán kövér
                  izzadságcseppek csorogtak végig, amint a kormányrudat visszatartani erőködött; de
                  nem kellett neki segítség. Megjutalmazta magát érte egy korty pálinkával, amitől a
                  szeme még veresebb lett.</p>
               <p>- No csak a mellett a kőláb mellett segítsen el bennünket a Jézus! - fohászkodék
                  nagy erőködés közben. - Feszítsd azt a lapátot, te gyerek! Csak ezt a követ
                  elkerüljük szerencsésen.</p>
               <p>- Aztán majd jön a másik.</p>
               <p>- No meg a harmadik, meg a tizenharmadik, és mindig készen tarthatjuk a
                  harangozópénzt a szánkban, mert minden órában hatszor esünk át a koporsó
                  födelén.</p>
               <p>- Hallja kegyelmed - szólal meg a tisztító, az egész rágdohánycsomaszt kivéve a
                  szájábul -, én azt hiszem, hogy ez a kegyelmetek hajója nem csupán búzát
                  szállít.</p>
               <p>Fabula uram odanézett a csuklya alá, aztán vállat vont.</p>
               <p>- Bánom is én. Ha dugáru van a hajónkon, legalább nem maradunk a vesztegzárban:
                  hamar odább mehetünk.</p>
               <p>- Hogyan?</p>
               <p>A kormányos a markával egy kanyarító mozdulatot tett a háta mögé, amire aztán a
                  tisztító nagyot röhögött. Megértette, mit jelent az.</p>
               <p>- No most nézze, kend - szólt Fabula János -, amióta itt jártam, már megint
                  változott a vízjárás; ha most szél hosszában nem eresztem a hajót, belekerülünk
                  ebbe az új forgóba, ami a „szeretők sziklája” alatt támadt. Látja, hogy úszik itt
                  a hajónk mellett ez a pokolbeli szörnyeteg folyvást. Egy öreg viza. Legalább van
                  ötmázsás. Mikor ez a gonosz állat így versenyt úszik a hajóval, mindig valami
                  szerencsétlenség támad. Jézus segíts! Csak olyan közel járna, hogy a szigonyt a
                  hátába dobhatnám. Jézus segíts! Az a biztos meg egyre azzal a görög leánnyal
                  kalatyol oda elöl, ahelyett, hogy a fullajtároknak tutulna. Azt a leányt is a
                  veszedelem hozta ide. Amióta a hajómra lépett, mindig felszél fúj. Nem is lehet az
                  valami jó. Olyan fehér, mint valami lélek, s összeérnek a szemöldökei, mint a
                  boszorkánynak. Timár uram, tutuljon annak a fullajtárnak, hohooó!</p>
               <p>Timár uram pedig nem nyúlt a tülökhöz, hanem a fehér leánynak mesélte a sziklák és
                  zuhatagok tündérregéit.</p>
               <p>Mert a Vaskaputól elkezdve föl egész Klisszuráig mind a két part minden
                  sziklaormának, barlangjának, a meder minden sziklájának, szigetének, forgatagának
                  van története, tündér­regéje, népmondája vagy zsiványkalandja, mikről beszélnek a
                  világtörténet könyvei, vagy a sziklákba vágott betűk, vagy népénekesek danái, vagy
                  a hajósok szájhagyományai. Egy kővé vált könyvtár az; a sziklák nevei a kifelé
                  fordított könyvek sarkai, aki azokat ki tudja nyitni, egy-egy regényt olvashat
                  belőlük.</p>
               <p>Timár Mihály nagyon jártas volt már ebben a könyvtárban, sokszor megjárta az utat
                  a rá bízott hajóval a Vaskapun keresztül; minden kő és sziget ismeretes volt
                  előtte.</p>
               <p>Talán egyéb oka is lehetett az apró regék elbeszélésére az ismeretterjesztési
                  vágynál? Talán az a jóakaratú törekvés vezette, hogy mikor egy gyönge szívű
                  teremtésnek valami nagy veszélyen kell keresztülhatolni, mely még az erős férfiak
                  edzett szívét is megremegteti, olyankor ezek, kik a borzasztóval már
                  megbarátkoztak, az ismeretlen figyelmét a mesék világába félrecsalogassák.</p>
               <p>Amíg Timéa azt a regét hallgatta, hogyan menekült fel a hős Mirkó kedvesével, a hű
                  Milievával a Ljubigája szikla tetejére ott a Duna közepén; hogyan védelmezte ott
                  menedéke nyaktörő feljárását egyedül egymaga az üldöző Asszán minden zsoldharcosa
                  ellen; hogyan táplálta ott hosszú időn át mindkettőjüket egy kőszáli sas, mely
                  fészkébe ott a sziklatetőn fiainak kecskegödölyéket hordott, s a martalékot a
                  szeretők megosztották: ... azalatt a gyer­mek figyelmét kikerülte a tomboló zaj,
                  mit a rohanó hullám a félelmesen közelítő Ljubigája szikla körül támaszt; nem ért
                  rá előre borzadozni a fehér tajtékot túró hullámok felett, miket a megszorult
                  folyam hány az örvény körül; a hajósok „kecskék”-nek híják a gyapjas hátú
                  hullámokat.</p>
               <p>„Pedig jobb volna, ha az orrunk elé nézegetnénk, nem hátrafelé!”, dörmögé a
                  kormányos, s egyszerre nagy hangú kiáltásra erőszakolta hangját.</p>
               <p>- Hahooó! Biztos úr! Mi jön ott ránk szemközt?</p>
               <p>A biztos hátratekintett, a hajó orra felé fordulva, s akkor ő is meglátta azt,
                  amire a kormányos figyelmezteté.</p>
               <p>A Tatalia-szoros közepett jártak éppen, ahol a Duna már csak kétszáz ölnyi széles,
                  s a legmeredekebb esést képezi. Olyan ott a folyam, mint egy zuhogó patak;
                  csakhogy a Duna van benne.</p>
               <p>S még azt a folyamot is két részre osztja egy nagy sziklatömeg, melynek homloka
                  felül mohos és cserjés; a nyugati oldalánál megtorlik a víz, s két ágra szakad, az
                  egyik ága a szerb parthoz közel meredek sziklapadról rohan alá, a másik ágának van
                  egy ötvenöles csatorna vágva a kőgerincbe, azon lehet föl és le közlekedni a
                  nagyobb hajóknak. Jövőnek és menőnek itt ezen a helyen összetalálkozni nem
                  tanácsos, mert a kikerülés sok veszedelemmel jár. Északnak számos szirtfok rejlik
                  a víz tükre alatt, miken föl lehet akadni, délnek pedig képződik a nagy örvény,
                  melyet a kőszigeten alul ismét összeömlő két folyamág képez, s ha az magához
                  ragadja a hajót, nincs emberi hatalom, mely megszabadítsa.</p>
               <p>Tehát az igen komoly veszély volt, amit a kormányos jelzett: „Mi jön reánk ott
                  szemközt?”</p>
               <p>Egy szemközt jövő jármű a Tatalia-szorosban ilyen magas vízállás mellett, s ekkora
                  szélnyomás alatt.</p>
               <p>Timár Mihály visszakérte távcsövét Timéa kezéből, melyet az imént adott át neki,
                  hogy jobban megláthassa rajta, hol volt az a tanya, melyből Mirkó védelmezte a
                  szép Milievát.</p>
               <p>A Duna nyugati kanyarodásánál látszott egy fekete tömeg a víz közepén.</p>
               <p>Timár Mihály szemügyre vette azt messzelátójával, s aztán visszakiáltott a
                  kormányosra:</p>
               <p>- Egy malom!</p>
               <p>- Akkor megvert bennünket a Jézus!</p>
               <p>Egy dunai malom jött a sebes árban szemközt, melyet a nagy vihar szakított le
                  láncáról; tehát előreláthatólag egy olyan jármű, melynek se kormányosa, se
                  legénysége nincs már, azok elmenekültek róla; az pedig rohan magára hagyva
                  bomlottul, vaktában, s söpri el maga előtt sorszámra az útba akadó malmokat, s
                  kergeti zátonyra a szemközt jövő terhes hajókat, amik nem tudnak előle elég
                  gyorsan félreállni.</p>
               <p>Itt pedig nincs hová félreállni. Kétfelől a Scylla és Charybdis.</p>
               <p>Timár Mihály nem szólt semmit, visszaadta Timéának a távcsövet, utasítva őt, hogy
                  hol láthatja meg vele legjobban a sasok fészkeit, miknek ősapja a szeretőket oly
                  híven táplálta; aztán hirtelen levetette a kabátját, leugrott az evező legények
                  közé a dereglyébe, s parancsot adott nekik, hogy öten szálljanak át vele a
                  ladikba; vegyék fel a kis horgonyt és a vékony alattságot, s aztán eresszék el a
                  ladikot.</p>
               <p>Trikalisz és Timéa nem érthették rendeleteit, mert magyarul beszélt, s ők e
                  nyelvet nem bírták. Így azt sem érthették, hogy a hajóbiztos minő rendeletet ád a
                  kormányosnak.</p>
               <p>- A vontató csak hadd menjen folyvást, a hajó ne térjen se jobbra, se balra!</p>
               <p>Nehány perc múlva azonban Trikalisz már megérthette látásbul is, hogy minő
                  veszélyben forognak. Az elszabadult malom sebesen közeledett aláfele a zúgó
                  mederben, s ki lehetett venni puszta szemmel is kelepelő keréklapátjait, mellyel
                  széltében elfoglalta a járható csatornát. Ha az összecsap a terhes hajóval,
                  egyszerre el lesz süllyesztve mind a kettő.</p>
               <p>A ladik a hat férfival nagy erőfeszítéssel igyekezett a rohanó ár ellenében
                  haladni. Négyen eveztek, az ötödik kormányzott, a biztos a ladik orrában állt
                  összefont karokkal.</p>
               <p>Mire fognak ezek mehetni? Egy ladikkal egy malom ellen. Emberi izmokkal a folyam
                  ellen, a vihar ellen?</p>
               <p>Ha mind Sámsonok volnának is, a hydrostatica törvénye meghiúsítja erőködésüket.
                  Amennyit fognak taszítani a malmon; annyit fognak lökni saját ladikjukon. Ha
                  megragadják is a malmot, az fogja őket magával vinni. Olyan, mintha a pók el
                  akarná fogni hálójával a szarvasbogarat.</p>
               <p>A ladik azonban nem is tartotta magát a Duna közepén, hanem igyekezett a
                  sziklasziget nyugati ormát elérni.</p>
               <p>A folyam olyan hullámokat hányt e helyen, hogy az öt férfi el-eltűnt a
                  hullámvölgyben, s a másik percben ismét fenn libegett a szilaj habgerinc tetején,
                  ingatva, hányatva a megbomlott ár által, mely habzott alatta, mint a forró,
                  bugyborékoló víz!</p>
               
            </div>
            <div type="chapter">
               <head>A FEHÉR MACSKA</head>
               <p>Az öt hajóslegény a hullámhányta ladikban tanakodott, hogy mit kellene tenni.</p>
               <p>Az egyik azt mondta, be kell ütni fejszével a malom oldalát vízszín alatt, hogy
                  elsüllyedjen.</p>
               <p>Ez nem menekülés. Azért a sebes ár az elsüllyesztett malmot is csak nekiviszi a
                  terhes hajónak.</p>
               <p>A másik azt mondta, bele kell fogózni csáklyákkal, s akkor aztán a ladikról adni a
                  kormánnyal olyan irányt a malomnak, hogy az a forgóba belekerüljön.</p>
               <p>Ez is rossz tanács, mert a forgó aztán a ladikot is magával ragadná.</p>
               <p>Timár azt a parancsot adta a kormányosnak, hogy tartson a Perigrada-sziget orma
                  felé, melynek koronáját képezi a „szeretők sziklája”.</p>
               <p>Mikor a zuhogóhoz közel értek, fölemelte a mázsányi horgonyt, s kilökte azt a
                  vízbe, anélkül, hogy a ladikot megingatta volna. Ekkor tűnt ki, hogy vékony
                  testalkatának szívós izmai vannak.</p>
               <p>A horgony nagy tekercset rántott maga után a kötélből; ott mély a víz.</p>
               <p>Akkor parancsot adott Timár a kormányosnak, hogy siessenek a malom felé.</p>
               <p>Most már értették a szándékát. El akarja fogni a malmot a horgonnyal.</p>
               <p>- Rossz gondolat! - mondák a hajósok. - Akkor éppen keresztbe fog feküdni a malom
                  a járható csatornán, s elállja a hajó útját, a kötél pedig oly hosszú, hogy
                  vékonysága mellett hamar el fogja szakítani az a nehéz jármű.</p>
               <p>Trikalisz Euthym, amint a hajórul észrevette ezt a szándékát Timárnak, ijedten
                  hajítá el kezéből a csibukot, s a hajógerincen végigfutva, rákiálta a kormányosra,
                  hogy vágja el a vontatókötelet, s bocsássa vissza a hajót víz mentében.</p>
               <p>A kormányos nem értett görögül; de a kézmozdulatokból megérté, hogy mit kívánnak
                  tőle.</p>
               <p>Nagy nyugalommal felelt, vállát a timonrúdnak vetve:</p>
               <p>- Nem kell mozogni; tudja Timár, mit csinál!</p>
               <p>Trikalisz a rémület dühével rántotta ki handzsárját öve mellől, hogy maga vágja el
                  a kötelet; hanem a kormányos akkor a háta mögé mutatott. S amit Trikalisz Euthym
                  ott látott, az megváltoztatta a szándékát.</p>
               <p>Az Al-Duna felől a folyam közepén jött fel egy jármű. Mértföldnyi távolból is
                  kiismeri a gyakorlott szem. Vitorlás árboca van, melyen a vitorla össze van most
                  húzva, magas hátulja és huszonnégy evezője.</p>
               <p>Ez török ágyúnaszád.</p>
               <p>Amint ezt meglátta Trikalisz Euthym, visszadugta a handzsárt az övébe. Az első
                  látványtól, mely a hajó orra előtt mutatkozott, veres lett az arca; a másodiktól
                  elsárgult.</p>
               <p>Odasietett Timéához.</p>
               <p>Az a Perigrada sziklaormot nézte a távcsővel.</p>
               <p>- Add ide a távcsövet! - szólt Euthym rémülettől rekedten.</p>
               <p>- Ah! be kedves! - monda Timéa, mikor a távcsövet átadta.</p>
               <p>- Mi az?</p>
               <p>- Azon a sziklán apró marmotácskák laknak, s úgy játszanak egymással, mint a
                  mókusok.</p>
               <p>Euthym odairányzá a távcsövet az alulról jövő járműre, s szemöldei még jobban
                  össze­húzódtak, arca halálsápadt lett.</p>
               <p>Timéa visszavette tőle a távcsövet, s újra fölkereste vele a sziklalakó
                  marmotákat. Euthym átölelte jobb karjával a leány derekát.</p>
               <p>- Hogy táncolnak, hogy ugrálnak! Egy kergeti a többit. Ah! be kedves.</p>
               <p>És Timéa közel volt ahhoz, hogy az az ölelő kar hirtelen felkapja a levegőbe, s a
                  hajómellvéden keresztül behajítsa a tajtékzó hullámba.</p>
               <p>Hanem amit ezután a másik oldalon látott Euthym, az ismét visszaadá arcának eltűnt
                  életszínét.</p>
               <p>Timár, amint olyan közel jutott a malomhoz, hogy egy hajítással elérheté, egy
                  hosszú tekercset fogott jobbjába a horgonykötélből. Annak végén volt egy
                  vaskampó.</p>
               <p>A kormánytalan malom jött sebesen közeledve, mint valami özönvízi szörnyeteg az
                  áramlat közepén. Nagy lapátkereke forgott sebesen a rohanó árban, s az üres garad
                  alatt kelepelve dolgozott a pitlén őrölő korong, mintha egész moltert járatna
                  le.</p>
               <p>Senki sem volt a veszendőbe menő alkotmányon; csak egy fehér macska ült a pirosra
                  festett zsindelytetőn, s onnan nyávogott kétségbeesett hangon.</p>
               <p>Timár, a malomhoz érve, hirtelen megcsóválta a feje fölött a vaskampós végű
                  kötelet, s ráhajítá a lapátkerékre. Amint a vaskampó beleakadt az egyik lapátba, a
                  víztől hajtott kerék elkezdte szépen felgombolyítani a horgonykötelet, s
                  ennélfogva csendes eltérő irányt adott a malomnak a perigradai sziget felé; saját
                  gépezetével hajtva végre azt az öngyilkos munkát, hogy a szirthez csapja
                  magát.</p>
               <p>- Mondtam, hogy tudja Timár, mit csinál! - dörmögé Fabula János, míg Euthym
                  örömkitöréssel kiálta fel: „Jól van, fiam!” s oly erősen megszorítá Timéa kezét,
                  hogy az felijedt, s abbahagyta a marmotákat.</p>
               <p>- Nézd!</p>
               <p>Timéa most már a malmot kezdte nézni. Ahhoz már nem kellett távcső, mert a malom
                  és hajó oly közel jöttek már egymáshoz, hogy a szűk, ötvenöles csatornában alig
                  tízölnyi távolság maradhatott köztük.</p>
               <p>Éppen elég, hogy a hajó sértetlenül elmehessen veszedelmes pokolgépe mellett.</p>
               <p>Timéa nem látta sem a veszélyt, sem a megmenekülést; csupán a magára hagyott fehér
                  macskát.</p>
               <p>Az a nyavalyás, most, hogy egy emberlakta hajót látott maga felé közeledni,
                  felszökött helyéből, s elkezdett a tető párkányán végigszaladgálni, sírva,
                  nyivákolva, s méregetve a tért a hajó és a malom között, ha át bírná-e ugrani?</p>
               <p>- Ah! A szegény kis cica! - szepegett Timéa. - Bárcsak olyan közel jönne hozzánk,
                  hogy átjöhetne a hajónkra.</p>
               <p>Ettől a szerencsétől ugyan megőrizte a Szent Borbálát védszentje meg az a kötél,
                  mely egyre rövidebbre húzódva a motolláló kerék lapátain, a malmot közelebb
                  vontatta a sziklaszigethez, s távolabb a hajó útjától.</p>
               <p>- Szegény szép fehér cica!</p>
               <p>- Ne féltsd azt, gyermekem - vigasztalá őt Euthym -, ha a sziklához ér a malom,
                  majd kiszökik a partra, s ha ott marmoták laknak, elélhet úri módon.</p>
               <p>Csakhogy a fehér cica nem akarta meglátni a szigetet a malom túlsó oldala felől;
                  folyvást az innenső párkányon szaladgált. Timéa integetett neki kendőjével, mikor
                  hajójuk már szerencsésen elhaladt a megbűvölt malom mellett, s kiáltozott rá majd
                  görögül, majd a minden macskák nyelvén; „eredj! fordulj meg! ki a partra! sicc!
                  szaladj!” de a kétségbeesett állat csak nem értette azt meg.</p>
               <p>Abban a pillanatban aztán, amint a hajó hátulja elhaladt a malom mellett, ezen
                  egyet fordított a zuhogó, s ezáltal visszafelé tekerintve a lapátkereket, az arra
                  felgombolyított kötél hirtelen leszaladt róla; mire az elszabadult malom vágtatva
                  rohant előre a part melletti ártorlatban.</p>
               <p>A fehér cica a rémülettől tüszkölve szaladt föl a tetőgerincre.</p>
               <p>- Ah!</p>
               <p>A malom pedig rohant a maga veszedelmébe.</p>
               <p>A szikla mögött a forgó!</p>
               <p>Egyike a legnevezetesebb örvényeknek, miket folyamóriások képeznek. Minden
                  hajóstér­képen meg van jelölve ez a hely, két, egymással szemközt irányzott
                  meghajló nyíllal. Jaj a járműnek, amelyik e nyilak irányába beletéved: az óriási
                  örvénytölcsér körül úgy habzik a vízár, mintha tűzkatlan forralná, s a rétes alakú
                  körforgó ölnyi mélyedéssel tűnik ki a hullám közül. Ez örvény százhúsz lábnyi
                  mélységet vájt a sziklában, s amit e mély sírba leragad magával, azt ember nem
                  szedi többet össze, s ha ember volt, dolga lesz vele a feltámadásnak!</p>
               <p>Az áradat most ennek az örvénynek vitte neki az elszabadult malmot.</p>
               <p>Amíg odáig ért, fenekén törést kapott, féloldalt megmerült, a lapátkereke
                  gerendelyével egyenesen állt az ég felé, a fehér cica annak a végére futott fel, s
                  ott állt meg, felgörbített háttal; a forgó megkapta a deszkaalkotványt, egy nagyot
                  lódított rajta széles körben, az négyszer-ötször megfordult saját maga körül,
                  recsegett, ropogott minden gerendája, s aztán eltűnt a víz alatt.</p>
               <p>A fehér cica is.</p>
               <p>Timéa ideges borzadállyal takarta el arcát vékony sáljába.</p>
               <p>Hanem a Szent Borbála meg volt mentve.</p>
               <p>A visszatérő hajósoknak mind egyenkint megszorongatta a kezeit Euthym. Timárt meg
                  is ölelte.</p>
               <p>Timár azt hitte, hogy talán Timéa is fog neki mondani valamit.</p>
               <p>Timéa azt kérdezé tőle:</p>
               <p>- Most mi lesz abból a malomból?</p>
               <p>S rémült képpel mutatott az örvényre.</p>
               <p>- Forgács és pozdorja.</p>
               <p>- S a szegény cicából?</p>
               <p>A leány ajkai remegtek, és szemeibe könny gyűlt.</p>
               <p>- Annak bizony vége.</p>
               <p>- De hisz az a malom más szegény emberé volt! - szólt Timéa.</p>
               <p>- Igaz; de nekünk a magunk hajóját s a magunk életét kellett megvédelmeznünk;
                  különben mi süllyedünk el, s minket sodor le az örvény a mélységbe, s minket hány
                  ki majd a partra szétszaggatva.</p>
               <p>Timéa ránézett a szemeiben ülő könnyek prizmáján keresztül a férfira, aki ezt
                  mondá.</p>
               <p>Egy idegen, előtte érthetetlen világba pillantott be e könnyeken át:</p>
               <p>„Hogy nekünk szabad a más szegény ember malmát az örvénynek taszítanunk azért,
                  hogy a magunk hajóját megmentsük, s szabad egy macskát a vízbe fojtanunk azért,
                  hogy magunk ne vesszünk a vízbe.”</p>
               <p>Ezt ő nem akarta megérteni.</p>
               <p>S e perctől fogva nem hallgatott Timár tündérmeséire, hanem kikerülte őt, ha
                  meglátta.</p>
               
            </div>
            <div type="chapter">
               <head>A SALTO MORTALE EGY MAMMUTTÓL</head>
               <p>De nem is volt kedve Timárnak ezúttal a mesemondáshoz; mert még jóformán ki sem
                  fújhatta magát a halálveszélyes küzdelemtől, midőn Euthym a kezébe adta a
                  távcsövet, s mutatta neki a háta mögött, hogy hová nézzen vele.</p>
               <p>Timár odanézett a távolban látott hajóra, s azt mondá csendesen, elmorzsolgatva
                  szájában a szót:</p>
               <p>- Ágyúnaszád... Huszonnégy evezős... „Szaloniki” a neve.</p>
               <p>Azután le sem tette a távcsövet mindaddig, míg a Perigrada-sziget ormai egészen el
                  nem takarták előle azt a másik hajót.</p>
               <p>Akkor hirtelen letette a távcsövet, s a tülköt szájához illesztve, rövid taszító
                  hangokban először hármat, azután hatot kürtölt vele, mire a hajcsárok elkezdték
                  lovaikat gyorsabban hajtani.</p>
               <p>A Perigrada sziklaszigetet két ágban folyja körül a Duna. A szerb part felőli ág
                  az, melyen a terhes hajók fölfelé mehetnek a Dunán. Ez a kényelmesebb, biztosabb
                  és olcsóbb út, mert itt még felényi vontatóerővel lehet a hajót előremozdítani. A
                  román part mentében szintén van a parti sziklák hosszában egy oly keskeny
                  sziklaárok vágva, hogy egy hajó éppen elfér benne; de már itt ökrökkel lehet csak
                  a hajót vontatni, s néha százhúszat is eléje fognak. A Duna másik ága a
                  Perigrada-sziget túlfelén meg egy éppen keresztben álló kisebb sziget által
                  szoríttatik össze. Ennek a neve Reszkivál. (Jelenleg ez a sziget már félig fel van
                  vettetve; történetünk idejében még egészen megvolt.) E két sziget okozta szoroson
                  nyílsebességgel rohan át a folyam; e szoroson felül pedig szélesen elterülve, a
                  két sziklafal közét mint egy nagy tó tölti be.</p>
               <p>Csakhogy ennek a tónak nincsen tükre; az szüntelen
                  hullámzik, s a legkeményebb télben sem fagy be soha. Ennek a tónak a feneke tele
                  van sziklákkal; némelyik szikla egészen el van rejtőzve a víz alá, másik több
                  ölnyire emeli ki idomtalan torzalakját, s igyekezik megérdemelni jó vagy rossz
                  nevét a ferdeségével.</p>
               <p>Ott néz farkasszemet egymással a Golubacska mare és mika vadgalamb lakta odúival;
                  ott nyúlik ki előrehajolva a fenyegető Rasbojnik; a Horan Mare csak a fejét emeli
                  ki, a két vállán átzuhan a hullám; hanem a Piatra Klimyere egészen visszafordulni
                  kényszeríti a nekirohanó árt, s egy csoport meg nem nevezett szirt árulja el magát
                  szerteszéjjel a csillámló víz által, mely rajta megtörik.</p>
               <p>Ez a legveszélyesebb hely a világ minden hajósára nézve. Edzett tengerészek,
                  angolok, törökök, olaszok, kik a tenger minden vészeit megszokták, remegve
                  közelítenek e sziklameder felé még most is.</p>
               <p>Itt ezen a helyen süllyed el a legtöbb hajó. Itt jutott tönkre a török kormány
                  gyönyörű vas hadihajója is, a „Silistria”, mely Belgrád alá volt rendelve, s mely
                  talán egészen új korszakba rántotta volna a keleti ügyeket, ha a Reszkivál-sziget,
                  egy békeszerető bölcs politikus szirthegye olyan élesen ki nem vágta volna az
                  oldalát, hogy ott maradjon.</p>
               <p>És e veszélyes szirtfenekű tavon keresztül mégis van egy átjárás, hanem azt kevés
                  hajós ismeri, s még kevesebb merte valaha felhasználni.</p>
               <p>Ez az átjárás arra való, hogy a szerb partról át lehessen menni a terhes hajóval a
                  romániai part sziklacsatornájába.</p>
               <p>Ezt az utóbbi csatornát egész hosszában folytonos sziklapad zárja el a nagy
                  Dunától, s belemenni csak Szvinicánál lehet, kijönni belőle csak Szkela
                  Gládovánál.</p>
               <p>Hanem akik tudják a módját, ahol a Piatra Kalugera fölött a Duna nyugvót képez,
                  ott azon a helyen, egy rézsút vonalon át tudnak vágni terhes hajóval a szerb
                  csatornából a román csatornába.</p>
               <p>Ez a salto mortale egy úszó mammuttal.</p>
               <p>A tülök hármat kurjant, azután hatot, a hajcsárok tudják már, mit jelent ez; a
                  fullajtár is leszáll a lováról, van oka rá, s akkor nagy lármával,
                  ostorpattogással kezdik űzni a lovakat. A hajó sebesen nyomul a víz ellenében.</p>
               <p>A tülök kilencet üvölt.</p>
               <p>A hajcsárok ütik a lovakat egész a dühödésig, a szegény pára érti a szót, s érzi
                  az ütést, vágtat előre a megszakadásig. Ötpercnyi ilyen munka több neki az egész
                  napi húzásnál.</p>
               <p>Most a kürt tizenkettőt bömböl. Amire ember és állat képes, előveszi most; a végső
                  erőfeszítés az összerogyásig megy; a hajókötél, három ujjnyi vastag alattság
                  megfeszült már, mint a felvont kézíj, s az a vashenger, amelyen a hajó orrán
                  keresztül van vonva, oly forró tőle, mint a tűztől; a hajóbiztos ott áll a kötél
                  előtt, kezében egy éles hajósszekerce.</p>
               <p>S mikor legsebesebben vágtat előre a hajó, a szekercének egy csapásával kettévágja
                  a hajó orrán a kötelet.</p>
               <p>A kifeszített kötél mint valami óriási húr bőg végig a levegőben, magasan
                  felcsapva; a vontató lovak mind rakásra esnek, a legelső lónak nyaka törik, azért
                  szállt le róla a lovásza jó előre; a köteléről elszabadult hajó pedig egyszerre
                  sebesen megváltoztatja irányát, s orrával az északi partnak fordulva elkezd víz
                  ellenében rézsút keresztülvágni a folyamon.</p>
               <p>A hajósok „átvádolás”-nak nevezik ezt a merész
                  műveletet.</p>
               <p>A nehéz hajót akkor semmi sem hajtja; sem gőz, sem evező; a hullám is ellene jő:
                  csak a kapott mozdulat folytonossága az, mely a túlsó partra átviszi.</p>
               <p>Ezt a mozderőt kiszámítani, ezt arányba helyezni a távollal, az erőfogyasztó
                  ellenerővel, bármely képzett gépésznek is becsületére válnék: a paraszt hajós
                  megtanulta azt a tapasztalatból.</p>
               <p>Attól a perctől fogva, amelyben Timár elvágta a hajókötelet, minden rajta levőnek
                  az élete egyedül egy ember kezébe volt adva: a kormányoséba.</p>
               <p>Fabula János ekkor mutatta meg, hogy mit tud.</p>
               <p>- Segíts, Jézus! Uram Jézus! - dörmögé, hanem maga is hozzálátott. Eleinte a hajó
                  sebesen vágtatott a Duna képezte tóba befelé; a kormányrúdhoz most két ember
                  kellett, az is alig bírta a szaladásnak indult szörnyeteget fékezni.</p>
               <p>Timár azalatt a hajó orrán állt, s a fenékmérő ónnal kémlelte a medret, fél
                  kezével a zsineget tartva, másik kezét a levegőbe emelve, s ujjaival mutogatva
                  percenkint a kormányosnak, hány láb víz van a hajófenék alatt még.</p>
               <p>- Segíts, Jézus!</p>
               <p>A kormányos úgy ismerte azokat a sziklákat, amik mellette elmaradoztak, hogy azt
                  is meg tudta volna becsülni, hány lábnyit áradt körülöttük a Duna a múlt hét óta.
                  Bizton van az ő kezében a kormányrúd; és ha csak egy arasznyi mozdulatot
                  tévesztene, ha csak egy lökést kapna a hajója, csak annyit, amennyi annak rohamát
                  egy percre megakasztja, a hajó és utazói mind utána mennének a perigradai húszöles
                  örvénybe az eltűnt malomnak, s a szép fehér gyermek is a szép fehér cicának.</p>
               <p>Már átfutottak szerencsésen a Reszkivál kataraktáit megelőző sekélyen is. Ez a
                  leggonoszabb hely, a hajó futása már lassul, a mozderő hatását elfogyasztá az
                  ellenár, s a vízfenék hegyes sziklacsúcsokkal van tele.</p>
               <p>Timéa a mellvédről kihajolva nézett alá a vízbe. Az átlátszó hullám fénytörésében
                  oly közel látszottak a sziklatömegek, szép eleven tarka színeikkel, zöld, sárga,
                  vörös kődarabok, mint egy óriási mozaik; közöttük fürgén evickélt végig egy-egy
                  ezüstfényű hal piros ússzárnyaival. Úgy gyönyörködött ebben!</p>
               <p>Mély hallgatásnak való jelenet volt az; mindenki tudta, hogy most temetője fölött
                  úszik; csak az Isten irgalma őrzi, ha sírkövét meg nem találja ott alant a sok
                  között. Csak a gyermek nem félt még semmitől.</p>
               <p>Most egy öbölszerű sziklakör közepébe jutottak. A hajósok, puskás szikláknak
                  nevezik azokat, talán azért, mert a bennük megtörő hullám hangja hasonlít a
                  folytonos fegyvertüzelés robajához.</p>
               <p>Itt a fő Duna-ág megtorlik, s mély medencét képez. A fenék sziklái nem
                  veszélyesek, mert mélyen feküsznek; a zöld homályban ott a fenéken látni az óriási
                  lomha tömegeket, mik csak néha mozdulnak meg, a tenger vendégeit, a vizákat, s
                  látni, amint a vizek farkasa, a mázsányi csuka szétriasztja megjelenésével a
                  pihenő halak tarka seregét.</p>
               <p>Timéa elbámult a víz alatt lakók játékain, olyan volt az, mint egy amfiteátrum -
                  madártávlatból.</p>
               <p>Egyszer aztán azon vette észre, hogy Timár megragadja karjánál fogva, elszakítja a
                  mellvédtől, s betaszítja a kajütbe, erőszakosan rácsapva az ajtót.</p>
               <p>- Vigyázz, hahóóó! - hangzik az egész hajósnép szava egyszerre.</p>
               <p>Timéa nem tudta, mi történt, miért bánnak vele ilyen durván, s a kajüt ablakához
                  futott, hogy kinézzen rajta. Csak az történt, hogy a hajó szerencsésen áthaladt a
                  puskás sziklák öblén is, s készült a román csatornába befutni, hanem az öböl
                  medencéjéből, kivált nagy szél mellett, a csatornába oly sebesen ömlik át a
                  hullám, hogy valódi zuhatagot képez, s itt a salto mortale leghalálosabb
                  pillanata.</p>
               <p>Amint Timéa kitekintett a kis ablakon, csak annyit látott, hogy Timár a hajó orrán
                  áll egy csáklyával kezében, s azután rettentő nagy harsogás támad, egy óriási
                  hullámhegy fehér tajtékot túrva keresztülcsap a hajó orrán, odavágva az ablak
                  üvegtábláihoz zöld kristály­tömegét, mely egy percre Timéát elvakítja. A másik
                  percben, amint kitekint, már nem látja a hajó orrán a biztost.</p>
               <p>Künn nagy kiabálás van; Timéa kirohan az ajtón: ott atyjával találkozik.</p>
               <p>- Elsüllyedünk-e? - kérdi tőle.</p>
               <p>- Nem. A hajó megmenekült, hanem a biztos a vízbe esett.</p>
               <p>Látta azt Timéa, hiszen a szeme előtt sodorta őt le a hajó orráról a hullám.</p>
               <p>Hanem azért a szíve meg sem dobbant e szóra.</p>
               <p>Csodálatos az!</p>
               <p>Mikor a fehér cicát a hullámok közé veszni látta, akkor kétségbe volt esve, akkor
                  nem tudta könnyeit visszatartóztatni, s most, mikor a hajóbiztost elnyelte a
                  hullám, azt sem mondta rá, hogy „szegény”!</p>
               <p>Igen, mert a fehér cica oly keservesen könyörgött mindenkinek, az az ember pedig
                  úgy dacolt mindenkivel! Aztán a fehér cica egy kedves kis szeretni való állat
                  volt, a hajóbiztos pedig egy csúf férfi. És mert elvégre a
                  szegény kis fehér cica nem tudott magán segíteni, a hajóbiztos pedig erős, ügyes
                  ember, bizonyosan kiszabadítja magát a bajból: hiszen azért férfi.</p>
               <p>A hajó az utolsó salto mortale után meg volt mentve, s biztos helyen úszott a
                  csatornában; a legénység csáklyákkal futott a dereglyéhez, az eltűnt biztost
                  keresni. Euthym magasra emelt erszényét mutogatá nekik jutalmul, ha Timárt
                  megszabadítják. „Száz arany a jutalma annak, aki élve felhozza a vízből!”</p>
               <p>- Csak tartsa ön meg a száz aranyát, uram! - hangzék a hajó túlsó oldalán a
                  keresett férfi szava. - Itt vagyok magamtól is.</p>
               <p>Ő a hajó hátulján a horgonykötélen felkapaszkodott a vízből. Nem kell azt félteni:
                  nem vesz az el olyan könnyen.</p>
               <p>S azzal, mintha semmi sem történt volna, hozzákezdett a rendelkezéshez.</p>
               <p>- Le kell ereszteni a vasmacskákat.</p>
               <p>A hárommázsás horgonyt bocsáták le a vízbe, s arra a hajó a csatorna közepén
                  megállt, a Duna felől a sziklák által teljesen eltakarva.</p>
               <p>- S most ki a ladikkal a partra! - parancsolá Timár három legénynek.</p>
               <p>- Váltson ön száraz öltönyt! - tanácsolá neki Euthym.</p>
               <p>- Nagy pazarlás volna! - mondá Timár. - Még ma többször is lesz ilyen keresztelő.
                  Legalább már most vízmentes vagyok. Sietnünk kell.</p>
               <p>Ez utóbbi szót súgva ejté Euthymhoz.</p>
               <p>Annak helyeslően villantak a szemei.</p>
               <p>S a hajóbiztos sietve szökött a ladikba, maga kormányzott, hogy gyorsabban
                  jussanak a révházig, ahol a vontatókat lehet találni, ott nagyhamar összetoborzott
                  nyolcvan igásbarmot, a hajón ezalatt felvonták az új alattságot, az ökröket
                  hozzákötötték: nem telt bele másfél óra, hogy a Szent Borbála folytatta az útját a
                  Vaskapun keresztül, mégpedig az ellenkező part mentében, mint amelyen
                  megkezdé.</p>
               <p>Mire Timár visszatért a hajóra, minden öltöny meg volt a testén száradva a nagy
                  fáradságtól.</p>
               <p>A hajó meg volt mentve, talán kétszer ismegmentve, s vele
                  együtt az egész hajóteher, Euthym és Timéa. Bizony Timár menté meg őket.</p>
               <p>Pedig hát mi köze neki ezekhez? Miért így törnie magát? Hisz ő csak egy biztos a
                  hajón, csak egy „schreiber”, akinek évi fizetése jár, elég
                  szűken, s akire nézve mindegy, akár búzával van tele a hajó, akár csempészett
                  dohánnyal, akár igazgyönggyel: az ő díja csak egy marad.</p>
               <p>Ilyenformát gondolt magában a „tisztító” is, mikor a román csatornába érve, újra
                  megkezdé a beszélgetést a kormányossal, amire egy darab ideig nem volt jó idő.</p>
               <p>- Vallja meg kegyelmed, hogy sohasem voltunk közelebb ahhoz, hogy együtt
                  valamennyien a pokolra menjünk, mint a mai napon.</p>
               <p>- Ami igaz, az igaz! - felelt rá Fabula János.</p>
               <p>- De hát mi szükségünk volt nekünk megkísérlenünk, hogy vajon Szent Mihály napján
                  belefullad-e az ember a vízbe?</p>
               <p>- Hm! - monda Fabula János, s egy rövidet szítt a butykosból. - Mi lénungja van
                  kendnek egy napra?</p>
               <p>- Húsz krajcár! - felelt a tisztító.</p>
               <p>- Hát az ördög hozta kendet ide húsz krajcárért meghalni! Én nem híttam kendet
                  ide. Nekem egy forintom van egy napra, meg a szabad koszt. Nekem negyven
                  krajcárral több okom van a nyakamat kockáztatni, mint kendnek. Hát mi baja
                  mármost?</p>
               <p>A tisztító a fejét csóválta, s aztán letolta a sipkájáról a csuklyát, hogy jobban
                  érthetővé tegye magát.</p>
               <p>- Hallja kegyelmed, én azt hiszem, hogy ezt a kegyelmetek hajóját az a török hajó,
                  ami ott a hátunk mögött jön, üldözőbe fogta, s most a Szent Borbála az elől
                  menekül.</p>
               <p>- Hm! - A kormányos nagyot dörmögött, s egyszerre úgy berekedt, hogy nem tudott
                  hangot adni.</p>
               <p>- No! Nekem semmi közöm hozzá - szólt vállvonva a tisztító -, én osztrák granicsár
                  vagyok; semmi dolgom a törökökkel, hanem amit tudok, azt tudom.</p>
               <p>- No hát tudja meg kend, amit még nem tud! - monda Fabula János - Persze hogy
                  üldöz bennünket az a török hajó, persze hogy az elől vesztettünk most utat, mert
                  hát az a baj van, hogy ezt a fehér képű leányt, ott ni, el akarták vinni a szultán
                  háremébe; aztán az apja nem engedte, inkább elszökött vele Törökországból, s most
                  az a dolgunk, hogy mentül elébb magyar földre léphessünk, ahol nem üldözheti őket
                  többé a szultán. No mármost tud kend mindent, hát ne kérdezzen kend többet, hanem
                  menjen oda a Szent Borbála dicsőséges szent képe elé, s ha a hullám el találta
                  előtte oltani a lámpást, gyújtsa meg kend újra, s ne felejtsen el kend három
                  szentelt barkát megégetni előtte, ha igazhitű katolikus ember kend.</p>
               <p>A tisztító felcihelődött, s előkeresgélte a tűzszerszámát, lassú hangon dörmögve a
                  kormányoshoz:</p>
               <p>- Én csak igazhitű katolikus ember vagyok, de kendről azt beszélik, hogy csak a
                  hajón pápista, amint a szárazföldre lép, mindjárt kálvinista, mikor a vízen van,
                  akkor imádkozik, de alig várhatja, hogy amint a szárazra lép, kikáromkodhassa
                  magát. Aztán meg azt is mondják, hogy a kend neve Fabula János, s hogy Fabula
                  deákul azt jelenti, hogy mese. Hanem azért elhiszek mindent, amit kendtől
                  hallottam, csak ne haragudjék.</p>
               <p>- Azt bölcsen teszi. Mármost hát csak menjen, s addig ide ne jöjjön, amíg nem
                  hívom.</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>A huszonnégy evezősnek három óráig tartott feljönni arról a pontról, ahol a Szent
                  Borbáláról legelébb meglátták, a perigradai szigetig, ahol a Duna két ágra válik.
                  Ennek a szigetnek a sziklatömegei eltakarták előle az egész Duna-öblöt, az
                  ágyúnaszádról nem lehetett látni, mi történt a sziklák mögött.</p>
               <p>A szigeten alul már találkozott a naszád egyes úszó hajóroncsokkal, miket az
                  örvény sodra felhányt a víz színére. Ezek az elmerült malom töredékei voltak. Nem
                  lehetett már felismerni, hogy malomhoz tartoznak-e vagy hajóhoz.</p>
               <p>Amint a Perigradát elhagyta az ágyúnaszád, a Duna előtte állt másfél mértföldnyi
                  hosszúságban, végig lehetett rajta tekinteni.</p>
               <p>Egyetlenegy terhes hajó sem látszott sem a folyamon, sem a parthoz kötve. Amik a
                  part mellett libegtek, apró halászladikok s kisszerű burdzsellák voltak.</p>
               <p>Az ágyúnaszád még előbbre hatolt, s a Duna közepéig cirkált némely helyen, azután
                  visszatért a parthoz. A török hajónagy a partőröktől tudakozódott az előtte haladt
                  terhes hajó felől. Azok nem láttak semmit, odáig már nem jött a hajó.</p>
               <p>Még feljebb haladva, utolérte a Szent Borbála vontató hajcsárait.</p>
               <p>A hajónagy azokat is kérdezte.</p>
               <p>Azok derék, jó szerbek voltak. Azok aztán jól felvilágosították a törököt, hogy
                  hol keresse a Szent Borbála hajót.</p>
               <p>„Elnyelte azt a perigradai örvény, zsákostul, emberestül, íme a hajókötél is
                  elszakadt.”</p>
               <p>A török ágyúnaszád hagyta a szerb hajcsárokat nagy lamentával odább vonulni, hogy
                  ki fizeti meg mármost az ő díjaikat? (Majd Orsovánál összetalálkoznak, s ők
                  vontatják a hajót megint odább.) Maga pedig visszafordult, s víz mentében
                  ereszkedett aláfelé.</p>
               <p>Amint ismét a perigradai sziget elé ért, a hajósok egy szál deszkát láttak a
                  hullámokon táncolni, mely nem haladt a vízzel odább. Azt kihorgászták, a deszkához
                  egy kötél volt akasztva vaskampónál fogva: az a deszka pedig az elsüllyedt malom
                  lapátkerekéből való volt.</p>
               <p>A kötelet felvontatták, annak a végén meglelték a horgonyt, azt is felhúzták:
                  annak a keresztdorongjára be volt égetve nagy betűkkel a Szent Borbála neve.</p>
               <p>Világos volt az egész katasztrófa. A Szent Borbála vontatókötele elszakadt, azután
                  horgonyt vetettek, az nem bírta meg a terhet, a hajó belekerült az örvénybe, s
                  most annak a deszkái úsznak a víz színén, emberei ott hallgatnak a mély
                  kősírban.</p>
               <p>- Mash Allah! Oda nem mehetünk utánuk.</p>
               
            </div>
            <div type="chapter">
               <head>A SZIGORÚ VIZSGÁLAT</head>
               <p>Két veszedelmét már kikerülte a Szent Borbála, a Vaskapu szikláit s a török
                  ágyúnaszádot; még kettő hátravolt: az egyik a bóra, a másik az orsovai
                  vesztegzár.</p>
               <p>A Vaskapu öblén felül a két part sziklameredélye százölnyi szűk torkolatba
                  szorítja össze az óriás folyót, a kettős fal között rohan alá a veszedelmes ár,
                  néhol huszonnyolc lábnyi eséssel. A bércfalak rétegekre látszanak osztva, mik
                  sárga, vörös, zöld színekben váltakoznak, s legfelső párkányaikon, mint bozontos
                  zöld üstök, koronázza őket az őserdő minden fája.</p>
               <p>Fenn, a háromezer lábnyi sziklafokon is felül, a bérci sasok fenségesen nyugodt
                  körrepülése látszik a szűkre szorított égen, melynek tiszta kékje mint egy
                  üvegboltozat tűnik fel a halotti mélységből. S a sziklák tömege odább még egyre
                  emelkedik.</p>
               <p>S valóban egy minden ördögöket bosszantó látvány az, hogy úszik előre e szűk
                  sziklamederben egy tehetetlen hajó, egy túlterhelt dióhéj, melynek se keze, se
                  lába, se uszánya nincsen, mégis halad víz ellen, és rajta egy csoport ember, aki
                  eszére, kincsére, erejére, szépségére büszke.</p>
               <p>S a bóra nem árthat nekik itten, mert a kettős sziklafal elfogja a szelet.
                  Könnyebb a munkája most mind a kormányosnak, mind a vontatónak.</p>
               <p>Hanem a bóra nem alszik!</p>
               <p>Délután volt már az idő. A kormányos átadta a kormányrudat a másodkormányosnak; ő
                  maga letelepedett a hajó hátulján rakott tűzhely mellé; tüzet rakott, s
                  hozzákezdett a „zsivány­pecsenye” készítéséhez, aminek a tudománya az, hogy egy
                  hosszú fanyársra egy darab marhahús, egy darab szalonna, egy darab disznóhús s
                  aztán megint ugyanez a sorrend szorosan felhúzatik, s mindaz együtt a szabadon
                  lángoló tűzön forgattatik, míg megehetővé lesz. Ekkor egyszerre elsötétült az a
                  szűk égboltozat odafenn a két összehajlani látszó szikla között.</p>
               <p>A bóra nem hagyja magát kigúnyolni.</p>
               <p>Egyszerre oly fergeteget támaszt maga előtt, mely egy pillanat alatt elfogja a két
                  bércfal közti kék boltozatot, s éjjeli sötétség lesz idelenn a völgyben. Odafenn
                  tolongó felhők, kétfelől sötét sziklák. Néha átcikázik a magasban a zöld fényű
                  villám, hirtelen megdördülő s hirtelen kettészakadó csattanással, amint a szűk
                  sziklaverem csak egy akkordot képes elfogni a szörnyű orgonahangból; egyszer aztán
                  egyenesen lecsap a Dunába, a hajó orra előtt, iszonyú tűzsugarával pillanatra
                  lángpokollá gyújtja fel az egész bérctemplomot, s csattanása mint a világomlás
                  harsog végig a visszhangos titánfolyosón. A zápor szakad.</p>
               <p>A hajónak pedig mégis előre kell menni.</p>
               <p>Mennie kell, hogy az éjszaka Orsován ne találja többé.</p>
               <p>Látni nem lehet, csak a villámlobbanásnál; a tülök szavával jelt adni nem szabad
                  többé, mert azt nemcsak a román parton hallanák meg. Hanem a furfangos ember még
                  itt is tud segíteni magán.</p>
               <p>A hajóbiztos kiáll a hajó orrára, s elővéve a tűzkövet és acélt, elkezd vele
                  csiholni.</p>
               <p>Ezt a tüzet nem olthatja ki a zápor. Ezt a záporon keresztül is meglátják a
                  vontatók, s ahányszor szikrát vet az acél, értik már a jelből, mit kell tenniök. A
                  partról szintén hasonló tűzkőcsiholás villanásai adnak feleletet. Ez a Vaskapu
                  hajósainak, csempészeinek titkos távírászata. A néma nyelvet a két egymástól
                  különzárt part népei nagy tökélyre vitték.</p>
               <p>Timéának tetszett ez a zivatar.</p>
               <p>Török kámzsáját fejére húzva, kinézett kajütje ablakán, s megszólítá a
                  hajóbiztost:</p>
               <p>- Sírboltban járunk-e?</p>
               <p>- Nem - monda Timár -, hanem sír előtt. Amott az a magas kőszál, ami a
                  villámfénynél úgy ragyog, mint a tűzhegy, a Szent Péter sírja, a Gropa lui Petro.
                  S az a két másik kőbálvány mellette a két vénasszony.</p>
               <p>- Miféle vénasszony?</p>
               <p>- A népmonda szerint egy magyar meg egy oláh asszony perlekedett azon, hogy
                  melyiknek az országához tartozik Szent Péter sírja. Az apostol nem tudott tőlök
                  aludni a sírban, s haragjában mind a kettőt kővé változtatta.</p>
               <p>Timéa nem nevetett e tréfás adatán a népmítosznak. Hisz ő még azt sem tudta, hogy
                  mi abban a tréfa.</p>
               <p>- S honnan tudják, hogy az egy apostolnak a sírja? - kérdezé a leány.</p>
               <p>- Mert azon a helyen számos gyógyfű terem, amit mindenféle betegség ellen szoktak
                  gyűjteni, s messze földre elhordják.</p>
               <p>- Tehát apostolnak nevezik azt, aki még a sírjában is jót tesz másokkal? - kérdezé
                  Timéa.</p>
               <p>- Timéa! - hangzott a kajütben Euthym parancsoló szava.</p>
               <p>Erre a leány behúzta fejét az ablakból, s becsukta a kerek redőnyt. Mire Timár
                  ismét hátranézett, már csak a szentképet látta egyedül.</p>
               <p>A hajó haladt a zivatar dacára tovább.</p>
               <p>S egyszer aztán kijutott a sötét sziklasírból.</p>
               <p>S amint a kettős sziklafal széttágult, a sötét boltozat is eltűnt a magasból. A
                  bóra, amily gyorsan hozta, oly gyorsan tovakorbácsolta a barna fergeteget, s az
                  utazók előtt egyszerre kitárult a gyönyörű Cserna-völgy. A két part hegyei
                  szőlőkkel, gyümölcsligetekkel fedve a tetőig; az alkonynap melegítette zöld
                  távolban fehér házak, karcsú tornyok, pirosra festett tetőkkel, s átlátszó
                  kristályesőcseppeken keresztül tündökölt a szivárvány.</p>
               <p>A Duna megszűnt félelmes lenni; méltóságos terjedelmében foglalta el ismét a
                  megillető medret, s a nyugat felé elterülő zafírkék víztükörben meglátszott az
                  utazók előtt a szigetre épült Orsova.</p>
               <p>...Ez volt rájuk nézve a negyedik, ez volt a legnagyobb
                  rém!...</p>
               <p>A nap lement már, mikor a Szent Borbála Orsova alá megérkezett.</p>
               <p>- Holnap még nagyobb szél lesz, mint ma volt - dörmögé a kormányos, a vörös égre
                  tekintve.</p>
               <p>Odafenn olyan volt az alkonyati ég, mintha lávatömegek hömpölyögnének egymáson
                  keresztül, minden színezeteiben a tűznek és vérnek, s ahogy középen az izzó
                  felhőkárpit egy helyen szétbomlott, azon keresztül a derült ég nem kéknek, hanem
                  smaragdzöldnek látszott. Alant aztán hegy, völgy, erdő és falu mind az ég
                  tűzfényével volt kifestve: e kínzó ragyogvánnyal, mely árnyékot nem vet; középett
                  a Duna, mint a lángoló Phlegeton, s annak a közepén egy sziget tornyokkal és nagy,
                  tömör épületekkel, mik mind úgy izzanak, mintha csupa egyetlen olvasztókemencét
                  képeznének, amin keresztül kell menni, mint a purgatóriumon, minden emberi
                  teremtésnek, aki a dögvészes keletről a tiszta nyugat határvonalán átlép.</p>
               <p>De ami e széljósló tűzfényben legbántóbban hatott az idegekre, az egy kis
                  sárga-feketére festett csónak volt, mely a hajó felé közeledett a Szkela
                  felől.</p>
               <p>A Szkela az a kettős rostély, amelyen keresztül beszélhetnek, alkudhatnak,
                  szerződhetnek egymással a Duna két partjáról egymást felkereső szomszédországi
                  lakosok.</p>
               <p>A Szent Borbála horgonyt vetett a sziget előtt, s várta a közeledő csónakot. Abban
                  három fegyveres ember ült; kettő szuronyos puskával; azonkívül a két evezőlegény
                  és a kormányos.</p>
               <p>Euthym nyugtalanul járt alá s fel azon a kis téren, amit a kajüt eleje képez.
                  Timár odalépett hozzá, s halkan jelenté:</p>
               <p>- A vizsgáló őrség jön.</p>
               <p>Euthym kivonta bőrtüszőjéből selyemerszényét, s abból két göngyöleget adott át
                  Timárnak.</p>
               <p>Mindenik göngyölegben száz-száz arany volt.</p>
               <p>A csónak nemsokára odaért a hajóhoz, s a három fegyveres férfi átlépett a
                  hajópárkányra.</p>
               <p>Az egyik a vámfelügyelő, az inspiciens, akinek feladata a hajóterhet átvizsgálni,
                  nincs-e közte dugáru vagy tiltott fegyverszállítmány; a másik kettő pénzügyőr,
                  akik fegyveres segélyül vannak, s egyúttal ellenőrzik az inspicienst, hogy rendben
                  hajtotta-e végre a vizsgálatot; a tisztító a félhivatalos kém, aki leskelődik a
                  két pénzügyőrre, hogy jól ellenőrizték-e az inspicienst. Amazok hárman viszont
                  együtt a hivatalos tribunál, akik kivallatják a tisztítót, hogy nem találta-e az
                  utasokat valami dögvészes keveredésben.</p>
               <p>Nagyon rendszeresen van az elintézve: egyik hivatalbeli ember ellenőrzi a másikat,
                  s valamennyien egymást.</p>
               <p>E hivatalos eljárásért rendes illetmény az inspiciens számára száz váltókrajcár, a
                  két pénzügyőrnek egyenkint huszonöt, a tisztítónak ötven - ami elég mérsékelt díj
                  .</p>
               <p>Mikor az inspiciens a hajópárkányra lép, a tisztító szemközt jő rá. Az inspiciens
                  a fülét vakarja, a tisztító az orrát vakarja. Többet nem értekeznek egymással.</p>
               <p>Az inspiciens ekkor a hajóbiztos felé fordul, a két pénzügyőr felplántálja
                  szuronyait a puska végére. Még most háromlépésnyire a testtől! Nem tudhatni, hogy
                  nem ragályos-e amaz ember.</p>
               <p>Kezdődik a kikérdezés.</p>
               <p>- Honnan? - Galacból. - Hajótulajdonos? - Brazovics Athanáz. - Hajóteher-birtokos?
                  - Trikalisz Euthym. - Igazoló papírok?</p>
               <p>Azoknak az átadása már aztán nagyobb elővigyázattal jár.</p>
               <p>Szenes serpenyőt hoznak elő, s arra fenyőmagot és ürmöt hintenek; az előmutatott
                  papírok azon a füstön elébb megforgattatnak, azután egy vascsíptetővel az
                  inspiciens részéről átvétetnek, jó távolról elolvastatnak, és ismét
                  visszaadatnak.</p>
               <p>A hajópapírokra nem mondatik egyelőre semmi.</p>
               <p>A serpenyőt elviszik, annak helyébe előhozzák a vizeskorsót.</p>
               <p>Egy nagy cserépkanta az, akkora szájjal, hogy mindenféle ököl beleférjen.</p>
               <p>Ez a felveendő járadék eszközlője.</p>
               <p>Mivelhogy semmiről sem ragad el olyan könnyen a keleti pestis, mint az ércpénzről,
                  annálfogva azt a keletről érkező hajósnak elébb bele kell tenni a vízzel telt
                  korsóba, s a nyugati tisztaság őre onnan veszi azt ki már megtisztultan, éppen
                  úgy, ahogy a Szkelánál szükséges minden adott pénzt a vízmedencéből
                  kihalászni.</p>
               <p>Timár beledugja az öklét a korsó vízbe, marokra fogva, s kihúzza szétnyílva.</p>
               <p>Azután az inspiciens dugja bele a kezét a korsóba, s kihúzza belőle marokra
                  szorítva, s onnan a zsebébe dugja.</p>
               <p>Óh! nem kell azt neki a tüzes ég fényénél megnézni, hogy micsoda pénz. Érzi a
                  fogásáról, érzi a súlyáról. A vak is megismeri az aranyat. Nem mozdul az arca.</p>
               <p>Következnek a pénzügyőrök. Azok is kihalásszák hivatalos komolysággal a víz
                  fenekén levő illetményt.</p>
               <p>Most elősompolyog a tisztító. Arca szigorú és fenyegető. Egyetlen szavától függ,
                  hogy a hajó tíz vagy húsz napra ott maradjon a vesztegzárban minden utasával
                  együtt. Ennek sem mutat megváltozást az arca a korsóba menetel s a korsóból
                  kijövet alatt.</p>
               <p>Ezek mind hidegvérű emberek, kiket csak az eléjük írt kötelesség érdekel.</p>
               <p>Az inspiciens fölöttébb szigorú hangon követeli, hogy a hajófödél bejárata előtte
                  kinyittassék. E kívánatának elég tétetik. Bemennek hárman a hajó belsejébe; velük
                  menni senkinek nem szabad a hajósnép közül. Mikor egyedül vannak, egymás szeme
                  közé vigyorint a három szigorú férfi, a tisztító kinn marad, az csak a kámzsája
                  alatt mosolyog magának.</p>
               <p>Egy zsákot a sok közül kioldanak, abban bizony búza van.</p>
               <p>- Elég konkolyos búza! - ez az észrevétele rá az inspiciensnek.</p>
               <p>Valószínűleg a többiben is búza van, s elhihető, hogy a többi is mind olyan
                  konkolyos.</p>
               <p>A vizsgálatnál protokollum vétetik fel, az egyik fegyveres úrnál van a tintatartó
                  és íróeszköz, a másiknál a jegyzőkönyv. Minden pontosan följegyeztetik. Azonkívül
                  az inspiciens még egy cédulára ír valamit, azt összehajtja, és ostyával, hivatalos
                  pecséttel lezárja, de címet nem ír rá.</p>
               <p>Azután minden zeget-zugot jól megvizsgálva, ahol nem lehet semmi gyanús tárgyra
                  találni, ismét napvilágra kerül a három vizsgáló.</p>
               <p>Tulajdonképpen holdvilágra, mert a nap már leáldozott, s a rongyos felhőkön
                  keresztül valami ferde képű hold világít alá, úgy tűnve fel, mintha ő szaladna
                  legjobban a lomha felhők között el-elbújva meg kivilágítva.</p>
               <p>Az inspiciens maga elé idézi a hajóbiztost, s kemény, hivatalos hangon tudtára
                  adja, hogy a hajón semmi tiltott áru nem találtatott; hasonló feszes hangon
                  szólítja fel a tisztítót, hogy nyilatkozzék a hajó egészségi ügyeiről.</p>
               <p>A tisztító hivatalos esküjének felemlítése mellett bizonyítja, hogy a hajónak
                  minden népe és egyéb rajtavalója tiszta.</p>
               <p>Ekkor kiadatik a bizonyítvány afelől, hogy a papírok rendben találtattak. Egyúttal
                  a nyugták is kiállíttatnak a felvett illetmények felől: száz krajcár az
                  inspiciensnek, kétszer huszonöt a pénzügyőröknek, ötven a tisztítónak. Egy krajcár
                  sem hiányzott. E nyugták beküldetnek a hajóteher-tulajdonosnak, aki ez idő alatt
                  kabinetjéből elő sem jött. Éppen vacsorál. Őtőle viszont ellennyugták kívántatnak
                  az átadott összegekről.</p>
               <p>Nyugtából, ellennyugtából aztán megtudja a hajótulajdonos is meg az illető szigorú
                  férfiak is, hogy a hajóbiztos valóban annyi krajcárt adott át, amennyi rá volt
                  bízva; egy sem ragadt az ujjai közé.</p>
               <p>Krajcárt hát - de aranyból!</p>
               <p>Bizony fordult meg Timár agyában egyszer az a gondolat, hogy ha ő például abból az
                  ötven aranyból, amit annak a szurtos granicsárnak kell kihalászni a korsóból (sok
                  is az annak!), csak negyvenet tenne a korsóba, hát azt sohasem tudná meg senki,
                  hogy tízet magának tartott. Felét is bízvást megtarthatná az egész összegnek, ki
                  ellenőrzi azt? Akiknek szánva van, még a felével is jól meg vannak - - -
                  jutalmazva.</p>
               <p>Hanem aztán egy másik gondolat ezt felelte rá odabenn:</p>
               <p>- Amit te most mívelsz, az bizony vesztegetés. Nem a magadéból vesztegetsz.
                  Trikalisz pénze fogy, az ő érdeke parancsol. Te átadod a pénzt, s olyan ártatlan
                  vagy benne, mint ez a vizeskorsó. Hogy miért vesztegeti meg a vizsgálókat
                  Trikalisz? Te nem tudod. Dugáruval van-e rakva a hajó, vagy politikai menekült,
                  vagy regényes kaland üldözött hőse az, aki a siettetett szabadulásért marokkal
                  szórja a pénzt? Az nem a te gondod. Hanem ha egyetlenegy pénz ebből a kezedhez
                  ragad, akkor részese vagy mindannak, ami teher netán a más lelkét nyomja. Ne tarts
                  meg belőle semmit.</p>
               <p>Az inspiciens kiadta az engedélyt a hajónak a továbbmehetésre, minek jeléül egy
                  fehér-vörös zászló egy fekete sassal húzatott fel a hajó árbocára.</p>
               <p>Akkor aztán, hivatalosan el levén ismerve, hogy a keletről jött hajó egészen
                  ragálymentes, minden vízbemártás nélkül kezet szorított az inspiciens a
                  hajóbiztossal, s azt mondá neki:</p>
               <p>- Ön komáromi lakos. Ismerni fogja ott a seregellátási osztálynál működő főnököt,
                  Kacsuka urat. Igen! Adja át neki ezt a levelet, ha hazaér. Nincs rajta a cím; az
                  nem szükség. Ön nem felejti el a nevét. Olyan spanyoltánc-forma neve van. Csak
                  vigye el azt hozzá, amint hazaér. Nem fogja ön megbánni.</p>
               <p>És aztán nagyon kegyesen megveregette a hajóbiztos vállát, mintha az lenne örök
                  hálára lekötelezve iránta, s azzal mind a négyen kotródtak a hajóról, visszatérve
                  a sárga-fekete sávos csónakon a Szkelához.</p>
               <p>A Szent Borbála haladhatott tovább, s ha fenekétől a padlásáig minden zsákja tömve
                  volt is sóval, kávéval, török dohánnyal, s minden utazója a haja szálától a körme
                  hegyéig meglepve fekete haláltól és bélpokoltól, többé senki sem tartóztatta fel
                  őket a Dunán.</p>
               <p>Hanem hát nem volt azon a hajón sem dugáru, sem dögvész, hanem - valami más.</p>
               <p>Timár eltette tárcájába a címtelen levelet, s gondolta magában: vajon mi lehet
                  benne írva? Abba pedig az volt írva:</p>
               <p>„Sógor! Ajánlom e levél átadóját különös figyelmedbe. Ez egy arany ember!”
               </p>
               
            </div>
            <div type="chapter">
               <head>A „SENKI” SZIGETE</head>
               <p>A szerb parton elhagyott hajcsárok vontatólovaikkal még azon az éjjel átkerültek a
                  magyar partra a szállítókompokon az elvágott vontatókötéllel együtt, útközben
                  mindenütt azt a hírt terjesztve, hogy a kötél a vontatásban magától szakadt el a
                  perigradai veszélyes forgónál, s a vontatott hajó mindenestül odaveszett.</p>
               <p>Reggelre aztán híre sem volt a Szent Borbálának az orsovai kikötőben. Ha
                  történetesen a török ágyúnaszád parancsnoka arra a gondolatra jött volna, hogy a
                  Vaskapu középcsatornáján egész Orsováig fölevezzen, itt már nem találta volna,
                  amit keres, s Orsován túl Belgrádig már csak a fele Duna az övé; a magyar parton
                  nem parancsol. Az új-orsovai sziget erőssége még a töröké.</p>
               <p>A Szent Borbála éjfél után két órakor megindult Orsova alul. A szél éjfél után
                  rendesen szünetet szokott tartani, használni kellett a kedvező időt. A legénység
                  kettős adag pálinkát kapott, hogy jobb kedvvel dolgozzék, s Orsován felül megint
                  hangzott a hajótülök melan­kolikus üvöltése a reggeli csendben.</p>
               <p>A kiindulás egész csendben történt, az új-orsovai szigeterődben hangzottak a török
                  őrszemek hosszan vont kiáltásai a sáncfalakról. A hajóstülök csak akkor adott
                  jelt, mikor már az Allion-hegy csúcsa is eltűnt az új bércóriások mögött.</p>
               <p>A kürtszóra Timéa előjött a kabinból, hol nehány óráig aludt, s magára véve fehér
                  burnuszát, kijött a hajó orrára, Euthymot keresni, ki egész éjjel nem feküdt le,
                  sem a kabinba be nem ment, és ami legkülönösebb volt, még nem is pipázott. Nem
                  volt szabad éjjel semmi tűznek látszani a hajón, hogy az új-orsovai szigeten
                  figyelmet ne keltsenek.</p>
               <p>Timéa érezte, hogy valami hibáját jóvá kell tenni valaki ellenében, mert most maga
                  szólítá meg Timárt, kérdezősködve a két part nevezetességei felől. A gyermekszív
                  ösztöne megsúgta neki, hogy ő ennek az embernek valami hálával tartozik.</p>
               <p>A szürkület Ogradina táján találta a hajót, ott figyelmezteté Timéát a biztos a
                  tizennyolc százados történelmi emlékre. Traján táblája az, a meredek sziklafalba
                  vágva, két szárnyas angyal tartja, s sarkait delfinek veszik körül, a táblán az
                  isteni császár emberi művének emléksorai.</p>
               <p>Timár odanyújtá Timéának a távcsövet, hogy olvassa el vele a sziklába vésett
                  írást.</p>
               <p>- Nem ismerem ezeket a betűket! - mondá Timéa.</p>
               <p>Azok latin betűk.</p>
               <p>Mikor a nagy Sterbec hegytető a szerb parton eltűnik, következik ismét egy új
                  sziklafolyosó, mely a Dunát ötszáztíz lábnyi mederbe szorítja össze. E bércfolyosó
                  neve a „Kaszán”. Két-háromezer lábnyi meredek sziklafalak mind a két oldalon,
                  miknek kanyarulatai opálszín ködökbe mélyednek el. Az egyik meredek fal oldalából
                  ezerlábnyi magasról esik alá egy barlangból kilövellő patak, mint vékony
                  ezüstsugár, mely köddé törve ér alá, mire a Dunába jut. A két sziklafal
                  szakadatlan; csak egy helyen válik kétfelé a bérc, s az alpesi völgyborongásból e
                  szakadékon át egy virányos táj dereng keresztül, a távolban egy karcsú fehér
                  toronnyal. Az ott Dubova tornya, az ott Magyarország.</p>
               <p>Timéa le nem vette a szemeit e látványról, míg a hajó el nem haladt előtte, s a
                  bércek megint összecsukódtak a szép táj fölött, s ismét az alpesek árnya takarta
                  be a mély szakadékot.</p>
               <p>- Úgy képzelem - szólt Timéa a biztoshoz -, mintha egy hosszú-hosszú
                  börtönfolyosón keresztül mennénk be egy országba, amelyből nem lehet visszajönni
                  többé.</p>
               <p>A két fal egyre magasabb, alant a Duna tükre egyre sötétebb lesz; s hogy a zord
                  panorámát befejezze, az északi meredélyen előtűnik egy barlang, melynek szádához
                  mellvédek vannak ragasztva; azokon lőrések ágyúk számára.</p>
               <p>- Ez a Veterani-barlang! - mondja a biztos Timéának. - Itt harcolt száznegyven
                  évvel ezelőtt háromszáz ember öt ágyúval egy egész török sereg ellen, s negyven
                  napig védte magát.</p>
               <p>Timéa a fejét rázta.</p>
               <p>A biztos még többet is tudott pedig e barlangról felhozni.</p>
               <p>- Most negyven éve, a miéink e barlangot véres harcban védték meg a törökök ellen.
                  Az ozmanlik többet vesztettek kétezer embernél e sziklák alatt.</p>
               <p>Timéa összevonta vékony szemöldeit, s oly jéghidegen nézett az elbeszélőre, hogy
                  annak félbeszakadt a szájában a további dicsekedés. S azzal Timéa eltakarva száját
                  a burnusszal, elfordult tőle, bement a kajütbe, és ki sem jött onnan estig.</p>
               <p>Csak a kis kabin ablakából nézte, hogy vonulnak el egymás után a part mentében az
                  omladozó vártornyok, az ódon, tömör, magányos őrlakok, a Klisszura-völgy erdős
                  sziklái, hogy jönnek szembe a Duna közepén felmeredő sziklaóriások, a zuhatagképző
                  treszkováci kő, a harminc­öles Babagáj hasogatott oldalaival. Azt se kérdi, mi
                  története van annak a nyolcszegű vártoronynak, három kisebb torony szomszédjában,
                  miket párkányzatos bástyafal fut körül. Pedig meghallaná akkor a szép Rozgonyi
                  Cicelle történetét, magyarok királya Zsigmond veszedelmét, magyarok romlását. Az
                  ott a galambóci vár.</p>
               <p>Végtül végig egy egész történet az a két sziklapart, két nemzet története, kiket a
                  bolond sors arra választott ki, hogy egymást pusztítsák, s akiknek itt volt minden
                  harc kezdetén a legelső találkozójuk. Az egy hosszú katakomba, mely száz- meg
                  százezernyi hősnek csontját őrzi.</p>
               <p>Timéa nem jött elő többé sem aznap, sem másnap a kabinból, hogy Timárral szóba
                  álljon. Vázlatoskönyvébe rajzolgatott egyes képeket, amiket a csendesen haladó
                  hajóról szépen levehetett.</p>
               <p>Három nap telt bele, hogy a hajó eljutott odáig, ahol a Morava a Dunába
                  szakad.</p>
               <p>A folyam torkolatánál fekszik Szendrő. Ennek a harminchat tornyán is sokszor
                  lobogott majd a Szűz Máriá-s, majd a félholdas zászló, s barna körfalait
                  mindenféle nemzet vére festé.</p>
               <p>A Morava másik torkolatánál már csak puszta falai korhadnak a régi Kulics várnak,
                  s az osztrovai szigeten túl merednek föl egy hegytetőn Ráma várromjai. Csupa
                  sírkő.</p>
               <p>Hanem most ezeket bámulni nincs idő. Ma nem ér rá senki hanyatló nemzetek elmúlt
                  dicsőségén borongani, mert nagyobb baj van annál.</p>
               <p>A felszél, amint a magyar síkság nyílni kezd, oly erővel támadja meg a hajót, hogy
                  a vontatók nem képesek azt többé fenntartani, a szél kiveri azt a túlsó
                  partra.</p>
               <p>Nem lehet előrehaladni. Ki van mondva.</p>
               <p>Trikalisz nehány szót vált titokban Timárral, s azzal Timár a kormányoshoz
                  megy.</p>
               <p>Fabula uram megköti a kormányrudat kötéllel, s otthagyja.</p>
               <p>Azután felhívja a legénységet a dereglyéből, s átkiált a partra a vontatókhoz,
                  hogy álljanak meg. Nem segít itt most sem evezés, sem vontatás.</p>
               <p>A hajó előtt áll az osztrovai sziget; abból egy hosszú, hegyes földnyelv nyúlik be
                  a Dunába, északi oldala meredek és szakadékos, roppant, ős vénségű fűzfákkal
                  benőve.</p>
               <p>A feladat az, hogy annak a szigetnek arra a déli oldalára lehessen eljutni a
                  hajóval, ahol azután a Szent Borbála mind az északi széltől ment kikötőben védve
                  megpihenhet, mind az emberi kíváncsi szemektől eltakarva marad. Mert az a
                  szélesebb ága a Dunának, mely Szerbia felé övezi a szigetet, nincs a hajójárás
                  útjában, tele van az zátonyokkal és „kopaszokkal”.</p>
               <p>Most az a mesterség, hogy e sziget déli oldalára lehessen elkerülni.</p>
               <p>Vontatni oda nem lehet: a szigetnek nincsen vontatók számára való parti útja,
                  átvádolni sem lehet, mert a szél miatt a hajó nem mehet víz ellenében. Egyedüli
                  segítség a „gugarozás”.</p>
               <p>A hajó horgonyt vet a Duna közepén, s a vontatókötelet eloldják a lovakról, és
                  behúzzák a hajóba.</p>
               <p>Akkor a vontatókötél végére rákötik a második horgonyt; azt felveszik a
                  dereglyére; az evezős legények elviszik azt az osztrovai sziget felé, s mikor a
                  kötél véget ér, akkor kivetik a horgonyt a dereglyéből, s visszatérnek a
                  hajóhoz.</p>
               <p>Akkor aztán felveszik az első horgonyt, s az előrevitt horgony kötelét a
                  csavarkorongra kötve, négy férfi elkezdi azt a korongon átdugott dorongokkal
                  felcsavarni.</p>
               <p>A kötél lassú tekerődéssel gombolyodik fel a korongra, s a hajó kezd előrehaladni
                  a folyam medrébe kapaszkodott horgonya felé.</p>
               <p>Emberkínzó munka!</p>
               <p>Mikor a hajó elérte a kivetett horgonyt, akkor ismét a másik vasmacskát teszik
                  dereglyére, azzal eveznek előre, azt vetik ki ismét a Dunába, s annak a kötelét
                  csavarják fel újból a korongra. Így haladnak izzasztó fáradsággal nyomot nyom
                  után, víz ellenében, vihar ellenében; ez a gugarozás.
               </p>
               <p>Eltart fél napig, míg a Duna közepétől a nagy sziget orma mellé puszta emberi
                  erőhatalommal elvontatják a nagy terhes hajót.</p>
               <p>Ez a nap fáradságos lesz azoknak, akik dolgoznak, unalmas azoknak, akik nézik.</p>
               <p>Ilyenkor a terhes hajó olyan vigasztalan hely.</p>
               <p>A járt Duna-ágat elhagyta, ahol legalább ősromok jöttek eléje, ahol találkozott
                  más hajókkal, ahol hosszú sorban álló malmok kelepeltek útjában, s ahelyett kitért
                  a járatlan Duna-ág öblébe, ahol jobbról elfedi egy hosszú, kietlen sziget, melyet
                  csupa nyár- és fűzfa látszik belepni; sehol egy emberi lak a partján, balról pedig
                  a Duna vize egy sötét nádasban látszik elenyészni, melynek egy foltján emelkedik
                  csak ki valami szárazföldet jelző növényzet: magasra felnyúlt ezüstlevelű
                  nyárfák.</p>
               <p>Ez emberlaktalan csend tanyáján pihent meg a Szent Borbála.</p>
               <p>És aztán még egy új baj jelentkezett. Elfogyott minden élelmiszer. A kiindulásnál
                  Galacról arra számítottak, hogy majd szokás szerint Orsovánál nagy pihenőt
                  tartanak, s ott a friss élelmiszert bevásárolják. Onnan azonban éjszaka és
                  hirtelen távozva, az osztrovai sziget mellett már nem volt a hajón más, mint
                  valami kevés kávé és cukor, meg egy skatulya török dulcsásza Timéa birtokában,
                  amit azonban ő nem akart felbontani, mert azt valakinek ajándékba szánta.</p>
               <p>- Hiszen semmi baj - monda Timár -, valamerre a két parton csak lakik valami
                  emberféle; birka vagy kecskegödölye mindenütt akad, pénzért itt is kapható lesz
                  minden.</p>
               <p>És még egy más baj is volt. Amint a hajó a horgonyhoz kötve maradt, a szél
                  zúdította óriás folyam elkezdte azt úgy himbálni, hogy Timéa valóságos
                  tengeribetegséget kapott, rosszul lett, és ijedezett.</p>
               <p>Talán még hajlékot is lehet itt találni valahol, ahol Timéa atyjával együtt
                  nyugodtan tölthesse az éjt. Timár éles szeme észrevette, hogy a nádas közül
                  felmagasló fák teteje fölött valami vékony füst emelkedik ki. Ott emberi lakás
                  van.</p>
               <p>- Odamegyek, megnézem, mi lakik ott?</p>
               <p>A hajón volt egy kicsiny lélekvesztő, amit a biztos vadászatra szokott használni,
                  ha valahol vesztegelni kellett dologtalan, amikor ráért vadkacsákat lődözni a sás
                  közt.</p>
               <p>A csónakot vízbe ereszteté, vette a puskáját, vadásztarisznyáját és egy
                  összefűzhető hálót; az ember nem tudja, hogy mit szerezhet, vadat-e vagy halat; s
                  aztán egyedül nekiindult a nádasnak, egy lapáttal hajtva is, kormányozva is a
                  csónakot.</p>
               <p>Mint tapasztalt vadász és vízjáró hamar rátalált a törésre, amin keresztül a
                  nádasba lehet hatolni, s ott azután a vízi növényzet megmondta neki mindig, hogy
                  hol jár. Ahol a víz színén a nagy nymféa-levelek libegnek zöldesfehér teljes
                  tulipánvirágaikkal, ott mély víz van, ott a talajt növénytörmelékkel hordja meg a
                  víz sodroma; másutt a tórongy zöld szőnyeget képez a víz fölött, e libegő
                  bársonyon guggol, mint a növényvilág boszorkánya, a „métely torzsa”, alakja olyan,
                  mint a kalaráb, kék, gömbölyű, puffadt; minden állatnak halálos méreg. Olyan, mint
                  a pöfeteg; amint Timár egyet szétütött a lapátjával, abból mintha kék láng csapott
                  volna elő, amint a mérges penészport szétlövellte egyszerre; ennek a gyökere
                  bűzhödt iszapba mélyed le, mely embert és állatot elnyel, aki beletévedt. A
                  növényvilág gyilkos varázslójának olyan helyet rendelt a természet, ahol legjobban
                  rejtve van. Ahol pedig a vízi perkáta fut fel a nád buzogányos száraira, ahol az
                  elecs (butomus) szép, ernyős virágai hajladoznak a gyékény zöldje között, ott már
                  kavicsos talaj van, mely nem szokott mindig víz alatt lenni. Végre ahol a
                  harmatkását termő cikkszár (polygonum) kezd sűrű bozótot képezni, melyen
                  keresztültörve a hajós kalapkarimája megtelik azzal az apró növénymaggal, mely a
                  szegények eledele, a pusztai manna, ott már emelkedő földegnek kell lenni, hol
                  csak a növény lába van a vízben.</p>
               <p>Ha a csónakos útmutató növényeit nem érti, úgy belebódulhat a nádberekbe, hogy
                  egész nap sem talál ki belőle.</p>
               <p>Amint e bozóton, mely testszín virágú fürteivel egész rengeteget képez,
                  keresztülverhette magát, egyszerre maga előtt látta Timár, amit keresett, egy
                  szigetet.</p>
               <p>Az valóban új alluviális alkotás volt, melynek a legutóbb készült térképeken még
                  nyoma sincsen.</p>
               <p>A Duna jobb ágának medrében volt sok ideig egy sziklatömeg, melynek alsó felén a
                  lomhán kanyarodó ár zátonyt rakott le. Egy nagy téli áradás alkalmával aztán
                  nekiment a jeges zaj az Osztrova-szigetnek, s annak egy csúcsát leszakította,
                  magával ragadva földet, követ, derékfákat erdőszámra; akkor azzal a jéggel,
                  sziklával, faderékkal vegyes özönvízi gomollyal megtorlott a szikla mögötti
                  zátonyon. A gomoly ott maradt. És aztán félszázadig évről évre az új áradás új
                  iszapréteget hordott föléje, új kavicstorlattal terjeszté ki körületét, az
                  elkorhadt fatörzsek földéből ősnövényzet burjánzott elő, gyors növéssel, minő az
                  újvilági természet alkotása, s lett ott azon a helyen egy névtelen sziget. Mely
                  senkié sem; melynek nincs sem földesura, sem királya, sem hatósága, sem papja,
                  mely nem tartozik semmi országhoz, semmi vármegyéhez, semmi diöcoesishez. A
                  török-szerb határon sok ilyen paradicsomi hely van, melyen nem szánt, nem kaszál,
                  nem legeltet senki. Egyedül a vadvirágnak és a vadállatnak hazája. S ki tudja, még
                  kinek?</p>
               <p>A sziget északi partja nyilván tanúsítá annak keletkezését. A kavics egész
                  torlaszokban volt mellette felhalmozva, emberfőnyi és hordó nagyságú darabokban
                  néhol; aközt nádgyökér és korhatag fatörmelék; a sekélyebb zátony zöld és barna
                  héjú dunai kagylókkal fedve, az iszapos partoldalban pedig katlanszerű lyukak
                  vannak vájva, mikbe a közeledő léptek hangjára százai a teknősbékáknak sietnek
                  elrejtőzni.</p>
               <p>A partot egész hosszában a vörös fűz törpe bokrai lepik be. Azokat minden
                  jéginduláskor tövig letarolja a zajló jég. Itt kihúzta csónakját Timár a partra, s
                  megköté egy fűztörzshöz.</p>
               <p>Beljebb haladva, óriási füzek és jegenyék irtatlan erdején kell áthatolni, miket
                  sok helyütt halomra döntögetett a vihar, s ott tövises bozótot képez a szigetek
                  gyümölcstermő folyondára, a földi szeder, a korhadó talajból magasra nőtt
                  valeriana fűszerillatot vegyít a nyárfák gyógyszaga közé.</p>
               <p>Egy mélyen fekvő lapályos térségen, hol nem tenyészik fa és bokor, tocsogó víz
                  körül, melyet buja fű takar, kövér ernyős növények magaslanak föl, a baraboly és a
                  fahéjillatú Sison Amomum; egy csoportban, mint egy különvált növényarisztokrácia,
                  büszkélkednek a fekete zászpák (Veratrum), öles növények, tűzpiros virágokkal; a
                  fű közt buján tenyész a nefelejcs s az orvosi nadálytő mézterhes piros virága. Nem
                  csoda, ha a korhadt fűzfák odúiban annyi vadméh rajzik. S a virágok közt
                  csodálatos zöld, barna, vörös gyümölcs alakú gumók emelkednek ki, miket nem is
                  ismer minden ember; tavasszal virított hagymás növények érett magtokjai azok.</p>
               <p>A virányon túl megint következik a bozót, de már a fűz és nyárfa vadalmával
                  keverve, s az aljat galagonya lepi be. Itt már magasabb a sziget talaja.</p>
               <p>Timár megállt és hallgatózott. Semmi nesz. Emlősállatja nincs a szigetnek. Az
                  árvíz elpusztítja azt. Csak madár lakik rajta, és repülő rovar és hüllők.</p>
               <p>A madarak közül sem jön ide a pacsirta, sem a vadgalamb; azok a szigeten nem élnek
                  meg. Azoknak mind olyan hely kell, ahol ember lakik, magot vet.</p>
               <p>Hanem két állat mégis van, mely a szigeten is elárulja az emberi lény közellétét.
                  Az egyik a darázs, a másik a sárgarigó. Mind a kettőnek szenvedélye a nemesített
                  gyümölcs.</p>
               <p>Ahol ezek az óriási darázsfészkek függnek alá a fákról, ahol a sárgarigó hallatja
                  a pagonyban hívogató füttyét, ott gyümölcsnek kell lenni.</p>
               <p>Timár megindult a rigófütty után.</p>
               <p>S amint keresztülvergődött a tüskés galagonya- és vörösgyűrűbozóton, amik hegyes
                  tőreikkel összevissza szurkálták ruháin keresztül, egyszerre a bámulattól
                  megigézve állt meg.</p>
               <p>Amit maga előtt látott, az a paradicsom volt.</p>
               <p>Egy rendezett kert, valami öt-hat holdra terjedő, nem sorba, de szabályosan
                  csoportokba ültetett gyümölcsfákkal, amiknek ágait földig húzza édes terhük.
                  Aranyló, pirosló gyümölccsel rakva alma- és körtefák; a szilvafák minden faja,
                  mintha rózsa- vagy liliomcsokor volna a ragyogó gyümölcstől; a fűben a láb előtt
                  terítve hever a lehullott fölösleg fölszedetlen. Közbe egész bozótot képez a
                  málna, ribiszke és köszméte, s a terebély fák hézagait aranyszínű lecsüggő
                  gyümölcságaival tölti be a cidoni alma, a birs.</p>
               <p>Ösvény nincs a gyümölcsfa-labyrinthban; fűvel van a fák alja benőve egészen.</p>
               <p>Hanem ahol a fák közül kilátni, ott egy virágos kert hívogat a közelebb jövésre,
                  az is csodálatos mezei virágokból összegyűjtve, miket a szokott kertekben nem
                  találni, a sötétkék csengettyűkék csoportjai, a selyemtermő krepin fényes
                  gubanctokja, pettyes turbánliliomok; az alkermes vérfürtei, a gyönyörű ophrisok
                  pillangótermő virágaikkal, valami csudálatos úton kerti virággá nemesítve,
                  tanúskodnak emberi lény közellétéről. Elárulja azt végre maga a lakhely, amelyből
                  a füst előjön.</p>
               <p>Az is sajátszerű kis szeszélyes menedék. Hátul van egy óriási szikla; annak van
                  egy mélyedése; ott áll bizonyosan a tűzhely, s onnan megy le egy másik odú, ahol a
                  pince van. A szikla tetején van a kürtő, melyen a füst kijő. Azután a sziklához
                  van ragasztva kőből, vályogból egy hajlék, annak van két ablaka, két szobája. Az
                  egyik ablak kisebb, mint a másik, s az egyik szoba alacsonyabb, mint a másik,
                  náddal van födve mind a kettő. Azután a kettőhöz oldalt van hozzátákolva egy
                  tornác fából, mely nyílt folyosót képez, szeszélyesen diribdarab fákból
                  összetákolt cifrázattal.</p>
               <p>De sem a kő-, sem a vályog-, sem a faépületen nem látszik, hogy miből van építve,
                  mert az olyan sűrűen be van futtatva dél felöl szőlővel, aminek ezernyi piros és
                  kék fürtei a dér festette levél közt mosolyognak, északra pedig komlóval, melynek
                  érett tobozai, mint a zöld arany fedik még a magas szikla homlokát is, aminek
                  legkopárabb teteje be van ültetve rózsás fülfűvel, hogy semmi se maradjon rajta,
                  ami nem zöld.</p>
               <p>Itt asszonyok laknak.</p>
               
            </div>
            <div type="chapter">
               <head>ALMIRA ÉS NARCISSZA</head>
               <p>Timár a rejtett tanya felé irányozta lépteit. A virágoskerten keresztül már
                  látszott valami út, mely a lakhoz vezet, csakhogy azt is úgy belepte a fű, hogy a
                  rajta járó lépése nem okozott dobajt; egész nesztelenül juthatott el a kis
                  verandáig.</p>
               <p>Semmi emberi lényt nem látott se távol, se közel.</p>
               <p>A veranda előtt azonban feküdt egy nagy fekete kutya. Abból a derék newfoundlandi
                  fajból való, amely olyan okos és tekintélyes állat, hogy az ember nem meri
                  tegezni, hanem első találkozásra per „ön” kénytelen szólítani.</p>
               <p>A fent címzett négylábú úr még azonfelül egyike volt faja legszebb példányainak,
                  óriási izmos állat; aki amint szétnyúlt a veranda előtt, termetével az egyik
                  oszloptól a másikig teljesen elfogta a tért. A fekete őr méltóztatott úgy tenni,
                  mint aki alszik, s sem a közeledő idegenről nem látszott tudomást venni, sem arról
                  a másik állatról, mely vakmerőségében minden impertinenciát elkövetett, hogy a
                  nagy állat méltóságos türelmét próbára tegye. Az pedig egy fehér cica volt, mely
                  elég arcátlan volt a végignyúlt hatalmasságon keresztül-kasul bukfen­cezni,
                  talpacskáival annak az orrát bosszantani, sőt utoljára hanyatt feküdt eléje, s a
                  roppant állat széles úszhártyás első lábát négy macskatalpa közé fogva, azzal,
                  mint valami bábuval, macska módjára játszott. A nagy fekete úrnak mikor nagyon
                  csiklandott már a talpa, visszarántotta az egyiket, s odanyújtotta neki a másik
                  lábát, játsszék azzal.</p>
               <p>És Timárnak nem az jutott eszébe, hogy héj, ha ez a nagy fekete valaki megfogja a
                  nyakamat, ugyan pórul járok vele, hanem az, hogy héj, ha Timéa meglátja majd azt a
                  kis fehér cicát, hogy meg fog majd annak örülni!</p>
               <p>Azonban a kutyától nem lehetett bemenni a hajlékba; egészen az útban feküdt. Timár
                  köhögéssel akarta észrevétetni, hogy itt valaki jár. Arra a nagy állat fölemelte
                  csendesen a fejét, végignézett a jövevényen azokkal a nagy dióbarna okos
                  szemeivel, amik úgy néznek éppen, mint az emberi szem, tudnak sírni és nevetni,
                  haragudni és hízelegni; s aztán megint letette a fejét a földre, mintha azt
                  mondaná: csak „egy” ember! Azért fel se kelünk.</p>
               <p>Timár pedig úgy okoskodott, hogy ahol a kémény füstöl, ott a konyhában tüzel
                  valaki. Ő tehát onnan kívülről elkezdett sűrű jónapokat kívánni annak a nem látott
                  valakinek odabenn, háromféle nyelven, magyarul, szerbül és románul.</p>
               <p>Mire aztán egy női hang kiszólt onnan belülről magyarul:</p>
               <p>- Jó napot! No hát jöjjön be! Ki az?</p>
               <p>- Mennék, de a kutya itt fekszik az útban.</p>
               <p>- Lépjen át rajta.</p>
               <p>- Nem fog meg?</p>
               <p>- Nem bántja az a jó embereket.</p>
               <p>Timár bátorságot vett magának keresztüllépni az útban fekvő roppant állaton; az
                  meg sem mozdult, csak a farkát emelintette meg egyszer, mintha üdvözlőleg
                  csóválná.</p>
               <p>Amint a veranda alá belépett, két ajtót látott maga előtt Timár, az egyik a kőből
                  rakott, a másik a kőből vájt odúba vezetett. Ez az utóbbi volt a konyha. Ott
                  látott a tűzhely előtt állni egy nőt, aki egy rostát tartott kezében, s azt a tűz
                  fölött forgatta. Timár tudta már, hogy ez nem valami boszorkánymesterség bűvészi
                  műtétele, hanem kukoricapattogtatás. Ezt bizony a jövevény kedvéért nem lehetett
                  félbenhagyni.</p>
               <p>Ez a pattogatott kukorica igen szépszerű eledel itt Magyarországon, s úgy hiszem,
                  nálunk senkinek sem kell azt hosszasan magyarázni, hogy milyen; a New York-i
                  világipartárlaton azonban nehány év előtt aranyérmet adtak annak a jenkinek, aki
                  Amerikában a pattogtatott kukoricakészítést fölfedezte. Ezek az amerikaiak mindent
                  is kitalálnak! Áldott jó eledel. Az ember igen jóízűt ehetik belőle, anélkül, hogy
                  valaha jóllaknék vele; mert mire eleget evett belőle, már akkorra megint
                  megéhezett.</p>
               <p>A nő, aki a tűzhelynél a nagy szakácsművészettel foglalkozott, szikár termetű,
                  barna, erős, ideges alak volt, kemény kifejezésű, összeszorított ajkakkal, de
                  szelíd, biztató szemekkel. Napbarnította arca a harmincas évek elejét vallotta
                  életkorául. Viselete nem volt olyan, mint az e vidékbeli pórasszonyoké; ment volt
                  az minden tarkaságtól; hanem azért úrias sem volt.</p>
               <p>- No jöjjön közelebb, uram, s üljön le! - szólt a nő sajátszerű rideg hangon, mely
                  amellett egészen nyugodt volt; s aztán kiöntötte a hófehérre pattogtatott
                  kukoricát egy fonott kosárkába, s megkínálta vele. Kóstolja meg. Azután egy
                  kancsót vett fel a földről, s odanyújtá azt is: „Meggybor.” Most készült az is
                  frissiben.</p>
               <p>Timár leült a székre, mellyel kínálva volt, az is sajátságos, mindenféle
                  vesszőkből mester­ségesen kanyargatott ülőhely volt, aminőt másutt nem látni. Arra
                  a hatalmas fekete ajtónálló is felállt fektéből, s odament a jövevényhez, és leült
                  vele szemközt.</p>
               <p>A nő egy marokkal adott a fekete állatnak is a sült csemegéből, mit az egész
                  műértéssel ropogtatott meg; amit a fehér cica is követni akart; hanem a legelső
                  pattogatott málé úgy beleragadt a fogába, hogy nem kellett neki több belőle, csak
                  az első lábát rázogatta tőle, mintha azzal hágott volna bele; fel is ugrott aztán
                  a tűzhelyre, s nagy érdekeltséggel pislogott bele egy mázatlan fazékba, mely a tűz
                  mellett pöfögött; abban nyilván valami ínye szerintibb étel főhetett.</p>
               <p>- Pompás egy állat! - monda Timár a nagy kutyára. - Csodálom, hogy olyan szelíd,
                  még csak rám sem mordult.</p>
               <p>- Nem bántja az a jó embert soha, uram; ilyen szelíd az, mikor bárminő idegen jön
                  ide, aki jó ember; megismeri, s nem ugatja meg; de próbáljon csak egy tolvaj
                  jönni! Azt már a sziget túlsó végén megérzi, s jaj annak, ha a foga közé kerül.
                  Borzasztó állat! A múlt télen egy ordas farkas jött át a jégen; a kecskéinkre
                  éhezett. Ott van kiterítve a bőre a szobában. Azt neki egy perc volt megfojtani.
                  Hanem a jó ember a hátára ülhet, mégsem bántja.</p>
               <p>Timárnak nagy vigasztalására szolgált ily hitelesen bebizonyítva látni, hogy ő jó
                  ember. Talán ha azokból a minapi aranyokból egypár a zsebében maradt volna, az a
                  nagy kutya egészen más képpel fogadta volna.</p>
               <p>- Nos hát, uram, honnan jött ön, és mit kíván tőlem?</p>
               <p>- Hát legelőször is bocsánatot kérek öntől, asszonyom, hogy így tüskön-bokron
                  keresztül idetörtem az ön kertjébe. A hajómat kiverte a nagy szél a túlsó partról,
                  ide kellett menekülnöm vele az osztrovai sziget mellé.</p>
               <p>- Igaz! A zúgásról hallom, hogy nagy szélnek kell lenni.</p>
               <p>Ezt a helyet oly sűrűen fogta körül az ősrengeteg, hogy a szelet csak a hangjáról
                  lehetett megtudni, ha fú.</p>
               <p>- Most aztán itt kell vesztegelnünk, míg a szél odább ereszt. Az élelmiszereink
                  pedig elfogytak, s annálfogva kénytelen vagyok a legelső tanyát felkeresni, ahol a
                  kéményt füstölni látom, s szépen megkérni a ház gazdáját, hogy nem adhatna-e
                  valami élelmiszert a hajósnépünknek, illő fizetésért.</p>
               <p>- Igenis adhatok, uram; s a fizetést is elveszem, mert abból élek. Van
                  kecskegödölyének, málélisztünk, sajtunk és gyümölcsünk. Amit kíván ön, azt
                  választhat. Azért termesztjük. Innen rendesen el szokták hordani a terményeinket a
                  szomszéd vidékből jövő kufárok hajóval. Mi kertészek vagyunk.</p>
               <p>(Még ugyan az egy nőnél több embert nem látott Timár; de minthogy az többesben
                  beszél, tehát többnek is kell itt lenni.)</p>
               <p>- Először is nagyon köszönök mindent, és mindabból fogok kérni. A hajótól majd
                  elküldöm a kormányost egypár legénnyel, hogy szállítsa el a holmit; ön pedig
                  mondja meg, asszonyom, hogy mit fizessek. Hét emberemnek van szüksége háromnapi
                  eledelre.</p>
               <p>- Ne nyúljon ön a tárcájához, uram; nálam nem fizetnek pénzzel. Mit csinálnék én
                  itt ezen a szigeten a pénzzel? Legfölebb zsiványok törnének rám, s megölnének
                  érte; így pedig minden ember tudja, hogy ezen a szigeten egy félkrajcár sincsen
                  soha, azért nyugton alszunk itten. Nálam cserevásár foly. Én adok gyümölcsöt,
                  mézet, viaszkot, gyógyfüveket, s nekem hoznak érte búzát, sót, gúnyának való
                  kelmét, edényt, vaseszközöket.</p>
               <p>- Mint az ausztráliai szigeteken.</p>
               <p>- Éppen úgy.</p>
               <p>- Jól van, asszonyom, tehát a mi hajónkon van búza is, só is, bízza ön rám, majd
                  én kiszámítom, mi ára van annak, amit ön ád, s mennyi ára annak, amit mi hozunk
                  vissza. Nem fogom önt megcsalni.</p>
               <p>- Elhiszem, uram!</p>
               <p>- De most még egy kérésem van. A hajómon van egy utazó uraság is, fiatal
                  leányával. A lányka nincs szokva a viharos hajón lételhez, s beteg lett bele. Nem
                  adhatna ön utazóimnak szállást, míg a vihar megszűnik?</p>
               <p>A nő e kívánatra sem jött zavarba.</p>
               <p>- Azt is adhatok, uram! Nézzen ide, két szűk kis szobánk van: egyben magunk
                  húzódunk meg, a másikban, ha jó ember kér szállást, megtalálja azt, amit keres:
                  nyugalmat, bár nem sok kényelmet. Ön maga, ha szintén itt akar maradni, miután
                  önre nézve idegen nő foglalja el mind az egyik, mind a másik szobát, a padlásra
                  szorul majd fel; hanem ott jó friss széna van, s a hajósok nem kényes emberek.</p>
               <p>Timár nem bírta kitalálni, miféle nő lehet az, aki szavait megválogatva, ily
                  tisztes modorban adja elő nézeteit. Ez a félig barlang kunyhó, az a körül vadon
                  sziget nem adott hozzá semmi tájékozó eszmét.</p>
               <p>- Én igen köszönöm önnek, asszonyom, szíves készségét, s azonnal sietek vissza a
                  hajóra, utasaimat idehozni.</p>
               <p>- Igen jó lesz. Hanem hát most ne arra térjen ön vissza a csónakjához, amerről
                  jött, ott a süppedékes semlyéken meg a tüskés bozótokon keresztül bajos volna
                  önnek idevezetni egy úri kisasszonyt. Van itt egy járható ösvény végig a part
                  mentében; biz az be van nőve fűvel, mert kevés ember tapossa, s az a föld mindjárt
                  begyepesedik; hanem majd elvezettetem odáig, ahol ön a csónakjára rátalál, majd
                  visszatéret aztán közelebb köthet ki, ha nagyobb ladikkal jön. Majd mindjárt
                  elvezettetem önt. Almira!</p>
               <p>Timár szétnézett, hogy melyik zugából a háznak, vagy melyik bokrából a kertnek jön
                  elő az az Almira, aki őket a járt útra vezesse. A nagy fekete newfoundlandi pedig
                  felállt, s elkezdte a farkát csóválni, olyanokat ütve vele a nyitott ajtón, mintha
                  öreg dobot verne.</p>
               <p>- No, Almira, vezesd el ezt az urat a partra! - mondá neki a nő; mire a
                  megszólított valamit mormogott Timárnak kutyanyelven, s aztán megfogva a köpenye
                  szegletét a fogaival, egyet rántott rajta, hogy no jöjjön hát.</p>
               <p>- Ah! tehát ő az az Almira, aki engemet el fog vezetni! Nagyon le vagyok érte
                  kötelezve, Almira kisasszony! - szólt Timár nevetve, s vette a kalapját és
                  puskáját; Istennek ajánlá a ház asszonyát, s ment a kutya után.</p>
               <p>Almira folyvást a köpenye szegleténél fogva vezette a vendég urat, egész finom
                  barátsággal, keresztül a gyümölcsösön, ahol vigyázni kellett az embernek, hogy a
                  sok lehullott szilvát agyon ne gázolja.</p>
               <p>A fehér cica sem maradt el, annak is tudnia kellett, hogy Almira hova viszi az
                  idegent. Hol előtte, hol utána szaladgált a puha fűben.</p>
               <p>A gyümölcsös széléhez érve, valahonnan valami magasból egy csengő hang kiálta
                  le:</p>
               <p>„Narcissza!”</p>
               <p>A hang leányé volt, benne valami szemrehányás, sok szeretet és igen sok félénkség.
                  Rokonszenvteljes hang.</p>
               <p>Timár széttekintett; először azt nézte, hogy ki szólt itten; azután meg azt, hogy
                  kinek szóltak.</p>
               <p>Azt, hogy kit szólítottak, mindjárt megtudhatta, mert a hívásra egyszerre
                  félreugrott a fehér cica, s farkát gömbölyűvé borzolva szaladt fel egyenesen egy
                  terebélyes körtefára, melynek sűrű lombjain keresztül valami fehér női ruhát
                  látott Timár kivillanni; de tovább vizsgálódnia nem lehetett, hogy ki lehet az,
                  aki Narcisszát magához hívta; mert Almira valami mély torokhangokat hallatott,
                  amik négylábú nyelven annyit jelenthetnek, hogy „mi szükség önnek oda
                  kémlelődni?”, s követni volt kénytelen a vezetőjét, ha azt nem akarta, hogy a
                  köpenyének egy darabja a foga közt maradjon.</p>
               <p>Almira igen szép útifüves ösvényen vezette őt aztán a part mentében végig, míg
                  arra a helyre rátalált, ahol csónakját elhagyta.</p>
               <p>Abban a percben nagy süvítéssel húz végig a levegőn két mocsári szalonka a sziget
                  felé.</p>
               <p>Timárnál egy perc műve volt meggondolva, hogy az minő finom estebédet adna
                  Timéának, aztán lekapni a válláról a puskáját, a két szalonkát két lövéssel
                  leszedni a levegőből.</p>
               <p>Hanem a másik percben ő maga sem állt többé a lábán.</p>
               <p>Almira abban a pillanatban, amelyben a fegyverét kilőtte, megragadta a gallérjánál
                  fogva, s mintha a villám csapta volna le, úgy vágta le a földre. Fel akart kelni;
                  de tapasztalá, hogy túlnyomó ellenféllel van dolga, akivel nem lehet tréfálni. Nem
                  bántotta őt Almira, csak fogta szépen a gallérját, s nem engedte felkelni.</p>
               <p>Timár váltig iparkodott őt kiengesztelni, nevezte Almira kisasszonynak, jó
                  barátnőjének, magyarázta neki, hogy hisz ez vadászat! Az ördög látott olyan
                  kutyát, amelyik a vadászt apportírozza; jobb lenne, ha a szalonkát keresné elő a
                  bokorból; de az nem hajlott semmi szóra.</p>
               <p>Veszedelmes helyzetének azzal szakadt vége, hogy a szigetlakó nő futva jött oda a
                  lövés hangjára, s messziről kiáltozta Almira nevét; mire aztán elereszté gallérját
                  a furcsa jó barát.</p>
               <p>- Jaj, uram! - sopánkodék a nő, árkon-bokron keresztültörve magát a veszedelem
                  színhelyére. - Elfeledtem önnek megmondani, hogy ne lövöldözzön ám, mert akkor
                  Almira lefogja. A lövésért borzasztóan haragszik. Ej, de ostoba voltam, hogy ezt
                  önnel nem tudattam.</p>
               <p>- Nem tesz semmit, asszonyom! - szólt Timár nevetve. - Ebből ugyan hatalmas
                  erdőkerülő vált volna, mondhatom. De hát lássa ön, egy pár szalonkát lőttem, azt
                  hiszem, jó lesz az estebédre a vendégeknek.</p>
               <p>- Majd megkeresem őket; ön csak menjen már a ladikjába; és ha visszajön, a
                  puskáját hagyja otthon; mert higgye el nekem, hogy már ezentúl, amint Almira
                  meglátja önnek a kezében a fegyvert, rögtön el fogja azt öntől venni. Nem lehet
                  vele tréfálni.</p>
               <p>- Dejsz azt tapasztaltam. Hatalmas egy derék kutya! Mire meggondoltam, hogy
                  védelmezzem magamat, már a földön voltam, jó, hogy a nyakamat le nem harapta.</p>
               <p>- Óh, harapni embert sohasem szokott; hanem ha valaki védni akarja ellene magát,
                  annak a karját úgy átfogja a fogaival, mintha vasbilincsbe volna téve, s aztán úgy
                  tartja, míg érte nem jövünk. No, uram, a viszontlátásig!</p>
               <p>Nem telt bele egy óra, hogy a nagyobbik csónak kikötött a sziget partján új
                  vendégeivel.</p>
               <p>Timár a hajótól a partig folyvást Almiráról és Narcisszáról beszélt Timéának, hogy
                  feledtesse a gyermekkel testi szenvedését, s a hullámoktóli félelmét. Egyszerre
                  vége lett mindkettőnek, amint a partra szálltak.</p>
               <p>Timár előrement útmutatónak, Timéa Euthym karjába kapaszkodva követte; a két
                  hajóslegény és a kormányos vitte utánuk a cserevásár megfelelő egyenértékét
                  zsákokban, saraglyára téve.</p>
               <p>Már messziről hallatszott Almira csaholása. Az az üdvözlő hang volt az, amivel az
                  eb jó ismerős közeledtét szokta jelenteni. Olyankor eléje szalad a
                  közeledőnek.</p>
               <p>Almira feleúton érte a kiszállókat, először körülcsaholta az egész társaságot,
                  azután egyenkint váltott szót a kormányossal, a hajóslegényekkel meg Timárral.
                  Majd Timéához sompolygott, s szerét tette, hogy kezet csókoljon neki; hanem amint
                  Euthymhoz ért, elcsendesült, elkezdte azt a lába száraitól felfelé végigszaglálni,
                  és aztán el nem maradt a sarkából, egyre szimatolt, és közbe nagyokat rázott a
                  fején, két fülét úgy verve össze, hogy csak úgy csattogott. Ennél a pontnál
                  bizonyos észrevételei voltak.</p>
               <p>A szigeti lak asszonya tornácába kiállva várta az érkezőket, s amint kibukkantak a
                  fák közül, erőteljes hangon e nevet kiáltá:</p>
               <p>„Noémi!”</p>
               <p>E hívásra valaki közelített a kert belsejéből. Két sor sűrű magas málnabokor
                  közül, mely mint zöld fal fölül szinte egymásba borult, jött ki egy fiatal leány.
                  Gyermekarc, gyermekidomok a kifejlődés korszakában, fehér ing és szoknya rajta, a
                  felső szoknyájának szélét felfogva tartja, s abban valami gyümölcsöt hoz, amit
                  éppen a fáról szedett.</p>
               <p>A zöld pagonyból előjövő alak olyan, mint egy idilli tünemény. Arcának finom
                  incarnatja a fehér rózsa gyöngéd testszínét leste el, mikor komolyan néz, s a
                  piros rózsáét veszi fel, mikor elpirul, s akkor aztán a homloka is elpirul. S az a
                  gömbölyűen boltozott tiszta homlok kifejezése a jóság maga, összhangzó a finoman
                  hajlott selyem szemöldökkel s a kifejezésteljes kék szemek ártatlan tekintetével,
                  vékony ajkain figyelmezés és szemérmesség. Dús hajfonadékai az aranyozott diószín
                  ritka pompájában természetes göndörséget árulnak el, s az egyik hátravetett
                  fonadék a legparányibb kis fület engedi láttatni. Az egész arc kifejezése az
                  öntudatlan szelídség. Talán az egyes vonások külön nem volnának a szobrász
                  ideáljai, talán ha márványból volna, nem is találnák szépnek; de az egész főt és
                  alakot, úgy, ahogy van, valami rokonszenves sugárzat derengi körül, mely első
                  tekintetre megigéz, és mentől tovább nézik, annál jobban megnyer.</p>
               <p>Egyik válláról le van csúszva az ing, de hogy az se maradjon fedetlen, egy fehér
                  macska áll rajta, fejével odatörlészkedve a leány arcához.</p>
               <p>A leány finom, kicsiny fehér lábai födetlenek; hiszen szőnyegen jár, a
                  legpompásabb fejedelmi bársonyszőnyegen; az őszi pázsit ki van hímezve most kék
                  veronikával és piros gerániummal.</p>
               <p>Euthym, Timéa és Timár megálltak a málnalugas végén, hogy a közeledő alakot
                  bevárják.</p>
               <p>A gyermek azzal gondolta vendégeit legszívesebben üdvözölhetni, ha megkínálja őket
                  az ölében hozott gyümölccsel. Szép piros csíkos bergamotte-körte volt az. Timárhoz
                  fordult vele legelébb is.</p>
               <p>Timár kiválasztotta a legérettebbet a gyümölcsök közől, s Timéának nyújtá azt.</p>
               <p>Amiért aztán mind a két leány egyszerre bosszúsan vállat vont. Timéa azért, mert e
                  percben a fehér cicát irigyelte annak a másik leánynak a vállán; Noémi pedig
                  azért, mert ő nem Timéát kínálta a gyümölccsel.</p>
               <p>- Ejh, te ügyetlen leány! - kiálta reá a kunyhó asszonya -, hát nem tudod elébb
                  kosárba tenni a gyümölcsöt? Úgy kell kínálnod a ruhád aljából! Te balga, te!</p>
               <p>Erre aztán a leány lángrózsává pirult, s odafutott az anyjához, ki suttogva,
                  csendesen feddé meg, hogy mások ne hallják; aztán megcsókolta a homlokát, s ismét
                  fennhangon mondá neki:</p>
               <p>- Mármost eredj; vedd át a hajósoktól, amit hoztak, rakasd le a kamarába, azután
                  töltsd meg a zsákjukat máléliszttel, a fazekaikat mézzel, a kosaraikat érett
                  gyümölccsel; s válassz ki a számukra kettőt a kecskegödölyékből.</p>
               <p>- Én nem választok - suttogá a leány -, válasszanak ők.</p>
               <p>- Bohó leány! - monda nyájas nehezteléssel a nő. - Ez bizony valamennyi
                  kecskegidót megtartana, soha egyet le nem engedve vágatni. No hát csak válasszanak
                  ők. Ne legyen senkinek panasza. Addig én az estebéd után látok.</p>
               <p>Noémi magával hívta a hajósokat, s felnyitogatá előttük a kamrát és
                  gyümölcsraktárt. Ez mindenik egy külön odú volt a sziklában, külön ajtóval
                  elzárva. Az a szikla, mely a sziget ormát képezte, egyike volt azon „jövevény”
                  köveknek, miket a geologok „erraticus” (téveteg) szirteknek, az olaszok
                  „trovanti”-knak (lelenceknek), a skandinávok ázárnak neveznek, messze fekvő
                  hegyláncból letört rokontalan szikla; egy darab mészkő a dolomitsziklák völgyében,
                  a kavicsok medrében. Ez a szikla tele volt apróbb-nagyobb üregekkel, miket az első
                  elfoglaló leleményesen felhasznált: a legnagyobbat, a felfelé menő kürtővel
                  konyhának, a legmélyebbet pincének, a legmagasbat galambháznak, a többit téli vagy
                  nyári raktáraknak. Beköltözött az istentől ideküldött sziklába, mint a vadmadár, s
                  fészket rakott benne magának.</p>
               <p>A gyermek elvégezte a hajósokkal a cserevásárt okosan és igazságosan. Áldomásul
                  még egy ital meggybort is adott mindenkinek, s jó szokás szerint felkérte őket,
                  hogy ha megint erre járnak, megint őnáluk vásároljanak; azután visszatért a
                  kunyhóhoz.</p>
               <p>Nem is várt semmi utasítást, hozzálátott a terítéshez. A veranda alatti kis
                  asztalra felteríté a finom szalmagyékényt, arra négy tányért tett kés, villa és
                  cinkalánnal. Hát az ötödiknek?</p>
               <p>Az a macskaasztalnál fog ülni. Igazán macskaasztalnál. A veranda lépcsője előtt
                  van egy alacsony fapad; annak a közepére jön Noémi számára egy cseréptányér, pici
                  kis kés, villa, kanál hozzá, a két végére pedig egy-egy fatányér Almirának és
                  Narcisszának. Azok nem kapnak kést, villát hozzá. S mikor a három vendég a ház
                  asszonyával együtt az asztalnál körüladta egymásnak a tálat, akkor a
                  macskaasztalhoz kerül az le; Noémi igazságosan oszt a maga vendégeinek; a
                  könnyebben elkölthető falatokat Narcissza tálára, a jobban megrágni valókat
                  Almirának, utoljára vesz magának. És azoknak addig hozzányúlni nem szabad, míg ő
                  meg nem fújja az ételüket, hogy meleg ne legyen; akárhogy emelgeti is a füleit
                  Almira, s akárhogy törleszkedik is asszonya vállához Narcissza. A gyerekeknek szót
                  kell fogadni.</p>
               <p>A sziget asszonya, jó vagy rossz magyar szokásból, ki akart tenni magáért vendégei
                  előtt, különösen Timárnak be akará bizonyítani, hogy nem volt rászorulva a konyha
                  az ő vadászzsákmányára. A két szalonkát elkészíté nekik haricskával; de Timárnak
                  előre megsúgá, hogy az csak kisasszonyoknak való eledel, a férfiak számára jó
                  malacpörköltet készített. Timár meg is felelt annak becsületesen; hanem Euthym nem
                  nyúlt hozzá, azt állítá, hogy már jóllakott, s Timéa rögtön felkelt az asztaltól.
                  De az olyan természetesen jött neki. Eddig is sokat nézegetett hátra arra a másik
                  vendégeskedő társaságra nagy kíváncsisággal: semmi felötlő sem volt benne, hogy
                  egyszer csak felkerekedett az asztaltul, s odakuporodott Noémi mellé a lépcsőre.
                  Hiszen a gyermekleányok mindig könnyen barátkoznak.</p>
               <p>Timéa ugyan nem értett magyarul, Noémi pedig nem értett görögül; hanem ott volt
                  kettőjök között Narcissza; az értett magyarul is, görögül is.</p>
               <p>A kis fehér cica megérté, hogy mit tesz az, mikor Timéa azt mondja, hogy „horaion
                  gation!”, s fehér kezével végigsimítja a hátát, s arra Noémi öléből áttörleszkedik
                  Timéa ölébe; a fejét fölemeli Timéa arcához, s odadörzsölgeti gyöngéden fehér
                  pofáját a fehér archoz, szép piros száját azokkal a hegyes fogaival felnyitva s
                  hamis foszforfényű szemeivel felkacsingatva reá; azután fellép a vállára,
                  körülkerüli a nyakát, s megint átvándorol Noémihoz, és onnét ismét vissza.</p>
               <p>Noémi örül annak, hogy az idegen kisasszony úgy szereti az ő kedvencét.</p>
               <p>Hanem ez a jó kedve keseredni indul, mikor arra a tudatra kezd jönni, hogy az
                  idegen leány már nagyon is szereti az ő kedvencét; egészen megtartja magának, meg
                  is csókolgatja; s hogy keserűsége még nagyobb legyen, azt is tapasztalni
                  kénytelen, hogy Narcissza milyen könnyen hűtelen lesz; milyen hamar elfogadja az
                  idegen leány gyügyögtetését, hogy hízeleg neki vissza, s mikor Noémi híja nevénél:
                  Narcissza, még csak rá sem ügyel. Azt inkább érti, hogy horaion gation (szép
                  cica).</p>
               <p>Noémi megneheztelt Narcisszára, s megfogta a farkát, hogy visszahúzza őt magához.
                  Ezért meg Narcissza éppen hozzákapott a körmével, s végigkarcolta a kezét.</p>
               <p>Timéa kézcsuklóját egy kígyó alakú, kékre zománcolt arany karperec fonta körül.
                  Mikor Narcissza megkarcolá Noémit, Timéa levonta kezén át azt a hajlós karperecet,
                  s Noémi kezére akarta azt fonni, bizonyosan azért, hogy fájdalmát enyhítse
                  vele.</p>
               <p>Noémi pedig félreérté a dolgot, azt hitte, hogy az idegen kisasszony azért a
                  karperecért meg akarja tőle venni a Narcisszát. Az pedig nem eladó.</p>
               <p>- Nem kell a karperec! Nem adom érte a Narcisszát. Tartsa meg a karperecét. A
                  Narcissza az enyém marad. Jer ide, Narcissza!</p>
               <p>S hogy Narcissza mégsem akarta megérteni a hívást, Noémi hirtelen egy jó kis
                  pofont adott neki a fejére, mire a felriadt cica keresztülugrott a padon, s
                  tüszkölve, köpködve futott fel egy diófára, onnan morgott le aztán nagy
                  nehezteléssel.</p>
               <p>Timéa és Noémi e percben egymás szemébe tekintettek, s mind a ketten valami
                  álomszerű sejtelmet láttak ki egymás szemeiből. Mint mikor az ember egy percre a
                  szemét behunyja, s e rövid perc alatt éveket álmodik keresztül, s midőn fölébred,
                  mindent elfelejtett, csak arra emlékezik, hogy álma hosszú volt.</p>
               <p>A két leány e pillanatnyi összesugárzásából szemeiknek megérzé, hogy ők valaha
                  egymás sor­sának rejtelmes intézői lesznek, hogy lesz közöttük valami közös, vagy
                  öröm, vagy fájdalom; és talán sohasem fognak arról többet tudni, mint egy
                  elfeledett álomról, hogy ők okozták azt egymásnak.</p>
               <p>Timéa felszökött Noémi mellől, s a lehúzott karperecet a házinőnek adta át, s
                  aztán odaült Euthym mellé, annak vállára téve fejét.</p>
               <p>Timár tolmácsolá az ajándékot.</p>
               <p>A kisasszony adja azt emlékül a kisleánynak. Aranyból van.</p>
               <p>Amint azt kimondta, hogy aranyból van, ijedten ejté azt ki kezéből a nő; mintha
                  igazi kígyó volna, s zavarodottan tekinte Noémire, azt sem bírta neki mondani,
                  hogy „köszönd meg szépen”.</p>
               <p>Ekkor egyszerre Almira vonta magára a figyelmet. Hirtelen felugrott fektéből, s
                  elébb egy hosszat üvöltve, magasra felnyújtott fejjel elkezdett mély, dörgő hangon
                  ugatni; volt hangjában valami az oroszlán ordításából, heves, taszítva adott
                  hangok voltak azok, a támadás kihívó szavai, s eközben nem futott előre, hanem ott
                  maradt a veranda előtt, első lábait előrefeszítve s a hátulsókkal a földet
                  tépve.</p>
               <p>A nő elsápadt. A gyalogút felől a fák közt egy alak közelített.</p>
               <p>- Így csak egy embert szokott megugatni az eb! - dörmögé a nő. - Ott jön. Ő
                  az!</p>
               
            </div>
            <div type="chapter">
               <head>AZ ÉJ HANGJAI</head>
               <p>Az, aki a part felől közelített, egy fiatal korú férfi volt; bő zubbony és
                  pantallon, vörös gyapot nyakkendő, vörös török fez volt a viselete.</p>
               <p>Arca szép; ha nyugodtan állna a festő előtt, másolatára mindenki azt mondaná, hogy
                  ez egy hős; de mikor elevenen jő eléje, mindenkinek a legelső gondolatja az, hogy
                  ez egy kém! Szabályos vonások, nagy fekete szemek, sűrű göndör haj, szép ajkak;
                  hanem azok a ráncok a szemek körül, az a bevágás az ajkszegleten, az a mindig
                  izzadt homlok és tétova tekintetű szemek azt hirdetik, hogy ez nem más, mint egy
                  rabszolga, ki csak saját érdekeit szolgálja.</p>
               <p>Almira dühösen ugatott a közeledőre, ki lanyha hetykeséggel hányta előre
                  kezeit-lábait, mint aki tudja jól, hogy másnak a gondja őt megvédelmezni. Noémi
                  csitította az ebet, amire az nem akart hallgatni; akkor aztán megfogta az egyik
                  kezével mind a két fülét, annál fogva húzta őt vissza; a kutya nyöszörgött,
                  nyikorgott a kínpadra feszített fülei miatt; hanem azért csak mégsem hagyhatta
                  abba az ugatást. Utoljára Noémi rátette a lábát a fejére, s úgy nyomta le az ebet
                  a földre. Annak azután megadta magát, lefeküdt nagy morogva, s engedte a leányka
                  lábát a nagy fekete fején nyugodni, mintha az valami lerázhatatlan teher volna
                  rajta.</p>
               <p>A jövevény pedig fütyörészve jött közelébb.</p>
               <p>Már messziről elkezdett beszélni.</p>
               <p>- Ah! Még most is megvan ez az átkozott nagy kutyátok? Hát mégsem emésztettétek
                  el? Utóbb is én magam pusztítom el. Ostoba szelindek!</p>
               <p>Mikor pedig Noémihez közel ért az ifjú ember, bizalmas mosollyal nyújtá kezét a
                  lány arca felé, mintha egy csípcsókot akarna neki adni a két ujjával, amitől Noémi
                  annál gyorsabban elkapta az arcát.</p>
               <p>- No, hát te kis menyasszonyom, még mindig olyan vad vagy? Ejh, de megnőttél,
                  amióta nem láttalak.</p>
               <p>Noémi hátrahúzott fejjel nézett a megszólítóra. Olyan csúnya arcot tudott csinálni
                  egyszerre! Szemöldeit összeráncolá, ajkait durcásan kicsücsöríté; szemeivel
                  dacosan, szúrón nézett fölfelé, még az arcszíne is elváltozott. A rózsaszín
                  egyszerre földfakóvá lett rajta. Valóban csúnya tudott lenni, mikor maga
                  akarta.</p>
               <p>A jövevény pedig azt mondá neki:</p>
               <p>- Ah! be megszépültél azóta!</p>
               <p>A leány a kutyának válaszolt:</p>
               <p>- Sunyj le, Almira!</p>
               <p>A jövevény otthonias biztonsággal lépett aztán be a veranda alá, ahol első dolga
                  volt kezet csókolni a ház asszonyának, azután szíves leereszkedéssel üdvözölte
                  Timárt, végre Euthym és Timéa előtt udvarias bókkal hajtotta meg magát, s azután
                  folyt belőle a beszéd szakadatlanul.</p>
               <p>- Jó estét, kedves napamasszony! Alásszolgája, biztos uram! Üdvözlöm önöket, uram
                  és úrhölgyem. Én Krisztyán Tódor vagyok, lovag és kapitány, ennek a tisztelt
                  asszonyságnak jövendőbeli veje. Az apáink testi-lelki jó barátok voltak; még
                  éltükben eljegyeztek bennünket egymással: Noémit és engemet. Én minden évben meg
                  szoktam látogatni az én kedveseimet a nyári mulató helyükön, hogy meglássam,
                  mekkorát nőtt már a menyasszonyom. Nagyon örülök rajta, hogy önöket is itt
                  találhatom. Uraságodhoz, akit úgy hiszem, hogy Timár úrnak hínak, már egyszer volt
                  szerencsém. Úgy tetszik, mintha e másik úr...</p>
               <p>- Csak görögül ért! - vágott a szavába Timár, s olyan mélyen dugta el zsebeibe a
                  két kezét, mintha teljesen lehetetlenné akarná tenni a jövevényre nézve azt, hogy
                  vele kezet szorítson az egyszeri találkozás öröme fejében. Biz ővele nem volt
                  olyan nehéz találkozni: egy utazó kereskedelmi biztossal.</p>
               <p>Nem is foglalkozott aztán ővele Krisztyán Tódor, hanem gyakorlatibb oldaláról
                  fogta fel az életet.</p>
               <p>- Ah! hisz itt mintha csak vártak volna! Pompás vacsora; negyedik teríték üresen.
                  Malacpörkölt! Ez az én gyönge oldalam. Köszönöm, köszönöm, kedves jó mamácska,
                  tisztelt uraim és kisasszony. Én becsületére fogok válni a vacsorának. Igen
                  köszönöm!</p>
               <p>Őt ugyan senki az elszámláltak közül egy szóval sem kínálta, hogy üljön le, és
                  tartson velük; hanem ő mindent és mindenkinek megköszönt, s azzal leült Timéa
                  üresen hagyott helyére, és hozzálátott a malacpörkölthöz, Euthymot is kínálva
                  azzal egypárszor, s nagyon csodálkozva rajta, hogy lehet keresztyén ember a
                  világon, aki azt nem szereti.</p>
               <p>Timár fölkelt az asztaltól, s a ház asszonyának azt mondá:</p>
               <p>- Az utas úr és kisasszonya el vannak törődve. Inkább nyugalomra, mint ételre van
                  szükségük. Nem lenne ön szíves fekhelyüket elkészíteni?</p>
               <p>- Mindjárt készen lesz! - mondá a nő. - Noémi! Segíts a kisasszonyt
                  levetkőztetni.</p>
               <p>Noémi fölkelt, s követte anyját és a két vendéget a hátulsó kis szobába. Timár is
                  otthagyta az asztalt, ahol az egyedül maradt új vendég nagy mohósággal takarított
                  el mindent, ami még az asztalon ennivaló volt, s aközben folyvást beszélt hátra
                  Timárhoz, s hajigálta a vállán keresztül a leszopott csontokat Almirának.</p>
               <p>- Átkozott útjok lehetett önöknek, uram, ebben a nagy szélben! Csodálom, hogy
                  vergődhettek át a Demir-kapun meg a Tatalián? - Nesze, Almira! Aztán ne haragudjál
                  rám, te ostoba! - Hát emlékezik ön még rá, uram, hogy egyszer Galacon
                  találkoztunk? - No még ez is a tied, te fekete fenevad.</p>
               <p>Egyszer aztán, amint hátranézett; úgy találta, hogy se Timár nincs ott, se Almira.
                  Otthagyták mind a ketten. Timár felment a padlásra aludni, s ezóta megágyazott
                  magának az illatos szénában; Almira pedig elbújt valami odújában a nagy
                  vándorbércnek.</p>
               <p>Akkor aztán ő is megfordította a székét; kiitta, ami a korsóban és a többi
                  vendégek poharában maradt, az utolsó cseppig, s lehasítva egy forgácsot arról a
                  székről, amelyen ült, elkezdé a fogait piszkálni, mint aki legjobban megérdemlé a
                  mai vacsorát.</p>
               <p>Este volt már; a sokat hányatott és kifáradt utasoknak talán nem is kellett
                  ringatás.</p>
               <p>Timár végigheveredett a legédesebb fűszerillatú szénában a padláson, s azt hitte,
                  hogy ma nagyon jól fog aludni.</p>
               <p>De csalódott. Sok fáradság, változatos küzdelem után legnehezebb az elalvás; az
                  egymást felváltó képek egyszerre rohanták meg agyát, mint egy zűrzavaros látvány,
                  keverve üldöző alakokkal, fenyegető sziklákkal, vízesésekkel, váromladékokkal,
                  idegen nőkkel, fekete kutyákkal, fehér macskákkal, a szél zúg, a tülök bömböl, az
                  ostor pattog, az eb üvölt, arany esik, ember kacag, suttog, kiabál
                  összevissza.</p>
               <p>Hasztalan hunyta be a szemeit, annál többet látott és hallott.</p>
               <p>S egyszer csak elkezdtek ott az alatta levő szobában beszélni.</p>
               <p>Felismerte a hangokat. A ház asszonya és az utóbbi jövevény beszéltek.</p>
               <p>A padlás deszkázata vékony volt, minden szót úgy meg kellett hallania, mintha a
                  fülébe susogták volna. Halk, lefojtott hangon beszéltek, csak néha-néha emelte fel
                  a férfi a szavát.</p>
               <p>- Hát Teréza mama, van-e sok pénzed? - ezen kezdé a férfi.</p>
               <p>- Tudod, hogy nincs. Tudod, hogy amit eladok, cserébe adom, pénzt nem fogadok
                  el.</p>
               <p>- Azt ostobául teszed. Az nekem nem tetszik. Azt én nem is hiszem.</p>
               <p>- Bizony mondom. Aki hozzám jön gyümölcsért, egyúttal másvalami árut hoz, aminek
                  meg én vehetem hasznát. Mit csinálnék én a pénzzel?</p>
               <p>- Én tudnám, mit. Nekem adnád. Te nem gondolsz énrám soha. Pedig ha Noémit
                  elveszem, hát akkor nem fizethetsz ki aszalt szilvával. Te rossz anya vagy. Nem
                  gondolsz a leányod boldogságára. Te nem segítesz engem előre, hogy jó állást
                  biztosíthassak magamnak. Most kaptam meg a kinevezést az első dragománi állomásra
                  a követségnél; de útiköltségem nincs, hogy odáig utazhassak, mert a pénzemet
                  kilopták a zsebemből, s most emiatt elvesztem a hivatalomat.</p>
               <p>A nő nyugodt hangon felelt neki:</p>
               <p>- Én nem hiszem, hogy tégedet valami hivatalba kineveztek volna, amit
                  elveszíthetsz; hanem hogy valami hivatalban vagy, amit el nem veszíthetsz, azt
                  elhiszem. Én elhiszem, hogy pénzed nincs; hanem hogy azt ellopta volna tőled
                  valaki, azt nem hiszem.</p>
               <p>- No hát ne higgy semmit. Én sem hiszem, hogy neked nincs pénzed. Kell lenni. Itt
                  csempé­szek szoktak kikötni, s azok jól fizetnek.</p>
               <p>- Csak hangosan beszélj! Igaz, hogy e szigeten csempészek is kötnek ki néha, hanem
                  azok vagy nem jönnek a kunyhó tájára, vagy ha jönnek, gyümölcsöt vesznek, s adnak
                  érte cserébe sót. Kell só?</p>
               <p>- Ne bolondozzál velem. Hát az ilyen gazdag utazók, mint amilyenek most hálnak
                  itten.</p>
               <p>- Én nem tudom, hogy gazdagok-e.</p>
               <p>- Kérj azoktól pénzt. Követelj! Ne csinálj nekem olyan szent képeket. Nekem pénzt
                  teremts, akárhonnan! Nekem hagyj fel ezzel az ostoba ausztráliai cserevásárral.
                  Szerezz aranyat, ha velem békében akarsz maradni. Különben ha egy szót szólok ott,
                  ahol kell, akkor tudod, hogy semmivé vagy téve!</p>
               <p>- Halkan szólj, te szerencsétlen!</p>
               <p>- No ugye, kérsz már, hogy halkan beszéljek? No hát hallgattass el egészen. Légy
                  jó hozzám, Teréza! Adj egy kis pénzt.</p>
               <p>- Nincs a háznál. Ne kínozz! Egy fillérem sincs. Nem is akarom, hogy legyen.
                  Átkozott előttem minden, ami pénz. Itt van, keresd össze minden ládámat, s ha
                  találsz benne valamit, vidd el.</p>
               <p>A férfi, úgy tetszik, hogy megfogadta a felhatalmazást, mert egy kis idő múlva
                  felkiáltott:</p>
               <p>- Ahá! Hát ez micsoda? Egy arany karperec.</p>
               <p>- Az. Most ajándékozta amaz idegen kisasszony Noéminak. Ha kell, vidd el azt.</p>
               <p>- Megér tíz aranyat! No ez is jobb a semminél. Ne félj, Noémi! Mikor nőül veszlek,
                  ehelyett harminc aranyat nyomó karperecet veszek neked mind a két kezedre.
                  Közepében lesz egy zafír. Nem, egy smaragd. Mit szeretsz jobban, a zafírt vagy a
                  smaragdot?</p>
               <p>Erre aztán nevetett magamagának a fiatalember. Senki sem felelt a kérdésére.</p>
               <p>- Nos hát mármost kedves Teréza mama, vess ágyat a te kedves jövendőbeli
                  vejecskédnek, a te drága kis Tódorkádnak, hadd álmodjék valami szépet az ő kedves
                  Noémijáról.</p>
               <p>- Én nem vethetek ágyat neked sehova. A mellékszobában, a padláson vendégeink
                  vannak; itt velünk egy szobában nem alhatol. Én nem akarom. Noémi nem gyerek már.
                  Eredj ki a tornác alá, ott a hárságy, aludjál azon.</p>
               <p>- Ejh, te kegyetlen, rossz szívű Teréza! Te a kemény hárságyra száműzöd a te
                  kedves egyetlen jövendőbeli vejedet.</p>
               <p>- Noémi, add oda neki fejed alól a vánkost. Nesze! itt a saját pokrócom, takaróm.
                  Aludjál jól.</p>
               <p>- Igen. De odakinn az az átkozott nagy dög, az a csúf szelindek megesz.</p>
               <p>- Ne félj tőle, majd láncra kötöm. Szegény pára! Soha sincs láncra kötve, csak
                  mikor te a szigeten vagy.</p>
               <p>Teréza asszony alig bírta előcsalogatni odújából Almirát. Szegény állat tudta már
                  előre, hogy ilyenkor az következik, hogy az ő nyakára ráteszik a láncos örvöt;
                  hanem hát hozzá volt szokva az engedelmeskedéshez, s meg hagyta magát asszonya
                  által köttetni.</p>
               <p>Az tette aztán még csak igazán elkeseredetté fogságának indító oka ellen.</p>
               <p>Amint Teréza visszament a szobájába, s Tódor egyedül maradt künn a tornácon,
                  elkezdett az eb bőszülten ugatni rá, s alá s fel táncolt azon a szűk téren, amit
                  lánca átért, neki-nekirugaszkodva egyszer, hogy ha el tudná szakítani vagy az
                  örvet, vagy a láncot, vagy azt a bodzafát kirántani gyökeréből, amihez a lánc
                  karikája volt kötve.</p>
               <p>Tódor pedig annál jobban ingerkedett vele. Tetszett neki, hogy egy állatot
                  bosszanthat, mely őt el nem érheti, s mely amiatt a dühtől tajtékzik.</p>
               <p>Odament hozzá közel, egy lábnyomnyira ahhoz a ponthoz, ameddig a kutyát a lánca
                  ereszté, ott négykézlábra állt előtte, s elkezdett a kutyára torzképeket
                  fintorgatni. Orrokat csinált neki, nyelvét öltögette rá, szeme közé köpködött, és
                  utánozta a kutya ugatását.</p>
               <p>- Hau, hau! Szeretnél, ugye, megkapni, ha lehetne? Hau, hau! No itt az orrom,
                  harapd le. Ugye nem lehet? Hej, de szép kis kutya vagy. Te csúf dög. Hau, hau!
                  Szakítsd el azt a láncot, no! Gyere birkózni. Kapd el az ujjamat, nézd, itt van az
                  orrod előtt. Tessék!</p>
               <p>Almira egyszerre a legnagyobb düh közepett megállt. Abbahagyta az ugatást. Eszére
                  tért. Gondolta magában: az okosabb enged. Magasra fölemelte a fejét, mintha le
                  akarná nézni azt a négykézláb álló másik állatot; azzal megfordult, s két hátulsó
                  lábával, kutyák szokása szerint, kettőt nagyot rúgott hátrafelé, annak a másik
                  állatnak szemét-száját teleszórva homokkal, amivel azt hozta abba a helyzetbe,
                  hogy káromkodásra fakadjon, erre az „emberi ugatásra”. Ő maga pedig visszament
                  láncostól együtt a bodzafa tövében levő odújába, s onnan elő nem jött többet, és
                  elhallgatott, csupán hideglelős nyöszörgését lehetett hallani még sokáig.</p>
               <p>Timár is hallotta azt. Nem tudott aludni. A padlás ajtaját nyitva hagyta, hogy
                  világosság legyen odabenn. Holdvilágos éjszaka volt, s azután, hogy a kutya
                  elhallgatott, mély csendesség lett a vidéken. Csodálatos csend, melynek mélaságát
                  az éjjel és a magány csendes hangjai még andalítóbbá teszik.</p>
               <p>Kocsizörej, malomkelepelés, emberszó nem hallik itt. Mocsarak, szigetek, zátonyok
                  országa ez. Egy-egy mély búgás kiált bele néha az égbe: a bölömbika hangja az, a
                  mocsárlakó madáré. Éjjel járó szárnyasok röpte húz végig elhaló akkordokat a
                  légben, s az elpihenő szél csinál eolhárfát a jegenyesudarakból,
                  végig-végigfuvallva zengő ágaik között. A vízikutya sikolt egyet a nádasban, síró
                  gyermek hangját utánozva, s a zúgó szarvasbogár koppan nagyokat a kunyhó fehér
                  falán. Körül a rengeteg oly sötét; mélyében mintha tündérek tartanának
                  fáklyatáncot, a sömlyéklakó lidérctűz ugrál a reves fák alatt csoportban, egymást
                  kergetve; a virágoskertet pedig teljes ezüstfényével árasztja el a hold, s a magas
                  mályvák rózsafüzéres jogarait ezüstszárnyú, pávaszemröpű éjpillangók csoportjai
                  rajongják körül.</p>
               <p>Milyen csodálatos otthon ez! Az álmatlan ember egészen elveszti benne a lelkét.
                  Olyan fenséges, olyan isteni magány!</p>
               <p>Csak emberhang ne vegyüljön az éj hangjai közé.</p>
               <p>De az is vegyül.</p>
               <p>Ott alant, a kunyhó két kis odújában szintén álmatlan emberek faküsznek, kiknek
                  feje alól valami rossz szellem ellopta a nyugalmat, s az éj hangjai nehéz
                  sóhajtásaikkal szaporodnak.</p>
               <p>Az egyik szobából Timár e fohászt hallja elsusogni az éjben: „Édes Jézusom!”... a
                  másik szobából e sóhaj nyög fel: „Óh! Allah!”</p>
               <p>Nem lehet aludni itt!</p>
               <p>Mi van oda alant, amitől nem lehet aludni?</p>
               <p>Amint gondolatait egymás után fűzi Timár, egy eszmére ötlik, mely arra készteti,
                  hogy elhagyja fekhelyét, s hirtelen felöltse maga alá terített kabátját, s
                  leszálljon a padlásajtóhoz támasztott hágcsón a földre.</p>
               <p>És ugyanaz a gondolatja támadt ugyanabban a percben valakinek másnak is odalenn az
                  egyik szobában.</p>
               <p>S amint Timár a ház szögletén megállva, lenyomott hangon e szót hallatá:
                  „Almira?”, ugyanakkor suttogá egy másik hang is Almira nevét a tornácra nyíló
                  ajtóból, mintha egyik hang a másiknak kísértő visszhangja volna.</p>
               <p>S erre mind a ketten meglepetve léptek egymás elé. A másik alak Teréza volt.</p>
               <p>- Ön lejött fekhelyéről? - kérdé a nő.</p>
               <p>- Nem tudok aludni.</p>
               <p>- Mit akar Almirával?</p>
               <p>- Megvallom igazán, az a gondolatom támadt, hogy vajon az az... ember nem
                  mérgezte-e őt meg, hogy úgy elhallgatott egyszerre?</p>
               <p>- Nézze ön, engem is ez a gondolat keltett fel. Almira!</p>
               <p>A hívásra előjött odújából az eb, s a farkát csóválta.</p>
               <p>- Nem. Semmi baja sincs! - szólt Teréza. - Az az ember nincs itt többé; ágya a
                  tornác alatt leheveretlen. Jer, Almira, hadd oldjalak fel.</p>
               <p>A nagy állat odalapult úrnője ölébe, s csendesen engedé lecsatoltatni
                  bőrnyaklóját, s aztán nyakába ugrott, és nyelvével végignyalta az orcáját; majd
                  meg Timárhoz fordult, s nagy toppancs lábát felemelve, kutyabecsülettudással
                  szépen paccsot adott a markába. Ismerte barátait. Azután megrázta a bőrét, hanyatt
                  heveredett; kétszer az egyik oldaláról a másikra átdobta magát, s aztán nyugodtan
                  megágyazott magának a puha homokban. Nem ugatott többet.</p>
               <p>Bizonyos lehet felőle mindenki, hogy nincs többé a szigeten az a gyűlölt
                  jövevény.</p>
               <p>Teréza közel lépett Timárhoz.</p>
               <p>- Ismeri ön azt az embert?</p>
               <p>- Egyszer találkoztam vele Galacon. A hajómra jött, s ott úgy viselte magát, hogy
                  nem tudtam tisztába jönni felőle, hogy kém-e vagy csempész. Utoljára kilöktem a
                  hajómból. Ebből áll az egész barátságunk.</p>
               <p>- S honnan jött ön arra a gondolatra, hogy az az ember megmérgezhetné Almirát?</p>
               <p>- Megmondom igazán. Minden szó, amit ide alant a szobákban beszélnek, felhangzik a
                  padlásra, ahol feküdtem; én kénytelen voltam mindent hallani, ami szóváltás önök
                  között oda alant végbement.</p>
               <p>- Azt is hallotta ön, amivel engem az az ember fenyegetett? Hogy ha ki nem
                  elégítem, akkor ő csak egy szót szól felőlünk, s akkor mi veszve vagyunk?</p>
               <p>- Hallottam.</p>
               <p>- És most mit gondol ön felőlünk? Ugyebár azt, hogy minket valami nagy,
                  megnevezhetetlen bűn terhe száműzött erre a világból kieső szigetre? Vagy hogy mi
                  itt valami napvilágot kerülő keresetet folytatunk, melynek szüksége van a
                  hallgatásra és nem ismertetésre? Vagy hogy mi itt valami hírhedett név bujdokló
                  örökösei vagyunk, kik rejtőzünk a hatalmasok szemei elől? Mit gondol ön
                  felőlünk?</p>
               <p>- Én bizony semmit sem, asszonyom! Nem töröm rajta a fejemet. Nekem vendégszerető
                  hajlékot nyitott ön egy éjszakára. Ezért köszönettel tartozom. A szél megállt;
                  holnap odább megyek, és soha többet nem gondolok arra, amit ezen a szigeten láttam
                  és hallottam.</p>
               <p>- De én nem akarom azt, hogy ön úgy menjen el innen. Ön akarata ellen meghallott
                  olyan dolgokat, amik felől önnek felvilágosítatlan maradni nem szabad. Én, nem
                  tudom okát adni, miért, de az első szembenézés óta valami kimondhatatlan becsülést
                  éreztem ön iránt; engem kínozna az a gondolat, hogy ön mitőlünk gyanúval,
                  megvetéssel távozik. Ezzel a gyanúval ön sem tud aludni e hajlék alatt, én sem. Az
                  éj csendes, éppen arra való, hogy egy keserű élet titkai elmondassanak. Aztán
                  gondolkozzék ön felőlük. Én mindent elmondok önnek, ami igaz; és csak azt, ami
                  igaz. És azután, ha meghallotta ön, hogy mi története van e puszta szigetnek, s e
                  sárkunyhónak itten, akkor nem fogja ön azt mondani, hogy holnap odább megyek, s
                  soha rájuk nem gondolok többet; hanem vissza fog jönni ide évről évre, mikor
                  hivatása erre vezérli, és meg fog pihenni egy éjszakán át e csendes födél alatt.
                  Tehát üljön ön le mellém a tornác lépcsőjére, és hallgassa meg a mi kunyhónk
                  történetét.</p>
               
            </div>
            <div type="chapter">
               <head>A SZIGETLAKÓK TÖRTÉNETE</head>
               <p>Ezelőtt tizenkét évvel Pancsován laktunk, hol férjem városi hivatalnok volt.
                  Bellovárynak hívták. Jó, fiatal, szép, derék ember volt, s mi nagyon szerettük
                  egymást. Én huszonkét éves voltam, ő harminc. Egy kisleányunk született, azt
                  Noéminek kereszteltettük. Nem voltunk gazdagok; de tehetősek. Neki volt hivatala,
                  szép háza, gyönyörű gyümölcsöskertje, szántó­földjei; én árva leány voltam, mikor
                  elvett, s kész vagyont hoztam a házhoz, megélhettünk tisztességesen.</p>
               <p>Férjemnek volt egy igen kedves barátja, Krisztyán Maxim. Ennek a fia az az ember,
                  aki most itt volt. Akkor ez tizenhárom éves volt; szép, kedves, eleven fiú; olyan
                  esze volt, mint a tűz. A két férfi, mikor én a kisleányomat ölben hordoztam, azt
                  mondá: ezeket a gyermekeket összeházasítjuk. S én úgy örültem neki, mikor a fiú
                  annak a kis ártatlannak parányi kezét kezébe vette, s azt kérdezé tőle: hát hozzám
                  jössz-e? s erre a gyermek olyan vígan nevetett.</p>
               <p>Krisztyán kereskedő volt. De nem olyan igazi kereskedő, aki érti a maga hivatását,
                  hanem csak amolyan helyben ülő kisvárosi kereskedő, aki megy a nagyobbak után,
                  kockáztat vaktában; ha nyer, jól járt vele, ha veszt, elbukik.</p>
               <p>Ő folyvást nyert, s azért azt hitte, hogy ennél egyszerűbb tudomány nincsen.
                  Tavasszal körülnézte a vidéket, hogyan állnak a vetések, s azután aszerint kötött
                  szerződést a nagyban kereskedőkkel aratás után kiadandó gabonára.</p>
               <p>Volt egy állandó megrendelője, Brazovics Athanáz nagykereskedő Komáromból. Ez
                  tavasszal nagy összeg pénzeket előlegezett neki rendesen az ősszel átadandó
                  gabonára, s azért Krisztyán kötelezve volt ugyanazt neki a megállapított árban
                  hajóira szállítani. Ez az üzlet jól jövedelmezett Krisztyánnak; de én azóta is
                  sokat gondolkoztam rajta, hogy ez nem kereskedés, hanem kockajáték, mikor valaki
                  elad valamit, ami még nincs is a világon. Brazovics sok pénzt szokott előlegezni
                  Krisztyánnak, s minthogy annak házán kívül semmi fekvő vagyona nem volt,
                  kezességet kívánt érte. Férjem elvállalta a kezességet szívesen: ő birtokos volt,
                  s Krisztyánnak jó barátja. Krisztyán nagyon könnyű életet élt; míg férjem szegény
                  naphosszant az íróasztalnál görnyedett, ó egész nap a kávéház előtt pipázott, és
                  feleselt a hozzá hasonló kalmárokkal. Hanem egyszer aztán jött az Isten ostora: az
                  1816-i rettenetes év. Tavasszal gyönyörűen állt országszerte minden vetés. Olcsó
                  gabonaárakra lehetett számítani. A Bánátban boldog volt az a kereskedő, aki
                  négyforintos búzára szerződést köthetett. Akkor nekijött egy esős nyár, esett
                  szakadatlanul tizenhat hétig egyfolytában mindennap. Minden gabona lerohadt a
                  lábán; éhínség állt be a Kánaánnak csúfolt vidéken, s ősszel húsz forint volt egy
                  mérő búzának az ára; az sem volt kapható a kereskedésre, mert a földmívelők
                  lefoglalták vetőmagnak.</p>
               <p>- Emlékszem rá - szólt bele Timár -, akkor voltam kezdő kereskedőbiztos.</p>
               <p>- Tehát abban az évben történt az, hogy Krisztyán Maxim nem bírt a szerződésnek
                  megfelelni, amit Brazovics Athanázzal kötött. Iszonyú, kimondhatatlan összeg volt
                  a különbség, amit meg kellett volna térítenie. És ekkor Krisztyán Maxim azt tette,
                  hogy összeszedé, ami csak kinnlevő pénze volt másoknál, felvett jóhiszemű
                  emberektől még kölcsön is sok pénzt, s egy éjjel hírmondatlanul megszökött
                  Pancsováról, magával vitt minden pénzt, s itt hagyta még az egyetlenegy fiát
                  is.</p>
               <p>Tehette, mert minden értéke pénzben volt; s nem ragaszkodott semmihez, amit itt
                  hágy.</p>
               <p>De hát mire való akkor a pénz a világon, ha ilyen kárt lehet vele tenni egy
                  embernek, aki nem szeret semmit, csak a pénzt?</p>
               <p>Adósságai, kötelezettségei itt maradtak azoknak a vállára, akik jó barátai voltak,
                  akik jótálltak érte. Azok között volt férjem is.</p>
               <p>S akkor előjött Brazovics Athanáz, s követelte szerződése beváltását a
                  kezesektől.</p>
               <p>Hiszen igaz, hogy ő pénzt előlegezett a megszökött adósnak, s mi ajánlkoztunk,
                  hogy a pénzét visszatérítjük. Felét jószágainknak eladtuk volna, s abból
                  kitelhetett az adósság. De ő nem irgalmazott. Az egész szerződést akarta
                  beváltani. Nem volt kérdés, hogy mennyi pénzt adott ő, hanem hogy mennyi pénzérőt
                  tartoznak őneki adni. Ötszörös nyereséget követelt. S az írás jogot adott neki
                  hozzá. Kértük, könyörögtünk előtte: elégedjék meg kisebb nyereséggel; hiszen csak
                  arról van szó, hogy kevesebbet nyerjen. Hajthatatlan volt. Minden követelését ki
                  akarta elégíttetni a kelepcébe jutott jótállókkal.</p>
               <p>De hát mire való akkor a vallás, a hit, a keresztyének és zsidók minden
                  hitágazata, ha ilyen követelést tenni szabad?</p>
               <p>Törvényre ment a dolog; a bíró ítélt, s minekünk házunkat, földünket, utolsó
                  falatunkat elfoglalták, lepecsételték, dobra ütötték.</p>
               <p>De hát mire való akkor a törvény, az emberi társaság, ha szabad megtörténni annak,
                  hogy valakit a koldustarisznyáig levetkőztessenek olyan tartozásért, mellyel ő
                  maga soha adós nem volt? Hogy nyomorulttá tegyenek egy harmadik emberért, aki
                  nevetve áll odább?</p>
               <p>Mindent elkövettünk, hogy a végveszedelemtől megmentsük magunkat; férjem maga
                  felment Budára, Bécsbe, kihallgatást kérni. Az álnok csaló, ki pénzével
                  megszökött, itt élt Törökországban, kitudtuk; folyamodtunk, hogy tartóztassák le,
                  és hozzák vissza; elégítse ő ki azt, ki ellene követeléssel fellép. És azt
                  felelték mindenütt, hogy ez nincs hatalmukban.</p>
               <p>De hát mire valók akkor a császárok, a miniszterek, a nagyhatalmak, ha egymás
                  nyomorult jobbágyait meg nem bírják védelmezni?</p>
               <p>E rettentő csapásra, mely mindnyájunkat koldusbotra juttatott, szegény férjem egy
                  éjszaka szíven keresztüllőtte magát.</p>
               <p>Nem akarta látni családja nyomorát, hitvese könnyeit, gyermeke ínségét, inkább
                  elszökött előlük a föld alá.</p>
               <p>Óh, a föld alá mielőlünk!</p>
               <p>De hát mire való akkor a férfi a világon, ha nagy baj idején nem talál más
                  segítséget, mint magára hagyni asszonyt és gyermeket s szétzúzni saját szívét?</p>
               <p>S még mindig nem volt vége a borzalomnak. Koldussá, földönfutóvá voltam már téve,
                  még istentagadóvá is akartak tenni. Az öngyilkos neje hasztalan könyörgött a
                  papnak, hogy temesse el szerencsétlen férjét. Az esperes szigorú férfi, ő nagyon
                  szent ember, ki a vallásra sokat ád; ő megtagadta férjemtől a tisztességes
                  eltemetést, s nekem látnom kellett, hogy azt az alakot, akit a bálványozásig
                  imádtam, hogy hurcolja ki a városi nyúzó a hullahordó szekéren, s hogy kaparja be
                  a temetőárokba egy simára letaposott gödörbe.</p>
               <p>De hát mire való akkor a pap a világon, ha ilyen szenvedést nem tud
                  megorvosolni?</p>
               <p>Mire való az egész világ?</p>
               <p>Még egy volt hátra, hogy öngyilkossá és gyermekgyilkossá tegyenek. Egyszerre
                  gyermekgyilkossá és öngyilkossá. Kendőmmel odaszorítám keblemhez kisgyermekemet, s
                  kimentem vele a Duna-partra.</p>
               <p>Egyedül voltam, semmi emberi teremtés nem kísért.</p>
               <p>Végigmentem kétszer-háromszor a parton, azt nézve, hogy hol lesz legmélyebb a
                  víz.</p>
               <p>Ekkor valaki megfogta a ruhámat hátulról, és visszarántott.</p>
               <p>Hátranéztem: ki az?</p>
               <p>Ez a kutya volt az.</p>
               <p>Utolsó jó barátom minden élő teremtés közül.</p>
               <p>Az osztrovai sziget partja volt az, ahol ez történt velem. Azon a szigeten volt
                  szép gyümölcsöskertünk, kis nyári mulató-lakkal. Ennek is minden szobája le volt
                  már pecsételve bírói pecséttel, s nekem csak a konyhában és a fák között volt még
                  szabad járnom.</p>
               <p>Akkor leültem a Duna-partra, s gondolkozni kezdtem. Mi vagyok én? Ember? Nő?
                  Rosszabb vagyok-e, mint egy állat? Látott már valaha valaki egy kutyát, mely
                  kölykét a vízbe fojtja, s magát is elöli? Azért sem ölöm el magamat, azért sem
                  ölöm meg a gyermekemet! Azért is élni fogok; azért is fölnevelem őt! Hogyan fogok
                  élni? Ahogy megélnek a farkasok; meg a cigányasszonyok, akiknek se házuk, se
                  kenyerük. Koldulni fogok a földtől, koldulni fogok a vízfenéktől, koldulni a fák
                  ágaitól; de emberektől nem fogok koldulni soha!</p>
               <p>Szegény férjem sokat beszélt egy kis szigetről, melyet ötven év óta alkotott a
                  Duna az Osztrova-sziget melletti nádasban. Ő vadászni járt oda őszi napokban, s
                  sokat emlegetett egy odvas sziklát, melyben zivatar elől meghúzta magát. Azt
                  mondá, hogy ez a sziget senkié. A Duna építette - senkinek. Semmi kormánynak sincs
                  még róla tudomása; egyik országnak sincs még joga azt a maga területéhez
                  számítani. Ott nem szánt, nem vet senki. Föld, fa, fű senkié. Ha senkié, hát miért
                  ne foglalhatnám én el? Elkérem azt az Istentől. Elkérem a Dunától. Miért ne
                  adhatnák nekem? Termesztek rajta kenyeret. Hogyan termesztek? Miféle kenyeret? Azt
                  még nem tudom. A szükség majd megtanít rá.</p>
               <p>Egy csónakom maradt még. Ezt nem vette észre a bíró, hogy lefoglalhatta volna.
                  Abba beleültünk, Noémi, én és Almira. Áteveztem a senki szigetére. Nem próbáltam
                  soha az evezést; de megtanított rá a szükség.</p>
               <p>Amint erre a földre kiléptem, csodálatos érzés fogott el. Mintha egyszerre
                  elfeledtem volna mindent, ami künn a világban történt velem. Valami hívogató,
                  megnyugtató csendesség fogadott itten. Amint bejártam a ligetet, a pagonyt, a
                  mezőt, már tudtam, hogy mit fogok itt csinálni. A ligetben döngtek a méhek, a
                  pagonyban virágzott a földimogyoró, a víz színén libegett a sulyom virága, a
                  partoldalban teknősbékák sütkéreztek, a fák oldalait csigák lepték el, a mocsári
                  bozótban a harmatkása érett. Uram, Istenem, ez a te terített asztalod! És a geszt
                  teli volt fiatal gyümölcsvadoncokkal. Sárgarigók hordták át annak a magját a
                  szomszéd szigetről, s a vadalma sárgult már a fákon, s a málnabokor még tartogatta
                  elkésett gyümölcseit. Tudtam már, hogy mit csinálok ezen a szigeten. Paradicsomot
                  csinálok belőle. Én, magam, egyedül. Olyan munkát teszek itten, amit egy ember
                  keze, egy asszonykéz is bevégezhet. És aztán élni fogok itt, mint az ősember élt a
                  paradicsomban.</p>
               <p>Rátaláltam a sziklára, és annak természet alkotta odúira. A legnagyobb odvában
                  szénahalmaz volt ágynak vetve. Ez szegény férjem nyughelye volt egykor. Jogos
                  örököm. Özvegyi jogom ez. Ott megszoptattam kisgyermekemet, s azután elaltattam,
                  és lefektettem a szénába, nagykendőmmel leterítve. Almirának azt mondtam: „Te itt
                  maradsz, és őrt állsz Noémi fölött, míg visszatérek”. Akkor újra áteveztem a nagy
                  szigetre. Fölkerestem még egyszer kertünket. A nyári lak verandáját nagy
                  ponyvaernyő födte; azt leoldottam. Ez jó lesz nekünk sátornak, takarónak, talán
                  majd téli öltözetnek is. Abba azután becsomagoltam, ami szerteszét hevert még,
                  konyha- és kertészeszköz, s egy nagy batyut kötöttem belőle, akkorát, hogy a
                  hátamon el bírjam vinni. Gazdagon, négylovas hintón jöttem a férjem házához, s
                  batyuval a hátamon megyek ki belőle; pedig nem voltam pazarló, nem voltam rossz.
                  És meglehet, hogy ez a batyu is lopott jószág már; sajátom ugyan mind, ami benne
                  van; de hogy elviszem azt magammal, mégis tolvajság. Nem tudom. Össze volt zavarva
                  fejemben az igaz és nem igaz, a szabad és nem szabad felőli fogalom egészen.
                  Menekültem a batyuval saját hajlékomból. A kerten végighaladva, gyönyörű szép
                  gyümölcsfáimnak mindegyikéről vágtam le nehány ágat, és a fügefákról, a
                  gyümölcstermő bokrokról sarjakat, felszedtem kötényembe az elhullott magvakat a
                  földről, s aztán - megcsókoltam a szomorúfűz ágát, mely alatt annyiszor aludtam
                  boldog álmokat. Vége volt. Soha többet arra a helyre nem tértem vissza. A csónak
                  utoljára járta meg velem a Dunát. Míg ismét visszaeveztem, két dolog aggasztott.
                  Egyik az, hogy a szigetnek nem szeretett lakói is vannak: a kígyók. Bizonyosan a
                  kőodúban is laknak azok, s én irtózom tőlük, s féltem Noémit. A másik meg az, hogy
                  ha én magam évekig meg tudok is élni vadmézzel, sulyommal és harmatkásával, s ha
                  Noémit táplálja azalatt saját keblem: de mivel tartom el Almirát. Ez a hű nagy
                  állat nem él azzal, ami engem táplál. Pedig nekem szükségem van rá; nála nélkül a
                  félelem ölne meg e magányban. Mikor batyummal visszakerültem a szikla­odúhoz, a
                  bejárat előtt egy nagy kígyófarkat láttam ugrálni, távolabb feküdt tőle a
                  leharapott fej . Ami a fej és fark közül hiányzott, azt Almira ette meg. Az okos
                  állat ott feküdt a gyermek előtt, farkát csóválva és száját nyalogatva, mintha
                  mondaná: én már megebédeltem. Attól fogva folyvást kígyókra vadászott. Az volt
                  mindennapi eledele. Télen kiásta őket a lyukaikból. Az én barátom - annak szoktam
                  hívni - talált magának e szigeten életmódot, s engem megszabadított irtózatom
                  tárgyaitól.</p>
               <p>Óh! uram, az valami leírhatatlan érzés volt, mikor az első éjszakát itt töltöttük
                  egyedül. Mikor nem volt velem más, mint egy Isten, egy gyermek és egy eb. Nem
                  merem azt fájdalomnak nevezni: közelebb volt az a gyönyörhöz. Az elhozott
                  ponyvával takaróztunk mind a hárman, s akkor ébredtünk fel, mikor a madarak
                  elkezdtek szólni.</p>
               <p>Kezdődik a munka. A vademberek munkája. Megtanított rá a szükség. Hajnal előtt
                  kell szedni a harmatkását, ezért híják úgy. A szegény asszonyok kimennek az
                  ingovány bozótjába, hol ez édes magot termő növény burjánzik; felsőruháikat
                  fölemelik, két kézzel szétterjesztve, körülforognak a bozótban, s az érett mag
                  belehull öltönyükbe. Az a manna! Az istenadta ingyenkenyér, amit a „senki
                  cselédei” esznek.</p>
               <p>Uram! Két évig éltem én e kenyérrel, s mindennap térden állva adtam hálát annak,
                  aki gondos­kodik a mezők madarairól!</p>
               <p>Vad gyümölcs, erdei méhek méze, földimogyoró, tekenősbéka, vadkácsák tojása,
                  télire eltett sulyom, csigabiga és aszalt gomba volt mindennapi eledelem. Áldassék
                  Isten, ki a maga szegényeinek ilyen gazdag asztalt terített!</p>
               <p>És azalatt éjjel-nappal küzdöttem föltett dolgommal. A geszt vadoncaiba
                  beojtogattam a nemes gyümölcsök ágait, a feltört földbe gyümölcsbokrokat, szőlőt,
                  hasznos növényeket ültettem. Gyapotnövényt és selyemkrepint vetettem a szikla déli
                  oldala mellé; termékéből durva szövetet készítettem fűzfa szövőszéken, s azt
                  viseltük. Gyékényből, sásból méhköpűket fontam, vad méhrajokat gyűjtöttem bele; s
                  az első évben már volt méz és viaszk csereárum. Molnárok, dugárusok jöttek néha a
                  szigetre; azok segítettek a nehezebb munkánál, s nem bántott senki. Tudták, hogy
                  pénzem nincsen, s fizettek munkával, szükséges eszközökkel, tudták, hogy pénzt nem
                  veszek el. Mikor aztán egyszer gyümölcsfáim elkezdtek teremni, ah! akkor már
                  gazdag voltam. S e sziget televényföldében kétszeres buján nő minden fa. Vannak
                  körtefáim, amik egy évben kétszer érlelnek gyümölcsöt; s minden fiatal fa újra
                  hajt Szent Iván-nap után. És nálam minden évben teremnek a fák. Mindig az ő
                  titkaikat tanultam, s rájöttem, hogy nem szabad a kertész keze alatt se túltermő,
                  se meddő évnek lenni. Az állat megérti, ha úgy beszélünk hozzá, mint az emberhez,
                  s én azt hiszem, hogy a fák is hallgatják és nézik azt, aki őket szeretve ápolja,
                  s megértik titkos óhajtásait, és büszkék rá, ha ők is örömet szerezhetnek annak.
                  Óh! a fák oly okos lények! Azokban lélek lakik. Én gyilkosnak tartom, aki egy
                  nemes fát kivág.</p>
               <p>Ezek az én barátaim itt!</p>
               <p>Szeretem őket! bennük élek! és általuk élek!</p>
               <p>Amit évről évre adnak, azért eljönnek szigetemre a szomszéd falvakból, a
                  malmokból, s hoznak érte cserébe azt, amit az én háztartásomhoz kell. Pénzért nem
                  adok semmit! Irtózom a pénztől. Az átkozott pénztől, mely engemet kiűzött a
                  világból, és férjemet az életből. Nem akarok pénzt látni soha.</p>
               <p>De azért nem vagyok oly ostoba, hogy készen ne legyek arra, hogy jöhetnek egyszer
                  mostoha évek, mik minden emberi szorgalmat meghiúsítanak, jöhet késői fagy,
                  jégverés; elpusztulhat az év áldása. Gondoskodtam a rossz időkről is. Sziklám
                  pinceodújában és szellős rovátkái közt el van téve, ami eltartható árucikk,
                  hordókban annyi bor, döbözökben viaszk, csomagokban gyapjú és gyapot, amennyi elég
                  lenne arra, hogy egy ínséges évben, talán kettőig is, bennünket a szükségtől
                  megszabadítson. - Tehát takaréktáram is van; de pénzem nincsen. Gazdagnak mondom
                  magamat - és egy fillér nem volt a kezemben tizenkét év óta!</p>
               <p>Mert tizenkét év óta lakom ezt a szigetet, uram: - egyedül, harmadmagammal.
                  Almirát mindig emberszámba veszem. Noémi ugyan azt mondja, hogy négyen vagyunk.
                  Nála Narcissza is számít. Bohó gyermek.</p>
               <p>Tudnak igen sokan ittlétünk felől, de ezen a vidéken az árulkodást nem ismerik. Az
                  a mesterséges zár, mely a két ország határán fenntartatik, valami örökös
                  titkolózást honosít meg az itt lakó emberek között. Senki sem kutatja a más
                  dolgát, s ösztönszerűleg rejti mindenki a titkot. Bécsbe, Budára, Sztambulba nem
                  hat el innen semmi.</p>
               <p>Aztán miért is jelentenének fel? Hiszen nem bántok semmit, nem ártok senkinek. Egy
                  darab puszta földön gyümölcsöt termesztek, amely föld senkié. Az Úristen és a
                  királyi Duna adták azt nekem, s én azt őnekik mindennap megköszönöm. Hála neked,
                  én Istenem, hála neked, én királyom!</p>
               <p>Nem is tudom, hogy van-e valami vallásom. Tizenkét év óta nem láttam sem papot,
                  sem temp­lo­mot. Noémi nem tud arról semmit. Én tanítottam olvasni, írni; én
                  beszéltem neki Istenről, Jézusról, Mózesről, ahogy én ismerem őket. Arról a
                  jóságos, minden teremtését szerető, véghetetlen irgalmú, bűnbocsátó, mindenütt
                  közel levő Istenről, arról az alázatosságában felséges, szenvedéseiben tündöklő,
                  emberiségében isteni Jézusról, s arról a népszabadság vezéréről Mózesről, a
                  pusztában éhen-szomjan bujdosó, de a szabadságot a kövér szolgálatért fel nem
                  cserélő, a jótékonyságot, a testvérszeretetet hirdető Mózesről, akinek én ismerem
                  őket; - de arról a kegyetlen, bosszúálló Istenről, arról a személyválogató
                  Istenről, arról az áldozatot követelő, cifra templomokban lakó Istenről - és arról
                  a kiváltságos Jézusról, arról a vakhitet követelő Jézusról, arról az adófizettető,
                  testvérüldöztető Jézusról - és arról a pénzzsaroló Mózesről, arról a
                  gyűlölethirdető Mózesről, arról az önző Mózesről, akiről a könyvek és a szószékek
                  és a harangok és az énekek beszélnek, ő nem tud semmit!</p>
               <p>Most már tudja ön, hogy kik vagyunk mi, és mit csinálunk itten. Tudja meg tehát
                  azt is, hogy mi az, amivel bennünket ez az ember fenyeget.</p>
               <p>Ez annak az embernek a fia, kiért férjem jótállt, aki miatt öngyilkossá lett,
                  akiért a világot, az emberi társaságot elhagytuk.</p>
               <p>Ő akkor tizenhárom éves gyermek volt, mikor így elpusztultunk, s a csapás őt is
                  érte; mert apja őt is elhagyta.</p>
               <p>Igazán nem csodálom, hogy e fiúból ilyen nyomorult ember lett.</p>
               <p>Elhagyatva, kilöketve a világba, a szemétre tulajdon apjától, idegen emberek
                  kegyelem­falatjára szorulva, megcsalatva, meglopatva attól, akit fiúi tisztelettel
                  bálványoznia kellett volna, gyönge növendék korában megbélyegezve, mint egy csaló
                  fia; csoda-e, ha ő is arra volt kényszerülve, hogy azzá legyen, amivé lett?</p>
               <p>Pedig egészen még én sem tudom, hogy mi ő; de tudok felőle sokat.</p>
               <p>Akik itt a szigeten keresztülmennek, sokan tudnak felőle valamit!</p>
               <p>Nem sok időre apja megszökése után ő is kiment Törökországba. Azt mondta, apját
                  fölkeresni megy. Egyik ember azt állítja, hogy föltalálta, a másik azt, hogy nem
                  jött nyomára soha. Némelyek azt mondják felőle, hogy apját is meglopta, pénzével
                  elszökött, s azt hirtelen elprédálta. Ezt nem tudni bizonyosan. Őtőle hiába
                  kérdezné valaki, mert ő nem mond igazat soha. Hol járt, mit tett? Arról csak
                  meséket szokott mondani, miket oly leleményesen tud előadni, hogy aki szemeivel
                  látta az ellenkezőt, még azt is zavarba hozza, hogy vajon nem igaz-e, amit mond.
                  Ma itt látják, holnap amott. Találkoznak vele Törökországban, Oláh­országban,
                  Lengyelországban, Magyarországban, s nincs nevezetes embere ez országnak, akit ne
                  ismerne, s akivel egyszer összejön, azt bizonyosan megcsalja, s akit egyszer
                  megcsalt, bizonyos lehet felőle, hogy még egyszer visszajön hozzá, s újra
                  megcsalja. Tízféle nyelven beszél, s amiféle nemzetbelinek kiadja magát, annak
                  fogadják el. Egyszer előjön mint kereskedő, másszor mint katona, majd mint
                  tengerész, ma török, holnap görög. Látták már lengyel grófnak is, orosz
                  hercegasszony vőlegényének és német csodadoktornak, ki minden betegséget
                  meggyógyító labdacsokat árult. Mi dolga van valóban a világon? Arra nem lehet
                  rájönni. Hanem egy dolga bizonyos. Ő fizetett kém. Kinek a kéme? A töröknek? Az
                  osztráknak? Az orosznak? Mind a háromnak! Talán még többnek is. Valamennyinek
                  szolgál, s megcsalja valamennyit. Évenkint több ízben megfordul ezen a szigeten.
                  Egy csónakkal jön át a török partról, s ugyanazzal megy át a magyar partra. Mi
                  dolga van neki itt és amott? Azt én nem sejthetem. Hogy azt a keserűséget, amit
                  megjelenésével nekem okoz, csak magán­kedvtelésből idézi elő, azt nagyon hiszem.
                  Azt is tudom felőle, hogy ínyenc és kéjsóvár. S nálam jóízű étel van, és fiatal,
                  serdülő leány, kit ő szeret azzal bosszantani, hogy meny­asszonyának nevezi. Noémi
                  gyűlöli őt. Pedig nem is sejti, hogy gyűlölete milyen jogosult. De én nem hiszem,
                  hogy Krisztyán Tódor csupán azért járna e szigetre. E szigetnek más titkai is
                  lehetnek, amikhez nekem semmi közöm. Ő fizetett kém. Amellett rossz-szívű ember. A
                  haja szálától a körme hegyéig meg van romolva. Minden rossz kitelik tőle. Ő tudja
                  azt, hogy én leányommal együtt ezt a szigetet csak bitorlom: semmi emberi jogom
                  nincsen hozzá. Ennek a titoknak a birtokában zsarol, bosszant, kínoz mind a
                  kettőnket. Azzal fenyeget, hogy ha neki nem adunk és meg nem teszünk mindent, amit
                  kíván, feljelent bennünket az osztrák kormánynál s a török kormánynál, s amint
                  azok megtudják, hogy a Duna közepén támadt egy új terület, mely az eddigi
                  békekötésekben nincs jelezve, azonnal országos vitát támasztanak belőle, s amíg az
                  el nem dől, kiparancsolnak belőle minden rajta lakót, mint ahogy történt az
                  Allion-hegy s a Cserna folyam közötti térrel, ami a „senki” földének van
                  kinyilatkoztatva. Egy szavába kerül ennek az embernek, hogy mindazt, amit én a
                  puszta szigeten tizenkét évi keserves fáradsággal létrehoztam, semmivé tegyen,
                  hogy ezt az édent, melyben oly boldogok vagyunk, ismét vadonná alakítsa át, és
                  bennünket ismét földönfutókká tegyen. És még több! Nekünk nemcsak a császárok
                  hivatalszolgáinak felfedezésétől kell remegnünk, hanem még a papokétól is. Ha
                  megtudják az érsekek, a pátriárkák, az archimandriták és az esperesek, hogy itt e
                  szigeten egy leány növekedik, aki még templomot nem látott keresztelője óta,
                  elveszik őt tőlem erővel, és beteszik valamely kolostorba. Érti ön már, uram, azt
                  a keserves sóhajtást - ami önt aludni nem engedé ez éjjel?</p>
               <p>Timár a hold tányérába bámult, mely a jegenyék sudarai között kezdett
                  alászállni.</p>
               <p>„Miért nem vagyok most hatalmas úr?” - gondolá magában.</p>
               <p>- Ez az ember nyomorulttá tehet bennünket mindennap - folytatá Teréza. - Nem kell
                  tőle egyéb, mint hírüladni vagy Bécsben, vagy Sztambulban, hogy itt egy új terület
                  van a Dunán, s azzal mi semmivé vagyunk téve. Senki e vidéken el nem fog árulni
                  bennünket soha, egyedül ő. De én el vagyok készülve mindenre. Hogy ez a sziget
                  létezik, annak egyedüli oka ez a szikla itt a sziget ormán. Ez tartóztatja fel a
                  Duna-ág kanyarulatát. - Egy évben, mikor a törökök verekedtek a szerb Milossal,
                  szerb csempészek három láda lőport rejtettek el e sziget rekettyebokrai között.
                  Azután sohasem jött azokért senki. Talán elfogták, meg is ölték azokat, akik a
                  lőport ide rejték. Én rátaláltam. Idehoztam e nagy szikla legmélyebb üregébe. -
                  Uram! - Ha e szigetből, mely most senkié, engem ki akarnak űzni, én e lőporba
                  kanócot vetek, a sziklát mindnyájunkkal együtt a levegőbe röpítem, s a következő
                  tavasszal, a jégzajlás után nem fogja senki e szigetnek még csak nyomát sem
                  találni itten! - Mármost tudja ön, hogy miért nem bírt elaludni ezen a helyen?</p>
               <p>Timár tenyerébe nyugtatá fejét, úgy bámult maga elé.</p>
               <p>- Még egyet mondok önnek! - szólt Teréza asszony, közelebb hajolva Timárhoz, hogy
                  suttogásig lenyomott hangját hallhatóvá tegye. - Én most is azt hiszem, hogy ez
                  embernek más oka is volt e szigeten éppen ma megjelenni, s hirtelen megint
                  eltűnni, mint az, hogy a legutolsó csárdában minden pénzét elkártyázta, s tőlem
                  akart valamit zsarolni. Ez a látogatás vagy önnek szólt, vagy ennek a másik úrnak.
                  Vigyázzon magára, akinek féltő titka van!</p>
               <p>A hold letűnt a jegenyék mögé, s keleten derengni kezdett az ég. A sárgarigók
                  füttye megszólalt a pagonyban. Reggeledett.</p>
               <p>Az Osztrova-sziget mellől hosszan vontatott tülökhang üvöltött szét a tájon.
                  Ébresztő a hajósoknak.</p>
               <p>Léptek hangzottak a porondon. Egy hajóslegény jött a part felől, jelenteni, hogy a
                  hajó indulásra készen áll már, a szél megállt, menni lehet.</p>
               <p>A kis lakból előjött a vendég Trikalisz Euthym és leánya, a szép fehér arcú
                  Timéa.</p>
               <p>Noémi is készen volt már, s a konyhán friss kecsketejből főzött reggelit a
                  vendégeknek, mihez pörkölt málé szolgáltatta a kávét s lépesméz a cukrot. Timéa
                  nem ivott belőle. A maga részét Narcisszával itatta meg, s az elfogadta az idegen
                  leány ajándékát, Noémi nagy bánatára.</p>
               <p>Trikalisz Euthym azt kérdezé Timártól, hogy hát az a másik úr hová lett, aki az
                  este érkezett ide? Timár értesíté, hogy az még az éjjel odább ment.</p>
               <p>Erre Trikalisz Euthym arca még jobban elkomorodott.</p>
               <p>Azután búcsút vettek háziasszonyuktól mindannyian. Timéa ízetlen volt;
                  panaszkodott, hogy még most is rosszul érzi magát. Timár legutol maradt, s
                  elváláskor egy török gyártmányú tarka selyemkendőt adott át Terézának, Noémi
                  számára, mit az megköszönt neki, s megígérte, hogy azt Noémi viselni fogja.</p>
               <p>- Visszajövök még ide! - monda Timár, megszorítva Teréza kezét.</p>
               <p>Aztán eltávoztak a gyepes úton csónakjukhoz. Teréza és Almira a partig kísérték
                  őket.</p>
               <p>Noémi pedig felment a téveteg szikla tetejére, s ott leülve a sűrű mohvirágok, a
                  kövér levelű szakák (sedum) közé, ábrándos kék szemeivel elbámulva merengett az
                  eltávozó csónak után.</p>
               <p>Narcissza odasompolygott hozzá, s az ölébe kuporodott, hajlékony nyakával kebléhez
                  törlészkedve.</p>
               <p>- Eredj, te hűtelen! hát így szeretsz te engem? Hát el kellett pártolnod tőlem
                  ahhoz a másik leányhoz? Csak azért, mert az szép, én pedig nem vagyok az. Most
                  aztán hozzám jössz megint, ugye, mikor az elment, most már én is jó vagyok neked?
                  Menj! Nem szeretlek többet!</p>
               <p>S azzal odaölelé mind a két karjával kebléhez a hízelgő kis bolond állatot, és
                  sima állával magához szorítá annak hízelgő fehér fejét - s a csónak után nézett.
                  Mind a két szemében ragyogott a könny.</p>
               
            </div>
            <div type="chapter">
               <head>ALI CSORBADZSI</head>
               <p>Másnap a Szent Borbála kedvező idővel haladt egész nap a Duna magyar ágán fölfelé.
                  Estig nem történt semmi nevezetes.</p>
               <p>Este jókor feküdni ment mindenki. Abban mind megegyeztek, hogy a múlt éjjel
                  keveset lehetett aludni.</p>
               <p>De Timárnak még ez az éjszaka sem volt nyugalomra rendelve. A hajón csend volt,
                  amint horgonyán pihent, csak az oldalaihoz verődő habok egyhangú loccsanása tartá
                  ébren az éjt; hanem e csenden keresztül is úgy tetszék neki, mintha szomszédjai
                  valami nagy, üdvtelen munkával volnának elfoglalva. A mellékkabinból, melyet csak
                  egy deszkafal választott el az övétől, mindenféle hangok tévedeztek át hozzá, mint
                  hogyha pénz csörög, mint mikor dugót húznak ki egy üvegből, mintha kalánnal
                  forgatnak valamit egy pohárban, mint ha valaki a kezeit összecsapja, mint ha éjjel
                  mosdani kezdenek; és aztán ismét ez a sóhaj a múlt éjről: „óh Allah!”</p>
               <p>Végre halk kocogtatást hallott a szobáját elválasztó közfalon.</p>
               <p>Trikalisz Euthym hívta őt.</p>
               <p>- Uram, jöjj át hozzám!</p>
               <p>Timár hirtelen felöltözött, s átsietett a szomszéd kabinba.</p>
               <p>Abban két ágy volt, s a kettő között egy asztalka. Az egyik ágy függönnyel volt
                  eltakarva, a másikon feküdt Euthym. Az asztalkán állt egy szekrény és két
                  üvegcse.</p>
               <p>- Parancsol, uram? - szólt Timár.</p>
               <p>- Nem parancsolok: kérek.</p>
               <p>- Valami baj van?</p>
               <p>- Mindjárt nem lesz semmi. Én meghalok. - Magam akarom. Mérget vettem be. Ne
                  csinálj zajt. Ülj le mellém, és hallgasd végig, amit beszélek. Timéa nem ébredhet
                  fel; mákonyt itattam vele, hogy mélyen aludjék. Mert ebben az órában nem szabad
                  neki ébren lenni. Ne szólj közbe. Annak, amit te mondasz nekem, én már egy óra
                  múlva semmi hasznát sem veszem; neked pedig nagyon sokat kell elmondanom, s időm
                  rövid, ez a méreg gyorsan öl. Ne kapkodj semmihez. Itt van kezemben az ellenméreg,
                  ha megbántam volna, visszatérhetnék. De nem akarok. És igazam van. Tehát ülj le,
                  és figyelj szavaimra.</p>
               <p>Az én nevem nem Trikalisz Euthym, hanem Ali Csorbadzsi, egykor Kandia kormányzója,
                  utóbb khazniár Sztambulban. Te tudod, mi történik most Törökországban. A szultán
                  újít, s az ulémák, a dere-bégek és szandzsák-bégek lázongnak. Ilyenkor az
                  emberélet olcsó. Az egyik fél ezerével öleti le azokat, akik nem értenek vele
                  egyet, a másik fél ezerével gyújtogatja fel a hatalmon levők házait, s nincs olyan
                  magasan álló fő, ki uralkodója kezétől és rabszolgája kezétől bizton nyughatnék. A
                  sztambuli kajmakám nemrég hatszáz előkelő török urat fojtatott meg Sztambulban, s
                  őt magát tulajdon rabszolgája gyilkolta le a Sofia-mecsetben. Magát a szultánt a
                  galatai hídon megtámadta Sejk Szatsi dervis, és halállal fenyegeté. Minden újítás
                  embervérbe kerül; a legelső angol gőzös megjelenését a Boszporuszon kétszáz
                  kaikdzsi (csónakász) levágott feje üdvözölte. Mikor Edrenét meglátogatta a
                  szultán, huszonhat előkelő férfit fogtak el, húszat lefejeztek, hatot kínpadra
                  vontak; azok rémmeséket vallottak az ország nagyjai ellen. Aztán megfojtották
                  őket. Akkor üldözőbe vétettek azok, akikre rávallottak: ulémák, főtisztek, basák,
                  miniszterek; nem volt az üldözés nyilvános. A gyanús országnagyok eltűntek
                  hírmondás nélkül. A szultán titkárja, Vaffát efendi elküldetett Szíriába, s
                  útközben a drúzok agyonverték; Pertev basát az edrenei kormányzó, Emin basa ebédre
                  hívta magához, s mikor az ebéd végén hozták a feketekávét, tudtára adá, hogy a
                  szultán kívánatára neki a findzsában mérget kell meginni. Pertev csak azt kérte,
                  hogy a saját magával hordott mérget keverhesse kávéjába, mert az biztosabban öl;
                  azzal megáldotta a szultánt, megmosakodott, imádkozott, és meghalt. Mai nap minden
                  török főúr ott hordja pecsétnyomó gyűrűjében a mérget, hogy mikor rákerül a sor,
                  készen legyen.</p>
               <p>Én jókor megtudtam, hogy most rajtam a sor.</p>
               <p>Nem voltam összeesküvő; de volt két nagy okom rá, hogy a halálra meg legyek érve.
                  Az egyik a pénzem, a másik a leányom.</p>
               <p>A pénzem kellett a khaznénak, a leányom kellett a szerájnak.</p>
               <p>Meghalni nem nehéz, arra kész vagyok; de leányomat nem adom a szerájnak, sem
                  koldussá tenni nem engedem.</p>
               <p>Elhatároztam magamat, hogy kijátszom ellenségeimet, s megszököm leányommal és
                  vagyonommal.</p>
               <p>A tenger felé nem szökhettem, mert ott az új kerekes hajókkal utolérnek. Készen
                  tartottam útlevelemet Magyarországba; mint görög kereskedő, hosszú körszakállamat
                  levágtam, s álutakon eljutottam Galacig. Ott lehetetlen volt szárazföldön tovább
                  menekülnöm. Ezért fogadtam fel hajódat, s pénzemen búzát vásárolva, ily alakban
                  hoztam azt magammal, így legkevésbé lophatták el tőlem. - Mikor hajótulajdonosod
                  nevét megmondád, nagyon meg­örül­tem rajta. Brazovics Athanáz nekem rokonom; Timéa
                  anyja görög leány volt, az ő családjából való. Sokszor tettem jó szolgálatokat
                  ennek az embernek, s most azoknak viszonzását kérem. Allah nagy és bölcs! Sorsát
                  senki ki nem kerülheti. Te sejtetted már, hogy én menekülő vagyok, bár nem voltál
                  tisztában felőle, hogy gonosztevő-e vagy politikai üldözött; hanem azért
                  kötelességedhez képest, mint hajóvezető a rábízott utast, elősegítél gyors
                  menekü­lé­semben. Csodamódon átjutottunk a Vaskapu szikláin és örvényein;
                  vakmerően elmenekültünk az üldöző ágyúnaszád elől; játszva kerültük ki az orsovai
                  vesztegzárt és vizsgálatot, s mikor már a rémek óriásai hátunk mögött voltak,
                  akkor egy utamba akadt szalmaszálon át beleesem a sírba.</p>
               <p>Az az ember, ki tegnap este utánunk jött a rejtett szigetre, a török kormány kéme.
                  Én ismerem őt, s ő is rám ismert bizonnyal. Senki nem bírta nyomomat kiszaglászni,
                  egyedül ő. Most elém került, s már Pancsovánál készen várnak rám. - Ne szólj
                  közbe. Tudom, mit akarsz mondani. Azt, hogy ez már magyar föld, s egyik ország
                  kormánya sem szolgáltatja ki a másiknak politikai menekültjét. Csakhogy engem nem
                  úgy fognak üldözni, mint politikai menekültet; hanem mint tolvajt. Nincs igazuk.
                  Csak a magamét hoztam el, s ha az államnak követelése van rajtam, ott hagytam
                  huszonhét házamat Galatában, abból megveheti; de azért mégis azt fogják utánam
                  kiáltani, hogy tolvaj vagyok, a khazné pénzét raboltam el, s a szökevény
                  tolvajokat Ausztria is ki szokta adni Törökországnak, ha a török kémek rájuk
                  akadhatnak. Ez az ember engem megismert, s azzal végem van.</p>
               <p>(A beszélőnek nehéz veríték gyöngyözött elsárguló homlokán. Arca olyan volt, mint
                  a viaszk.)</p>
               <p>- Adj egy ital vizet, hogy tovább beszélhessek.</p>
               <p>Még sok mondanivalóm van.</p>
               <p>Magamat meg nem menthetem többé, de azáltal, hogy meghalok, megmentem leányomat és
                  az ő vagyonát. Allah akarta így, s ki futhat ki az ő árnyékából?</p>
               <p>Azért fogadd meg énnekem a te hitedre és becsületszavadra, hogy végrehajtod
                  mindazt, amit rád bízok.</p>
               <p>Legelőször is, mikor halva leszek, nem temettetsz el sehol a parton. Nem is
                  kívánhatja muzulmán, hogy őt keresztényi módon temessék el; hanem eltemettetsz
                  hajós szokás szerint, ponyvába varrva s nehéz köveket kötve lábamhoz és fejemhez,
                  s ahol legmélyebb a Duna, oda lebocsátasz. Ezt cselekedd, fiam, velem.</p>
               <p>És azután a hajót okosan vezéreld Komáromig. Timéának jól gondját viseld.</p>
               <p>Itt e szekrénykében van készpénzem. Ezer arany az egész. A többi vagyonom a
                  zsákokban fekszik, búza alakban. Egy írást hagytam asztalomon, melyet te tégy el;
                  mert abban bizonyítom és elismerem először azt, hogy sok dinnyeevéstől dysenteriát
                  kaptam, s abban halok meg, másodszor azt, hogy készpénzem csupán ezer arany;
                  nehogy téged vádoljon valaki, vagy azzal, hogy halálomat okoztad, vagy hogy
                  pénzemből eltettél.</p>
               <p>Neked nem ajándékozok semmit. Te a magad jó szívéből cselekszel, s azért
                  megjutalmaz téged a te Istened. Jobb adósnak nem hitelezhetnél.</p>
               <p>S azután Timéát elviszed Brazovics Athanázhoz, és megkéred, hogy fogadja őt
                  leányának. Egy leánya már van; hadd legyen ez annak testvére. Add át neki a pénzt,
                  fordítsa a gyermek javára. És add át neki a hajóterhet, és kérd meg, hogy legyen ő
                  maga jelen, mikor a zsákokat kiürítik, mert én jó tiszta búzát hoztam, hogy ki ne
                  cseréljék. Érted?</p>
               <p>(A haldokló égő szemekkel tekinte Timár szemeibe, és magában küzdött.)</p>
               <p>- Mert...</p>
               <p>(Megint elhallgatott.)</p>
               <p>- Mondtam valamit? Valamit akartam mondani, de agyam zavarodik. Milyen vörös ez az
                  éjszaka. Milyen vörös ez a hold az égen. Igen. A „vörös
                     félhold”...</p>
               <p>(Itt egy mély nyöszörgés ragadta meg figyelmét, mely Timéa ágya felől jött, s
                  egyszerre másfelé ragadta gondolatait. Ijedten emelkedett fel ágyából, s valamit
                  keresett vánkosa alatt reszkető kezekkel, és szemei üvegfényben ragyogva meredtek
                  elő.)</p>
               <p>- Ah! ezt majd elfeledém, Timéa! - Hiszen Timéának álomitalt adtam; ha fel nem
                  ébreszted jókor, örökre elalszik. Itt ez üvegcsében valami ellenszer. Amint én
                  meghalok, vedd ezt, és homlokát, halántékait és a szívgödrét dörzsöld be vele
                  erősen, míg fölébred! Ah! szinte magammal vittem őt is. Pedig nem akarom. Neki
                  élni kell. Ugye fogadod hitedre, becsületedre, hogy fölébreszted őt, hogy életre
                  hozod, hogy nem hagyod örökre elaludni?</p>
               <p>A haldokló görcsösen szorítá melléhez Timár kezét; a halálküzdelem látszott már
                  eltorzult vonásain.</p>
               <p>- Miről is szóltam az elébb? Mit akartam még mondani? Mi volt az utolsó szavam?
                  Úgy? Igen, a „veres félhold”!
               </p>
               <p>A nyitott ablakon át a fogyó hold féltányéra sütött be veresen a ködöktől, amikből
                  kiemelkedék.</p>
               <p>Vajon erről beszélt a haldokló delíriumában!</p>
               <p>Vagy erről jutott valami eszébe?</p>
               <p>- Igen: a „veres félhold”! - suttogá még egyszer, Timárt
                  odavonva magához, s aztán a halálgörcs örökre becsukta ajkait; röviden kínlódott,
                  és meghalt.</p>
               
            </div>
            <div type="chapter">
               <head>AZ ÉLŐ ALABÁSTROM</head>
               <p>Timár egyedül maradt egy halottal, egy halálosan alvóval s egy eltemetett
                  titokkal.</p>
               <p>Mindnyájukat takarta a csendes éjszaka.</p>
               <p>S az éjszaka árnyai így susogtak:</p>
               <p>Nézd! Ha te most nem teszed azt, ami rád van bízva, ha e halottat a Dunába nem
                  dobod; ha azt az alvót fel nem költöd, hanem engeded csendesen átaludni a
                  másvilágra, mi lesz akkor? Az áruló már följelenté azóta Pancsován a szökevény
                  Csorbadzsit; ha te megelőznéd, s Pancsova helyett Belgrádon kötnél ki, ott
                  jelentenéd fel; a szökevény kincseinek egyharmada törvény szerint a tied lenne.
                  Úgyis senkié az már, az apa meghalt, a leány, ha te fel nem ébreszted, alszik
                  örökre. Egyszerre milyen gazdag ember lennél! A gazdag ember derék ember, a
                  szegény ember pedig csak komisz ember!”</p>
               <p>Timár azt felelé vissza az éj árnyainak: „tehát csak hadd legyek én ilyen komisz
                  ember”, s hogy elnémítsa a suttogó árnyakat, betette a kabin ablakát. Valami
                  félelem fogta el, ha arra a vörös holdra tekintett. Azt hitte, ettől jönnek azok a
                  rossz suttogások. Mintha az magyarázná meg a holt ember végszavait arról a „vörös
                  holdról”.</p>
               <p>Félrehúzta a függönyt Timéa fekhelye felől.</p>
               <p>Mint egy élő alabástrom szobor feküdt ott a leány, keble lassú pihegéssel szállt
                  és emelkedett, ajkai félig nyílva, szemei lezárva, arcán a halál túlvilági
                  komolysága.</p>
               <p>Fél keze feje körül elomlott fürteihez volt emelve, a másikkal éji öltönye ráncait
                  tartá keblén összeszorítva.</p>
               <p>Timár remegve nyúlt hozzá, mintha egy elbűvölt tündéralakot tapintana, kinek
                  érintésétől a szegény halandó életvesztő szívfájdalmakat kap. Az üvegcsében levő
                  illó szesszel elkezdé az alvó halántékait bedörzsölni. És aközben folyvást figyelt
                  arcára, és gondolá magában:</p>
               <p>„Téged hagynálak én meghalni, te gyönyörű alak? Hát ha igazgyöngyökkel volna telve
                  ez a hajó, s az mind az enyim lenne, ha te meghalnál, mégsem engedném, hogy örökre
                  alva maradj. Nincs akkora gyémánt a világon, amit örömestebb lássak, mint a te két
                  szemedet, mikor az fel fog nyílni.”</p>
               <p>Az alvó arc pedig semmit sem változott a homlokán és halántékain tett
                  bedörzsölésre; két összeérő vékony szemöldöke ráncot sem vont homlokán, midőn az
                  idegen férfi kezei érinték.</p>
               <p>Az utasítás azt mondá, hogy szívgödrét is be kell az ellenszerrel dörzsölni.</p>
               <p>Timár kénytelen volt a leány kezéhez nyúlni, hogy azt kebléről elvonja.</p>
               <p>A kéz legkisebb ellenállást nem tett. Zsibbadt volt az és hideg.</p>
               <p>Olyan hideg volt az egész alak. Szép és hideg, mint az alabástrom.</p>
               <p>Az éjszaka árnyai ezt susogták:</p>
               <p>„Nézd, minő gyönyörű idomok! Ajk nem érintett ezeknél szebbeket soha. Ki tudná
                  meg, ha megcsókolnád?”</p>
               <p>De Timár azt felelé az éj árnyai közt saját magának: „Nem, te nem loptál még
                  életedben soha semmit: ez a csók pedig tolvajság volna.” S azzal odavonta a perzsa
                  szőnyegtakarót, mit a leány álmában lehajított magáról, s azzal válláig
                  betakargatva az egész alakot, a szőnyeg alatt dörzsölé be ujjaival a szeszt az
                  alvó alak szívgödrébe, s hogy ment legyen minden kísértettől, folyvást a lány
                  arcát nézte azalatt. Olyan volt az, mintha egy oltárképet nézne, melyről a hideg
                  sugárzik.</p>
               <p>Egyszer aztán felnyíltak a sötét szempillák, s a két szem sötéten, ragyogástalanul
                  tekintett elő. Az álomlihegés megszűnt, s Timár érzé, hogy a szív keze alatt
                  erősebben ver.</p>
               <p>Akkor visszahúzta kezét.</p>
               <p>Az erős szeszt az üvegben odatartá a leánynak, hogy szagolja.</p>
               <p>Timéa ébredezett, mert fejét elfordítá az üvegtől, és szemöldeit összevonta.</p>
               <p>Timár halkan szólítá őt nevén.</p>
               <p>Arra hirtelen felszökött fektéből a leány; s felkiáltva: atyám! ágya szélén ülve
                  maradt. És azután maga elé bámult mereven.</p>
               <p>A szőnyegtakaró ölébe lecsúszott, s az éji öltöny lehullott vállairól; olyan volt,
                  mint egy antik mellszobor.</p>
               <p>- Timéa! - szólítá őt Timár, s felhúzta meztelen vállaira a lecsúszott
                  csalánszövetet. A leány nem vette azt észre.</p>
               <p>- Timéa, önnek az atyja meghalt! - monda neki Timár, s a leány arca, alakja nem
                  mozdult sem ettől a szótól, sem attól, hogy öltönye fedetlenül hagyta keblét. Nem
                  érezett semmit.</p>
               <p>Timár átfutott kabinjába, s rögtön sietett vissza kávéfőző gépével; lázas
                  sietséggel erős fekete­kávét főzött; össze is égette a kezeit vele, s mikor az
                  készen volt, odament vele a leányhoz, karjával magához szorította a fejét,
                  ujjaival erőszakosan kinyitotta a száját, s fejét hátravonva, kényszeríté őt a
                  kávét lenyelni.</p>
               <p>Addig csak a merevség ellenállásával volt küzdelme; de amint a leány a keserű,
                  meleg italt lenyelte, egyszerre oly erővel taszítá el magától, hogy a csésze is
                  kihullott kezéből, s akkor ágyára veté magát a leány, magára rántá takaróját, s
                  elkezdtek a fogai hangosan vacogni.</p>
               <p>- No, hála Istennek, most már él, mert a hideg leli! - fohászkodék Timár. - Most
                  már lássunk hozzá a hajóstemetéshez.</p>
               
            </div>
            <div type="chapter">
               <head>A HAJÓSTEMETÉS</head>
               <p>Az óceánon ez természtesen megy. Aki meghal, ponyvába varrják, golyót kötnek a
                  lábára, s kidobják a vízbe. A korallok majd benövik sírját.</p>
               <p>Hanem a dunai hajón meghalt embert kidobni a Dunába egy kis felelősséggel jár.
                  Hiszen ott van a part; a parton falvak, városok, azokban pap és harang arra való,
                  hogy a megholtat szentelt földbe eltemessék, elharangozzák; azt nem szabad csak
                  úgy saját kívánsága szerint a vízbe vetni.</p>
               <p>Pedig Timár értette azt nagyon jól, hogy miért kell annak mégis úgy történni.</p>
               <p>Nem jött miatta zavarba.</p>
               <p>Mielőtt a hajó fölszedte volna a horgonyt, tudatta kormányosával, hogy halott van
                  a hajón. Trikalisz meghalt.</p>
               <p>- Tudtam, hogy valami veszedelem jön - monda Fabula János -, amint a viza versenyt
                  úszott a hajónkkal, az halált jelent.</p>
               <p>- Szálljunk ki itt a falu alatt a partra, s kérjük meg a papot, hogy temesse el. A
                  holtat tovább nem vihetjük a hajón, mert úgyis pestises hírben állunk.</p>
               <p>Fabula uram nagyot köhintett rá, s azt mondta, hogy meg lehet próbálni.</p>
               <p>Az a falu ottan Pleszkovác, amelyet a hajóról legközelebb érnek, gazdag helység;
                  esperese van és kéttornyú temploma. Az esperes szép, deli termetes férfi, hosszú
                  rengő fekete szakállal, ujjnyi vastag szemöldökkel s igen szép éneklő hanggal.</p>
               <p>Ez is ismerte Timárt. Sokszor járt hozzá búzát vásárlani; az esperesnek sok eladó
                  terméke volt.</p>
               <p>- No fiam, most rosszkor jöttél! - kiálta rá az esperes, mikor az udvaron
                  meglátta. - Rossz termés volt, s azt is mind eladtam régen. (Pedig akkor is ott
                  csépeltek még az udvaron és szérűn.)</p>
               <p>- Ezúttal én hozom a termést! - monda Timár. - Halottunk van a hajón; kérjük
                  főtiszte­lendőségedet, hogy jöjjön oda, s temesse el szokott szertartással.</p>
               <p>- Hja fiam, az nem addig van! - veté ellen az esperes. - Meggyónt-e az a
                  keresztyén ember? Fölvette-e az utolsó szentségeket? Bizonyos vagy-e róla, hogy
                  nem volt unitus? Mert én különben el nem temetem.</p>
               <p>- Ezekből bizony mind semmi sincs. A hajón mi nem hordunk gyóntató papot; meghalt
                  a jámbor csak úgy a maga emberségéből, minden segítség nélkül, ahogy a hajósok
                  szoktak. Hanem hát ha nem akarja egész szertartással eltemetni főtisztelendőséged,
                  hát legalább adja ki azt nekem írásban, hogy én igazolhassam magamat az elhunyt
                  rokonai előtt, hogy miért nem adtam meg neki a kellő végtisztességet; mi aztán
                  majd eltemetjük magunk itt valahol a parton.</p>
               <p>Az esperes kiadta neki a bizonyítványt a temetés megtagadásról; hanem erre meg
                  aztán a cséplő és nyomtató parasztok fogtak neszt.</p>
               <p>„Micsoda? Eltemetni egy beszenteletlen halottat itt az ő határukban? Hisz olyan
                  bizonyos, hogy azt a határt elveri akkor a jégeső, mint a tízparancsolat. De iszen
                  halottat ne próbáljon valaki más falunak ajándékozni, akárhonnan hozta, mert az
                  senkinek sem kell. Először jégesőt hoz az idénre, pedig éppen most közelget a
                  szüret, ez az utolsó reménysége a gazdának; másodszor jövő esztendőre vámpír lesz
                  az ily módon eltemetettből, aki mind magához szívja az esőt és a harmatot.”</p>
               <p>De még azzal biztatták Timárt, hogy agyonverik, ha kihozza a halottját abból a
                  hajóból.</p>
               <p>S nehogy orozva eltemesse valahol a parton, négy markos legényt kiválasztottak,
                  hogy üljenek fel a hajójára, s kísérjék el egynapi járóföldig, míg a határukon túl
                  lesz, ott azután csináljon a maga halottjával, amit akar.</p>
               <p>Timár úgy tett, mint aki dühösködik, s engedte a négy kísérőt hajójára
                  felszállni.</p>
               <p>Az ott maradt hajóslegények azalatt már összeácsoltak egy koporsót, s a halottat
                  bele­fektették; csak a födelet kellett rászegezni.</p>
               <p>Timárnak első dolga volt Timéát megtekinteni. Azon egészen kitört a láz; forró
                  volt a homloka, de arca még akkor is fehér. Nem volt öntudatánál. Az egész
                  temetkezési előkészületekből nem tudott semmit.</p>
               <p>- Így már jól van! - monda Timár, s azzal fogta a festékesbögrét, és nekiállt a
                  koporsófödélnek, ráfesteni Trikalisz Euthym nevét és halála napját szép cirill
                  betűkkel. A négy szerb legény ott állt a háta mögött, és szótagolta, amit ír.</p>
               <p>- No, fess rá te is egy betűt, míg én dolgom után látok! - kínálá a pamacsot az
                  egyik bámészkodónak. Az kapott rajta, hogy tudományát bebizonyíthatja, s olyan
                  X-et pingált a deszkára; amilyent csak valaha S-nek olvastak a szerbek.</p>
               <p>- Látod, milyen szépen tudsz - magasztalá a betűfestőt Timár, s aztán egy másikat
                  kínált meg vele. - Derék fiú vagy te is. Mi a neved?</p>
               <p>- Berkics Józó.</p>
               <p>- Hát téged hogy hínak?</p>
               <p>- Jaksics Mirko.</p>
               <p>- No, isten éltessen sokáig. Igyunk együtt egy pohár sligovicát.</p>
               <p>Az megtörtént akadály nélkül.</p>
               <p>- Engem pedig Mihálynak hínak, a másik nevem hozzá „Timár”. Jó név, ha akarom,
                  magyar, ha akarom, török, ha akarom, görög. Csak híjatok Mihálynak.</p>
               <p>- Zbogom Mihály!</p>
               <p>Tehát Mihály minden percben befutott a kajütbe, megnézni, hogy Timéa hogy van.
                  Annak láza volt, önkívületben volt. Timárt ez nem ejté kétségbe; azt tartá, hogy
                  aki a Dunán jár, az egész patikát magával hordja, mert a hideg víz mindent
                  meggyógyít. Egyszerű tudománya abból állt, hogy hideg vizes kendőket rakott a
                  leány homlokára s lábszáraira, szorgalmatosan felváltva azokat, mikor
                  átmelegedtek. Már Priessnitz előtt tudták azt a hajósok.</p>
               <p>A Szent Borbála aztán haladt csendesen fölfelé a magyar part mentében egész
                  naphosszant. A szerb legények hamar megbarátkoztak a hajóslegényekkel, segítettek
                  nekik az evezőt húzni, ezek viszont sütöttek nekik a hajó tűzhelyén
                  zsiványpecsenyét.</p>
               <p>A halott kinn feküdt a födözeten, leterítve egy tiszta lepedővel; ez volt a
                  szemfödél.</p>
               <p>Estefelé azt mondá Mihály az embereinek, hogy ő most feküdni megy, mert már két
                  éjjel nem aludt; a hajót csak vontassák, amíg tökéletesen be nem sötétedik, akkor
                  vessenek horgonyt.</p>
               <p>Pedig még ezen az éjszakán sem aludt; ahelyett, hogy saját kabinjába ment volna,
                  Timéa lakrekeszébe lopózott, s az éji lámpát elrejtve egy üres ládába, hogy a
                  világa ki ne lássék, egészéjjel ott ült a leány ágya mellett, és leste annak
                  lázálmait, s az előre elkészített hideg vízzel borongatá forró tagjait. A szemeit
                  le nem hunyta egy percre.</p>
               <p>Jól hallotta, mikor a horgonyt levetették, s a hajó megállt, s azután elkezdett a
                  hullám ismét locsogni a hajó párkányai körül. A födélzeten még sokáig dödörögtek a
                  férfiak, s aztán lassankint lefeküdtek aludni.</p>
               <p>Hanem éjféltájon hallá, mintha valami tompa tárgyat ütnének kalapáccsal.</p>
               <p>- Ez egy szeg feje, amire egy darab posztót tettek! - mondá magában.</p>
               <p>Aztán egy nehéz zuhanás következett, valami vízbe hulló nagy tárgy loccsanása.</p>
               <p>Azután elcsendesült minden.</p>
               <p>Mihály megvárta ébren, míg megreggeledett, s a hajó ismét megindult. Mikor egy
                  órányira haladtak, akkor előjött a kabinból. A leány csendesen aludt, s forrósága
                  megszűnt.</p>
               <p>- Hová lett a koporsó? - ez volt Mihály első szava, amint kilépett.</p>
               <p>A szerb legények dacosan léptek eléje.</p>
               <p>- Azt megterheltük kővel, s a halottal együtt a vízbe dobtuk, hogy nekünk azt
                  sehol a mi partunkon el ne temethessétek, senkit szerencsétlenné ne tegyetek.</p>
               <p>- Mit tettetek, gonosztevők! Hisz ezért most engemet majd előfog a vármegye;
                  számon kérik az eltűnt utazót; még rám fogják, hogy én sikkasztottam el. Most
                  nekem erről adjatok írást, hogy ti tettétek. Melyiketek tud írni?</p>
               <p>Persze hogy egyik sem tudott írni.</p>
               <p>- Hiszen te, Berkics meg te, Jaksics, még segítettetek is nekem a koporsófödélre
                  betűket írni.</p>
               <p>Kiderült az önvallomásokból, hogy ki-ki csak éppen azt az egy betűt tudja leírni,
                  azt is csak éppen deszkára és pamaccsal.</p>
               <p>- No jól van. Akkor elviszlek benneteket magammal Pancsovára, s majd ott az
                  óbester előtt élőszóval tanúskodhattok mellettem. Az majd kivallat, ne
                  féljetek!</p>
               <p>Erre a fenyegetésre rögtön megtanult írni nemcsak ez a kettő, de még a másik kettő
                  is. Azt mondták, hogy inkább adnak bizonyítványt, csak ne vigye őket
                  Pancsovára.</p>
               <p>Mihály tintát, tollat, papírt hozott elő, s a hajófödélnek nekihasaltatva az egyik
                  írástudót, tollába mondta a bizonyítványt, melyben elismerik, hogy ők a meghalt
                  Trikalisz Euthymot éjjel, mikor a hajósszemélyzet aludt, annak tudta és
                  hozzájárulása nélkül, a jégesőtől féltükben, a Dunába vetették.</p>
               <p>- Írjátok alá a neveiteket. S ki hol lakik? Hogy ha bírói vizsgát küldenek ki,
                  rátok találhasson a hadnagy.</p>
               <p>Az egyik tanú odaírta, hogy ő „Karakaszalovics Ixa”, lakik „Gunerovácon”; a másik,
                  hogy ő „Stiriopica Nyego”, lakik „Medvelincen”.</p>
               <p>S azzal nagy komolysággal elváltak egymástól; Mihály is megállta, meg az a négy
                  is, hogy egymás szeme közé nem nevettek.</p>
               <p>Azzal kitétette őket Mihály a partra.</p>
               <p>...Ali Csorbadzsi ott nyugodott már a Duna fenekén, ahova maga kívánkozott.</p>
               
            </div>
            <div type="chapter">
               <head>A NEVETNI VALÓ TRÉFA</head>
               <p>Reggel, mikor Timéa felébredt, nem érzett az elmúlt betegségből semmit. Az ifjú
                  természet győzelmes maradt.</p>
               <p>Felöltözött magában, s aztán kijött a kabinból, s Timárt ott találva a hajó orrán,
                  azt kérdezé tőle:</p>
               <p>- Hol van az atyám?</p>
               <p>- Kisasszony, önnek az atyja meghalt.</p>
               <p>Timéa rábámult nagy, méla szemeivel; arca nem lehetett már fehérebb, mint addig
                  volt.</p>
               <p>- És hová tették?</p>
               <p>- Kisasszony, önnek az atyja itt fekszik a Duna fenekén.</p>
               <p>Ekkor Timéa leült a hajómellvéd mellé, s elkezdett némán a vízbe bámulni. Nem
                  szólt, nem sírt, csak nézett mereven a vízbe.</p>
               <p>Timár azt hitte, hogy jót tesz vele, ha vigasztalja.</p>
               <p>- Míg ön beteg volt, öntudatlanul feküdt, addig önnek az atyját hirtelen magához
                  szólítá az Isten. Én voltam nála utolsó órájában. Önről beszélt nekem; önnek küldé
                  általam utolsó áldását. Az ő kívánatára én önt el fogom vinni atyjának egy régi
                  barátjához, ki önhöz anyjáról rokon. Az leányának fogadja önt, s lesz önnek atyja.
                  Van egy szép fiatal leánya, önnél kevéssel idősebb, az lesz önnek testvére. Ott
                  igen jól fognak önnel bánni. És ami itt ezen a hajón van, az mind önnek a vagyona,
                  amit az atyja önnek hagyott; ön gazdag lesz, és mindig hálával fog ön emlékezni
                  arról a jó atyáról, aki önről ilyen jól gondoskodott.</p>
               <p>Timárnak megszorult a torka, mikor arra gondolt: „és aki meghalt azért, hogy téged
                  megszabadítson, aki halált vett magának, hogy teneked odaadhassa az egész
                  életet!”</p>
               <p>És aztán bámulva nézett a leány arcára. Az nem mozdult meg az egész beszéd alatt,
                  még csak egy könnye sem fakadt. Mihály azt hitte, hogy szégyell sírni idegen
                  előtt, s félrevonult tőle; de a leány azután sem sírt, hogy egyedül maradt.</p>
               <p>Különös ez! Mikor a fehér macskát a vízbe fulladni látta, hogy omlottak utána a
                  könnyei, s most, mikor azt mondják neki, hogy az apja ott fekszik a Duna fenekén,
                  egy könnye sem ered?</p>
               <p>Vagy tán úgy van az, hogy akik apró érzékenykedésnél könnyen tudnak sírni, azok
                  valami nagy fájdalomnál nem tudnak mást, csak hallgatni és bámulni.</p>
               <p>Meglehet. Timárnak most más dolga akadt, mint lélektani feladványokon törni a
                  fejét. Pancsova tornyai kezdtek északnyugat felől kiemelkedni, s a folyamon egy
                  cs. kir. sajka úszott alá, egyenesen a Szent Borbála felé, rajta nyolc fegyveres
                  csajkás meg egy csajkás kapitány és egy porkoláb.</p>
               <p>Azok a hajóhoz érve, minden kínálás nélkül csáklyát akasztottak a hajópárkányba, s
                  felugráltak rá a csónakból.</p>
               <p>A kapitány Timárhoz sietett, ki a kabinajtó előtt várt rá.</p>
               <p>- Ön a hajóbiztos?</p>
               <p>- Szolgálatjára önnek.</p>
               <p>- E hajón utazik egy Trikalisz Euthym álnév alatt menekülő török khazniár basa,
                  lopott kincseivel.</p>
               <p>- E hajón utazott egy Trikalisz Euthym nevű görög búzakereskedő, semmi lopott
                  kincsekkel, hanem tiszta búzával, ahogy ez Orsován megvizsgáltatott hivatalosan,
                  amiről bizonyítványaim szólnak, itt ez az első írás, tessék elolvasni. Török
                  basáról nem tudok semmit.</p>
               <p>- Hol van ő?</p>
               <p>- Ha görög volt, Ábrahámnál; ha török volt, Mahomednél.</p>
               <p>- Csak nem halt meg?</p>
               <p>- Biz azt tette. Itt ez a második írás a végrendelete, melyben utolsó akaratát
                  megírja; dysenteriában halt meg.</p>
               <p>A kapitány végigolvasta az írást, oldalpillantásokat vetve Timéára, ki csak ült
                  azon az egy helyen, ahol atyja halálhírét maghallá. Nem érté, hogy miről
                  beszélnek; az idegen nyelv volt előtte.</p>
               <p>- Hat hajóslegényem és a kormányosom tanúk rá, hogy meghalt.</p>
               <p>- No az baj neki; de nem nekünk. Ha meghalt, eltemették. Ön meg fogja mondani,
                  hová; mi fel­ásatjuk a hullát. Itt van azon ember, ki rá fog ismerni, s az
                  azonosságot bebizonyítandja Trikalisz és Ali Csorbadzsi között, s legalább a
                  lopott kincseit lefoglalhatjuk. Hová temették el őt?</p>
               <p>- A Duna fenekére.</p>
               <p>- Ah! Ez erős dolog! És miért oda?</p>
               <p>- Csak csendesen! Itt a harmadik írás, ez a pleszkovácai esperestől van, akinek
                  határában történt Trikalisz kimúlása, s aki nemcsak megtagadta a tisztességes
                  eltakarítást, de meg is tiltotta a hulla kihozatalát a partra; a nép azt mondta,
                  hogy vessük a vízbe.</p>
               <p>A kapitány mérgesen csapott a kardja markolatára.</p>
               <p>- Teringettét! Átkozott papok! Ezekkel örökösen baj van. De azt legalább tudni
                  fogja ön, hogy mely tájon vetették a vízbe?</p>
               <p>- Tartsunk rendet, kapitány úr. A pleszkováciak négy őrt küldtek a hajómra, akik
                  megakadályozzanak, hogy a hullát szárazföldre találjam kitenni, s azok éjjel,
                  mikor mindnyájan aludtunk, a hajószemélyzet tudta nélkül a Dunába veték a
                  koporsót, kövekkel megterhelve. Itt van az írott bizonyítványuk maguknak a
                  tetteseknek, vegye ön át, keresse fel őket, vallassa ki, és büntesse meg, ahogy
                  megérdemlik.</p>
               <p>A kapitány toporzékolt, és kolerikus kacagással köhögött dühében, mikor azt az
                  írást elolvasta, visszadobva azt Timárnak.</p>
               <p>- No ez átkozottul szép dolog! A felfedezett szökevény meghalt, azzal beszélni nem
                  lehet; a pap nem engedi földbe tenni; a parasztok belelökik a vízbe, s akkor adnak
                  egy bizonyítványt, aláírva két olyan nevet, amit soha ember nem viselt, két olyan
                  falu nevével, ami soha nem volt a világon. A szökevény elvész a Duna fenekén, s
                  most én akár nekiálljak Pancsovától Szendrő­ig egy gereblyével végigkaparászni az
                  egész Dunát, akár elinduljak keresni két gaz­embert, akik közül az egyiket
                  Karakaszalovicsnak, a másikat Stiriopicának csúfolják. A hajóterhet pedig a
                  szökevény azonosságának bebizonyítása nélkül le nem foglalhatom. No, ezt jól adta
                  ön, biztos úr! Ezt jól csinálta ön ki! És mindenről írást hozott. Egy, kettő,
                  három, négy. Fogadom, hogy ha annak a kisasszonynak a keresztlevelét kérném, még
                  azt is elő tudná adni!</p>
               <p>- Ha parancsolni fogja.</p>
               <p>Azt ugyan nem tudta volna előadni Timár; de tudott egy olyan bamba birkapofát
                  csinálni a kapitány előtt, hogy a kapitány nagyot csóvált a fején; kegyetlenül
                  felkacagott, s aztán megveregette Timár vállát.</p>
               <p>- Arany ember ön, biztos úr! Ennek a kisasszonynak megmentette a vagyonát; mert az
                  apja nélkül sem őt, sem a jószágot le nem tartóztathatom. Mehetnek önök útjokra.
                  Arany ember ön!</p>
               <p>Azzal megfordult, a leghátulsó csajkást, aki nem fordult eléggé gyorsan, úgy
                  ütötte pofon, hogy majd a vízbe esett, s parancsolá, hogy mindenki takarodjék a
                  hajóról.</p>
               <p>Hanem amint a csónakba leszállt, még egyszer visszatekintett nagy figyelemmel.</p>
               <p>A hajóbiztos még mindig azzal a semmit nem értő birkapofával tekintett utána.</p>
               <p>A Szent Borbála hajóterhe most már meg volt mentve.</p>
               
            </div>
            <div type="chapter">
               <head>A SZENT BORBÁLA VÉGZETE</head>
               <p>A Szent Borbála most már akadálytalanul haladt a maga útján fölfelé, s Timárnak
                  nem volt egyéb baja a mindennapi vesződségen kívül a vontatókkal.</p>
               <p>A dunai út az alföldi magyar rónán egészen unalmassá válik; nincsenek már sem
                  sziklái, sem vízesései, sem történelmi romjai; semmi egyéb, mint folyton-folyvást
                  a fűzfa, nyárfa lepte partok mind a két oldalon.</p>
               <p>Ezekről nem sok érdekest lehetett mondani Timéának.</p>
               <p>A leány néha egész nap sem jött ki kabinjából, s szavát nem lehetett venni. Ott
                  elült egyedül; s néha az ételt olyan érintetlenül hozták ki szobájából, mint ahogy
                  bevitték hozzá.</p>
               <p>Az esték is hosszúk kezdtek már lenni, s október vége felé a derült őszi idő
                  átcsapott az esősbe; a leány egészen bezárkózott magányos szobájába, s Mihály nem
                  tudott róla többet, mint azt, hogy éjszakánként a vékony deszka közfalon áthangzik
                  nehéz sóhajtozása. De sírni nem hallotta soha.</p>
               <p>Az a nagy csapás talán örökre megfagyasztotta szívét.</p>
               <p>Vajon mekkora melegségnek kellene annak lenni, mely azt megolvadásra bírja?</p>
               <p>Ejh, szegény barátom, minek neked arra gondolnod?</p>
               <p>Mit álmodol ébren és behunyt szemmel erről a fehér arcról? Ha olyan szép nem volna
                  is, de olyan gazdag; te pedig szegény ördög vagy. Mire való egy ilyen fickónak,
                  mint te vagy, egy olyan gazdag úrleány arcával megtölteni minden gondolatját?</p>
               <p>Ha mégis megfordítva volna, s te volnál olyan gazdag, mint ő, s ő volna
                  szegény.</p>
               <p>- Milyen gazdag lehet Timéa? - számítgatja a hajóbiztos, hogy saját magát kétségbe
                  ejtse, s elszoktassa hiú ábrándozásáról.</p>
               <p>Hagyott neki az atyja ezer arany készpénzt és a hajóterhet, ami megér mostani
                  világban tízezer aranyat. Talán ékszerei is vannak, s így a leány váltópénzben
                  értve a százezresek közé tartozik. Ezek már a gazdageladó leányok sorába tartoznak
                  magyar kisvárosban.</p>
               <p>Itt azután egy talány jött Timár elé, melyet nem tudott megfejteni.</p>
               <p>Ha Ali Csorbadzsi megmentett vagyona tizenegyezer arany volt, az súlyra nézve nem
                  több hatvanhat fontnál: az arany tériméje minden érc között a legkisebb. Hatvanhat
                  font aranyat el lehet dugni egy iszákba, azt egy ember a vállára vetve gyalog is
                  elviheti. Mi szükség volt Ali Csorbadzsinak ezt búzára felváltani, aminek egy
                  egész tölgyfa hajó kell, s amivel másfél hónapig kell utazni, amit szél, örvény,
                  szikla, zátony fenyeget; vesztegzár, motozó őrség feltartóztat; holott ugyanezzel
                  a kinccsel egy tarisznyába téve, hegyen, folyón keresztül két hét alatt bízvást
                  Magyarországba lehetett volna jutni?</p>
               <p>Ennek a kérdésnek nem bírt a kulcsára akadni.</p>
               <p>Azután ezzel még egy másik talány is függött össze.</p>
               <p>Ha Ali Csorbadzsi kincse (s már akár igaz keresménye az, akár nem) mindössze
                  tizenegy-tizenkétezer aranyat tesz, ugyan mit csap abból ilyen nagy
                  hajtóvadászatot a török kormány? Hogy nem röstell azért egy huszonnégy evezős
                  ágyúnaszádot a Dunán végigfuttatni, kémeket, futárokat nyargaltatni a nyomába?
                  Hiszen ami egy szegény hajóbiztosra nézve nagy pénz, az a fényes padisának csak
                  alamizsna; ha azt a tízezer arany értéket mindjárt elkobozták volna is, amíg az a
                  feladók, lefoglalók s mindenféle hivatalos zsebmetszők kezén keresztül
                  visszakerül, nem marad abból a szultánnak egy pipa dohányra való.</p>
               <p>Hogyan nem röstelltek ilyen kevés prédáért olyan nagy gépezetet mozgásba
                  hozni?</p>
               <p>Vagy talán Timéa lett volna a fő cél? Timárban volt annyi hajlam a regényességre,
                  hogy ezt a nézetet elfogadja; bár a hajóbiztos kétszerkettője mindig kimutatta a
                  számtani lehetetlenséget.</p>
               <p>Egy este elverte a szél a felhőket, s amint Timár kabinja ablakából kitekintett,
                  meglátta a nyugati láthatáron az újholdat.</p>
               <p>A „vörös holdat”.</p>
               <p>Az izzó fénysarló a Duna tükrét érte.</p>
               <p>Timárnak úgy tetszék, mintha az a hold valóban emberi arc volna, mint ahogy a
                  naptárakban festik, s ferde szájával valamit beszélne hozzá.</p>
               <p>Csakhogy a hold beszédét még mindig nem lehet érteni; az idegen nyelv.</p>
               <p>A holdkórosak már értik, mert utána mennek, csakhogy mikor fölébrednek, ők is
                  elfelejtik, hogy mit beszéltek vele.</p>
               <p>Timár mintha válaszokat kapna kérdéseire. Melyikre? Valamennyire. A
                  szívdobogására-e vagy a kiszámítására? Mindenikre.</p>
               <p>Csakhogy nem lehet még a feleleteket kibetűzni.</p>
               <p>A vörös félhold lassankint alámerült a Duna tükrébe, egész a hajó orráig elküldve
                  a hullámban tükröző visszfényét, mintha mondaná: mégsem értesz?</p>
               <p>Lassan a végső fénycsúcsát is lehúzta a víz alá, mintha mondaná: holnap
                  visszajövök, akkor majd megértesz.</p>
               <p>A kormányos azon a véleményen volt, hogy fel kell használni a naplement utáni
                  derült időt, s előrehaladni, míg beesteledik. Hiszen Komáromhoz közel jártak már,
                  Almáson túl. Ezen a tájon olyan ismerős volt már előtte a Duna, hogy bekötött
                  szemmel is elkormányozhatta volna a hajót. Egész a „győri Duna”-ágig nincs már
                  semmi félelmes tárgy az útban.</p>
               <p>De van!</p>
               <p>Füzitőn alul egy gyenge kis roppanás hangzott a víz alatt; de erre a roppanásra
                  rémülten ordíta a kormányos a vontatóknak: „megállj!”</p>
               <p>Timár is elhalaványodott, és megmeredve állt egy percig. A rémület először
                  tükröződött az útban arcvonásain.</p>
               <p>- Tőkére mentünk! - kiálta a kormányosnak.</p>
               <p>A nagy erős ember, a kormányos, eszét veszítve hagyta ott a kormányt, s sírva,
                  mint egy gyermek, futott végig a hajófödözeten a kabin felé.</p>
               <p>- Tőkére mentünk!</p>
               <p>Igenis, az történt. A Duna, mikor megárad, elszaggatja a partjait, s az onnan
                  letépett nagy fákat behömpölygeti a medrébe; azokat a gyökereikhez tapadt
                  földtömegek a víz alá húzzák, s a felfelé vontatott terhes hajó nekimegy a
                  tuskónak, s kilyukasztja a fenekét.</p>
               <p>A szikláktól, a zátonyoktól megőrizheti hajóját a kormányos; de a víz alatt
                  ólálkodó tőkétől se tudomány, se tapasztalat, se ügyesség meg nem oltalmaz: a
                  legtöbb dunai hajó az ilyen lappangó fatuskók miatt vész el.</p>
               <p>- Végünk van! - ordítá kormányos, hajóslegény egyszerre valamennyi; s mindannyi
                  elhagyta a helyét, s futott batyuját, ládáját a dereglyébe menteni.</p>
               <p>A hajó keresztbe fordult ár ellenében, s elkezdett az elejénél lefelé
                  süllyedni.</p>
               <p>Mentésre gondolni sem lehetett. Az tiszta képtelenség. A hajó zsákokkal van tele,
                  mire azokat odáig felszednék, ahol a fenéken a lék támadt, hogy azt betömjék,
                  akkorra rég elsüllyedt az egész.</p>
               <p>Timár felszakítá Timéa kabinjának ajtaját.</p>
               <p>- Kisasszony! vegye fel gyorsan öltönyét, nyalábolja fel azt a ládikót ott az
                  asztalon; hajónk elsüllyed. Menekülni kell.</p>
               <p>Azzal a megrettent leányra ő maga felsegíté meleg kaftánját, s utasítá, hogy
                  szálljon le a dereglyébe, majd a kormányos segélyére leend.</p>
               <p>Ő maga futott saját kabinjába, a hajóokmányokat s hajópénztárt tartalmazó ládát
                  megmenteni.</p>
               <p>Hanem Fabula János ugyan nem volt segélyére Timéának. Inkább nagyon dühös lett,
                  mikor a leányt meglátta.</p>
               <p>- Mondtam, hogy ez a fehér képű, összenőtt szemöldökű boszorkány hoz ránk minden
                  veszedelmet. Ezt kellett volna legelébb is a vízbe dobni.</p>
               <p>Timéa nem értette a kormányos szavait, de annak vérben forgó szemeitől úgy
                  megrettent, hogy inkább visszament a kabinba, s ott felfeküdt az ágyára, és nézte,
                  hogy jön be a víz a kabin ajtaján, hogy emelkedik lassankint ágya széléig, s aztán
                  arra gondolt, hogy ha most őt a víz innen elviszi, addig viszi majd lefelé, míg
                  oda eljut, ahol az atyja fekszik a Duna fenekén, s akkor aztán megint együtt
                  lesznek.</p>
               <p>Timár maga is térdig gázolta már a vizet, mire kabinjából minden szükséges tárgyat
                  egy ládába összeszedett, s aztán azt vállára kapva, a dereglyéhez sietett.</p>
               <p>- Hát Timéa hol van? - kiálta, midőn a leány távollétét észrevette.</p>
               <p>- Tudja a pokol! - hörgé a kormányos. - Bár a világon se lett volna!</p>
               <p>Timár visszarohant Timéa kabinjához az övig érő vízben, s felnyalábolta őt
                  mindenestől az ölébe.</p>
               <p>- Hozza ön a ládikót?</p>
               <p>- Igen! - rebegé a leány.</p>
               <p>Azzal nem kérdezett tőle többet, hanem rohant vele ki a födözetre, onnan ölébe
                  vitte le a dereglyébe, s a középpadra leülteté.</p>
               <p>A Szent Borbála végzete iszonyú gyorsan tölt be.</p>
               <p>A hajó orrával lefelé elmerült, s nehány perc múlva csak a födélzete meg az
                  árbocfa a lelankadt vontatókötéllel látszott ki a vízből.</p>
               <p>- Induljunk! - parancsolá Timár az evezőknek, s a dereglye elkezdett a part felé
                  haladni.</p>
               <p>- Hol van önnek a ládikója? - kérdé Timár a leánytól, mikor már jót haladtak.</p>
               <p>- Itt van! - mutatá Timéa a magával hozott dobozt.</p>
               <p>- Szerencsétlen! Hisz ez a török dulcsászás doboz, nem a ládikó.</p>
               <p>Timéa bizony azt a csemegés dobozt menté meg, amit új testvérének, annak a másik
                  leánynak hozott ajándékba, s ott hagyta helyette a ládikót, melyben minden vagyona
                  volt. Az ott maradt az elmerült kabinban.</p>
               <p>- Vissza a hajóhoz! - kiálta Timár a kormányosra.</p>
               <p>- Csak nem bolondult meg valaki, hogy a víz alá menjen valamit keresni? - morgá
                  Fabula János.</p>
               <p>- Fordíts! ne szólj! én parancsolok!</p>
               <p>A dereglye visszatért az elsüllyedt hajóhoz.</p>
               <p>Timár nem biztatgatott senkit, kiugrott maga a hajófödélzetre, s annak hágcsóin
                  lement a víz alá merült kajütba.</p>
               <p>Timéa nagy, sötét szemeit utána mereszté, amint a hullám alatt eltűnt, mintha
                  mondaná:</p>
               <p>- Hát már te is a víz alá mégy előlem?</p>
               <p>Timár elérte a víz alatt a hajópárkányt, de nagyon vigyáznia kellett, mert a hajó
                  féloldalt volt dűlve s arrafelé hajolva, amerre Timéa kabinja nyílt; kapaszkodnia
                  kellett a födélzet deszkáiba, hogy le ne csússzék a sima párkányzatról.</p>
               <p>Megtalálta a kabin ajtaját; jó szerencse, hogy nem csukta be azt a hullám, mert
                  kinyitásával sok idő veszett volna.</p>
               <p>Benn sötét volt. A víztömeg a padlásig állt. Tapogatózva közelített az asztalhoz.
                  Ott nem lelte a ládikát. Talán az ágyon felejtette azt a leány? Az ágy fel volt
                  már emelve a víz által a padlásig. Azt le kellett húznia. A ládikó nem volt benne.
                  Talán a hajó félredűlésével lecsúszott? Kezei nem találták sehol. Végre
                  megtalálták a lábai. Belebotlott. Csakugyan a földre esett az le. Azt nyalábra
                  fogta, s igyekezett az ellenkező oldalon a hajópárkányra kerülni, ahol nem kellett
                  megkapaszkodnia.</p>
               <p>Timéa egy örökkévalóságnak hitte azt a percet, melyet Timár a víz alatt töltött.
                  Egy egész percig volt ott. Ő is visszatartá lélegzetét azalatt, mintha meg akarná
                  tudni, meddig állhatni ki lélegzetvétel nélkül.</p>
               <p>Akkor aztán nagyot sóhajtott, mikor Mihály fejét ismét kiemelkedni látta a
                  vízből.</p>
               <p>És arca elmosolyodott, mikor Timár odanyújtá neki a megmentett szekrénykét. Nem a
                  szekrénykeért.</p>
               <p>- No biztos úr - kiálta a kormányos, mikor Timárt felsegíté a dereglyébe -, ön már
                  háromszor ázott el ezekért az összenőtt szemöldökökért! Háromszor!</p>
               <p>Timéa azt kérdé Mihálytól halkan: mit jelent görögül az a szó, „háromszor”?</p>
               <p>Mihály megmondta neki görögül.</p>
               <p>És akkor Timéa ránézett hosszan, és ismétlé halkan e szót:</p>
               <p>„háromszor”.</p>
               <p>A dereglye haladt a part felé, Almásnak tartva. Az esti fénytől acélszínű folyam
                  tükrén egy hosszú fekete vonal látszott; egy jajszó felkiáltójele vagy egy
                  élethossziglan való gondolatjel - az elsüllyedt Szent Borbála tetőgerince...</p>
               
            </div>
         </div>
         <div type="group">
            <head>TIMÉA</head>
            <div type="chapter">
               <head>A FOGADOTT APA</head>
               <p>Este hat óra tájon hagyták el a Szent Borbála hajósai az elsüllyedt járművet, s
                  már fél nyolcra Timár Komáromban volt Timéával. Az almási gyorsparaszt jól ismerte
                  a Brazovics-házat, s kegyetlen ostorpattogással vágtatott végig a Rác utcán
                  csengős négy lovával a piacig, nagy borravaló levén neki ígérve a sietségért.</p>
               <p>Mihály leemelte a leányt a parasztszekérből, s mondá neki, hogy itthon vannak.</p>
               <p>Azzal a pénzes szekrénykét köpenye alá véve, felvezeté a leányt a lépcsőkön.</p>
               <p>Brazovics Athanáznak emeletes háza volt; ami nagy ritkaság Komáromban, hol a múlt
                  századbeli pusztító földrengés emléke miatt csak földszinti házakat építenek.</p>
               <p>A földszintet egy nagy kávéház foglalta el; ott volt a gyűldéje a helybeli
                  kereskedőknek, az emeletet egészen a kereskedő családja lakta; két külön bejárat
                  volt a lépcsőről, s egy harmadik a konyha felől.</p>
               <p>Brazovics Athanáz ez órában nem szokott otthon lenni, amit Timár jól tudott; azért
                  Timéát egyenesen a jobb oldali ajtón vezette be, melyből az úrhölgyek termeibe
                  lehetett jutni.</p>
               <p>Ezekben a szobákban mindenütt divatos pompa uralgott, s az előszobában inas
                  ácsorgott. Azt felkérte Timár, hogy híja fel a nagyurat a kávéházból.</p>
               <p>Tudni való, hogy ez a szó: „nagyúr” címezésre használtatik Komáromban, valamint
                  hogy Sztambulban is, csakhogy amíg az utóbbi helyen kizárólag a szultánt
                  részeltetik abban, addig nálunk és a mi időnkben ez a kereskedők s mindazon
                  honoratiorok címzete szokott lenni, akiket a „tekintetes” cím meg nem illet.</p>
               <p>Timár addig bevezette a leányt a hölgyekhez.</p>
               <p>Ő maga ugyan nem volt valami nagyon szalonképes öltözetben, ha elgondoljuk, hogy
                  milyen vízen-sáron gázolt keresztül, hanem ő a házhoz tartozó személy volt, akit
                  minden időben és alakban el szoktak fogadni, s nem tekintik másnak, mint fizetett
                  emberüknek. Ennél nem járják az etikett-szabályok.</p>
               <p>A bejelentést pótolja az a jó szokása a háziasszonyságnak, hogy amint a külső
                  ajtót nyílni hallja, a belső szoba ajtaján rögtön kidugja a fejét, megnézni, hogy
                  ki jött.</p>
               <p>Zófia asszony ehhez hozzászokott szobaleány korában. (Bocsánat! ez bizony
                  kiszaladt a tollunkból!) No igenis. Őt alacsony sorsból emelte föl magához Athanáz
                  úr: hajlamházasság volt. Nem kell azért senkit megszólni.</p>
               <p>Nem is emberszólásképpen, csak jellemzés végett hozzuk fel, hogy Zófia asszony még
                  úrnő korában sem bírt korábbi modorairól leszokni. A ruhája mindig úgy állt rajta,
                  mintha az asszonyától ajándékba kapottat viselne, a hajából elöl is, hátul is
                  lógott ki egy elszabadult tincs, a legdíszesebb ruha mellett is kellett rajta
                  valami gyűrődöttnek lenni; s ha egyébbel nem, legalább egy pár rossz papuccsal
                  kellett neki hajlamait kielégítve látni. Kíváncsiság és pletykálkodás volt
                  társalgásának alapja, keverve olyan rosszul alkalmazott idegen szavakkal, hogy
                  mikor azokat nagy társaságban közrebocsátá, a vendégek majd lefordultak székeikről
                  (már akik ti. ültek) a nevetésvágytól. S amellett az a jó szokása volt, hogy nem
                  tudott halkan beszélni; amit mondott, az nem is kiabálás, de folytonos sikoltás
                  volt, mintha késekkel hasogatnák, s segítségért kiáltana.</p>
               <p>- Jaj, maga az, Mihály? - sikolta az úrnő, pedig még csak a feje volt kinn az
                  ajtón. - Hát azt a szép kisasszonyt hol vette? Hát az a hóna alatt micsoda
                  szekrény? No, jöjjön be a szobába. Nézd, csak nézd, te Athalie, miket hozott a
                  Timár!</p>
               <p>Mihály előrebocsátá Timéát, és ő is belépett utána, illedelmesen jó estét kívánva
                  a bennlevőknek.</p>
               <p>Timéa az első találkozás félénk remegésével tekinte körül.</p>
               <p>A háziasszonyon kívül volt a szobában még egy leány és egy férfi.</p>
               <p>A leány kifejlett idomú, büszke szépség, kinek karcsúságát még előbbre segíti a
                  vállfűző; magas cipősark és hajdísz emelik termetét, kezein félkesztyűket visel, s
                  körmei hosszúra és hegyesre vannak eresztve. Arca a rendbe szedett báj, piros,
                  felvetett élveteg ajkak, rózsás arcszín, szívesen mutogatott fehér fogsorok,
                  mosolygó gödröcskék az állon és orcákon, hajlott, finom orr, fekete szemöldök és
                  villogó szemek, amiknek ragyogását még emeli az, hogy erősen kiülnek, mintegy
                  támadólag. A szép alak oly büszkén tudja magát tartani hátravetett fejével s
                  dacoló keblével.</p>
               <p>Ez Athalie kisasszony.</p>
               <p>A férfi pedig egy fiatal katonatiszt, a harmincas évek elején, vidám, nyílt
                  arccal, tüzes fekete szemekkel; akkori katonai szabályzat szerint egész arca
                  simára borotválva, egy kis félhold alakú pofaszakáll kivételével. A hadfi
                  violaszín frakkot visel, rózsaszín bársonygallérral és karhajtókával. Ez a
                  geniecorps egyenruhája.</p>
               <p>Ezt is ismeri Timár. Kacsuka úr, főhadnagy a fortificatiónál és élelmezési közeg
                  is egyúttal. Kissé szokatlan hybridum, de úgy van.</p>
               <p>A főhadnagy azzal a kellemes mulatsággal foglalkozik, hogy az előtte ülő szép
                  kisasszonyt arcképezi pasztellrajzban. Már egy arcképét elkészítette reggeli
                  világításban, most lámpafénynél kísérli meg újra.</p>
               <p>Timéa belépte megzavarja a művészi foglalkozást.</p>
               <p>A karcsú, nyúlánk gyermek arca és alakja valami lélekjelenésszerű e pillanatban.
                  Mintha valami szellem, valami jóslat, valami álomlátás lépett volna elő a
                  sötétből.</p>
               <p>Amint Kacsuka úr hátratekinte rá a rajztáblája mellől, a sárkányvér-pasztellal
                  olyat húzott az arckép homlokán keresztül, hogy lesz dolga a lágy kenyérnek, míg
                  azt onnan ki tudja venni. S aztán ő is önkénytelenül felállt Timéa előtt.</p>
               <p>Mindenki felállt a leány láttára, még Athalie is.</p>
               <p>De hát ki ez?</p>
               <p>Timár görögül súgott Timéa fülébe, mire a leány Zófia asszonynak készséggel
                  csókolt kezet, s amiért azután Zófia asszony összevissza csókolá az arcát.</p>
               <p>Azután ismét mondott neki valamit Timár, mire a leány félénk engedelmeskedéssel
                  közelített Athalie felé, és figyelmesen tekinte fel annak arcára. Vajon
                  megcsókolja-e azt? Vajon nyakába boruljon-e ennek az új testvérnek? Athalie még
                  magasabbra látszott emelni fejét; Timéa aztán lehajolt kezéhez, és megcsókolá azt.
                  Az ellenszenves szarvasbőrt a kezén. Athalie engedé azt, szemei egyet villámlottak
                  Timéa arcára, másikat a katonatisztre, s ajkait még jobban kipittyeszté. Kacsuka
                  úr egészen el volt veszve Timéa bámulatában.</p>
               <p>Hanem Timéa arca sem a bámulattól, sem a villámoktól nem lett melegebb. Fehér
                  maradt az, mintha lélek volna.</p>
               <p>Timár volt pedig legjobban megakadva. Hogyan mutassa most be ezen leányt, s hogy
                  mondja el, miként jutott hozzá, ez előtt a katonatiszt előtt?</p>
               <p>Segített rajta Brazovics úr.</p>
               <p>Nagy robajjal törte magát be a szobába.</p>
               <p>Mert éppen akkor olvasta odalenn a kávéházban, fennhangon, valamennyi törzsvendég
                  bámulatára az „Allgemeine Zeitung”-ból azt a hírt, miszerint a megszökött Ali
                  Csorbadzsi basa és khazniár, leányával együtt a Szent Borbála című gabonahajóra
                  menekülve kijátszotta a török üldözők figyelmét, s bemenekült Magyarországba.</p>
               <p>A Szent Borbála az ő hajója! Ali Csorbadzsi az ő régi jó ismerőse; sőt női ágon
                  rokona. Ez nevezetes esemény a világban!</p>
               <p>El lehet gondolni, hogy rúgta ki maga alul a széket Athanáz úr, mikor az inas
                  azzal a jelentéssel jött le hozzá, hogy éppen most érkezett meg Timár úr egy szép
                  kisasszonnyal meg egy rézládával.</p>
               <p>- Csakugyan igaz! - rikkantott fel Athanáz úr, s azzal rohant haza, egypár útban
                  eső kártyázót feldöntve székestül.</p>
               <p>Brazovics úr kövér, túlhízott ember volt, potroha mindig előtte járt fél lépéssel;
                  arca, mikor halavány volt, akkor rézvörös volt, és mikor piros volt, akkor kék
                  volt; borotvált szakálla estefelé már borostát vert rajta, bozontos bajusza pedig
                  nyirkos volt dohánytól, burnóttól és változatos spirituosumoktól, szemöldei kiálló
                  sövényt képeztek mindig véres kiülő szemei fölött. (Borzasztó gondolat, hogy szép
                  Athalie-nak a szemei is éppen ilyenek lesznek, ha megvénül!)</p>
               <p>Ha aztán Brazovics urat beszélni hallotta az ember, akkor tökéletesen megértette,
                  hogy miért sikoltoz oly hangosan Zófia asszony. Ez sem tudott másként beszélni,
                  mint kiabálva. Csakhogy az ő hangja mély volt, mint a víziló szava. Természetes,
                  hogy Zófia asszonynak, ha e hang mellett a saját magáét érvényesíteni akarta, a
                  sikoltozásig fel kellett azt fokoznia. Úgy volt ez a két ember egymással, mintha
                  fogadást tettek volna, hogy melyik bírja elébb a másikat gégecsősorvadásba
                  belekiabálni vagy a gutával megüttetni? A harc kimenetele kétes. Hanem Brazovics
                  úr fülei szüntelen be vannak dugva gyapottal. Zófia asszony nyaka pedig mindig
                  körül van csavarva vászonkendővel.</p>
               <p>Brazovics úr sietségtől lihegve tört be az asszonyok szobájába, s dörgő ordítását
                  messziről küldé előre.</p>
               <p>- Itt van Mihály a kisasszonnyal? Hol van a kisasszony? Hol van Mihály?</p>
               <p>Mihály eléje sietett, hogy feltartóztassa az ajtóban. Talán magát Brazovics urat
                  el is foghatta volna; de azt a hast, mely előtte megy, azt lehetetlen
                  feltartóztatni, ha az egyszer megindult valahová.</p>
               <p>Mihály aztán a szemével intett neki, hogy itt mások is vannak.</p>
               <p>- Ah, nem tesz semmit! - mondta Brazovics úr. - Az előtt beszélhetsz. Mind egy
                  família vagyunk. A főhadnagy úr is a családunkhoz tartozik. Haha! No ne haragudj,
                  Athalie. Hisz tudja már az egész világ. Beszélhetsz, Mihály! Benne van már az
                  újságban.</p>
               <p>- Mi van benne? - kiálta ingerülten Athalie.</p>
               <p>- No, nem te vagy benne; hanem az, hogy Ali Csorbadzsi basa barátom, testi-lelki
                  atyámfia, a khazniár az én hajómon, a Szent Borbálán menekült Magyarországra
                  leányával, kincseivel! Ugye, ez a leánya? Ez a gyönyörű teremtés!</p>
               <p>Azzal Brazovics úr hirtelen átnyalábolta Timéát, két csókot nyomott fehér orcáira:
                  hangos, bűzös és nyirkos csókot, amin a leány nagyon elcsodálkozott.</p>
               <p>- Derék gyerek vagy, Mihály, hogy el tudtad hozni baj nélkül! Adtatok-e már neki
                  egy pohár bort? Zófia, szaladj egy pohár borért!</p>
               <p>Zófia asszony nem hallotta ezt a parancsot, Brazovics úr pedig leveté magát egy
                  karszékbe, s odavonta térdei közé Timéát, mindig zsíros tenyereivel nyájasan
                  simogatva ennek haját.</p>
               <p>- Hát az én kedves barátom, a derék khazniár basa, hol van?</p>
               <p>- Az meghalt útközben - felelt halkan Timár.</p>
               <p>- Mi? Ez már baj! - szólt Brazovics úr, s igyekezett gömbölyű arcát ötszegletűre
                  húzni, s hirtelen levette a kezét a gyermek fejéről. - De csak nem történt valami
                  egyéb baja is?</p>
               <p>Furcsa kérdés!</p>
               <p>Hanem Timár elértette azt.</p>
               <p>- Vagyonát rám bízta, hogy adjam át önnek leányával együtt; legyen fogadott apja
                  leányának, s gondnoka vagyonának.</p>
               <p>E szóra ismét elérzékenyült Brazovics úr, mindkét kezével megfogta Timéa fejét, és
                  kebléhez szorítá.</p>
               <p>- Mintha saját gyermekem lenne! Tulajdon édes leányomnak fogom tekinteni.</p>
               <p>S azzal cupp, cupp! megint agyba-főbe csókolta az ártatlan áldozatot.</p>
               <p>- S mi van abban a szekrényben?</p>
               <p>- A rám bízott készpénz, amit át kell adnom.</p>
               <p>- Ah! Mihály, ez nagyon jól van. Mennyi van benne?</p>
               <p>- Ezer arany.</p>
               <p>- Micsoda? - kiálta Brazovics úr, s eltolta térdei közül Timéát - csak ezer arany?
                  Mihály, te elloptad a többit!</p>
               <p>Timár arcán valami vonaglott végig.</p>
               <p>- Itt van a meghalt saját kezűleg írt végintézkedése. Maga megírja, hogy ezer
                  arany készpénzt ad át, a többi vagyona a hajóteherben volt, s ez tízezer mérő
                  tiszta búza.</p>
               <p>- Ah! Az már más! Tízezer mérő tiszta búza tizenkét forint harminc krajcárjával:
                  száz­huszonötezer forint. Gyere ide, kisleányom, ülj a térdemre szépen,
                  elfáradtál, ugye? Parancsolt nekem valamit az én kedves, felejthetetlen jó
                  barátom?</p>
               <p>- Azt bízta rám, hogy mondjam meg önnek, hogy a zsákok kiürítésénél személyesen
                  legyen jelen, hogy el ne cseréljék a gabonát, mert ő tiszta búzát hozott.</p>
               <p>- Óh, ott leszek, személyesen; magam! Hogyne lennék! S hol van a hajó a
                  búzával?</p>
               <p>- Almás alatt, a Duna fenekén.</p>
               <p>- Micsoda? Mit beszélsz te? Mihály! Te?</p>
               <p>- A hajó tőkére ment, és elsüllyedt.</p>
               <p>Most már eltaszítá Timéát magától Brazovics úr, s dühösen ugrott fel a
                  székről.</p>
               <p>- Az én szép hajóm elsüllyedt a tízezer mérő tiszta búzával! Óh! ti
                  akasztófáravalók, óh! ti gazemberek! Részegek voltatok bizonyosan mind! Elcsaplak
                  benneteket mind! A kormányost vasra veretem! Benn fogom a bérit valamennyinek.
                  Teneked pedig elkobzom a tízezer forint biztosítékodat; nem kapod meg, ha nem
                  perelsz!</p>
               <p>Timár nyugodtan felelt neki:</p>
               <p>- Önnek a hajója ugyan csak hatezer forintot ért, s teljes értékeig biztosítva
                  volt a trieszti biztosító társulatnál. Ön nem károsult.</p>
               <p>- Az nem a kutyák gondja! Azért én mégis kárpótlást követelek rajtad a lucrum
                  cessans miatt! Tudod, mi az a lucrum cessans? No ha tudod, hát majd megérted, hogy
                  a tízezer forint biztosítékod egy krajcárig felmegy rá.</p>
               <p>- No, ez hát az én bajom! - szólt Timár nyugodtan. - Erről majd máskor beszéljünk.
                  Ráérünk vele. De az meg sietős dolog, hogy mi történjék az elsüllyedt
                  hajóteherrel, mert az mentül tovább a víz alatt marad, annál inkább semmivé
                  lesz.</p>
               <p>- Hát bánom is én, akármi lesz belőle!</p>
               <p>- Tehát nem akarja ön átvenni? Nem akar ön személyesen jelen lenni a
                  kiürítésénél?</p>
               <p>- Akar az ördög! Kell a frányának! Mit csináljak én tízezer mérő nedves búzával?
                  Csak nem állhatok be keményítőt csinálni tízezer mérő búzából, vagy csíramálét
                  köleszteni belőle! Add az ördögnek, akinek kell.</p>
               <p>- Annak bajosan kell; hanem a búzát mindenesetre el kell árverezni; a közeli
                  molnárok, gyárosok, hizlalók s a parasztok vetőmagnak valami áron csak megveszik,
                  a hajót úgyis ki kell üríttetni. S legalább valami pénz hajlik belőle vissza.</p>
               <p>- Pénz! (Ez a szó mégiscsak áthatott a gyapotdugaszon a kalmár fülébe.) Jól van.
                  Én adok neked meghatalmazást holnap reggel, hogy árvereztesd el az egészet egy
                  csomóban.</p>
               <p>- Még ma kell; holnapig is romlik az áru.</p>
               <p>- Én este az apád lelkének sem írok.</p>
               <p>- Itt van nálam a kész meghatalmazás; gondoskodtam előre; csak alá kell írni. Van
                  nálam tinta is, toll is.</p>
               <p>Ennél a szónál már Zófia asszony is közbesikoltott:</p>
               <p>- Itt az én szobámat be nem tintázzátok! Itt szőnyeg van a padlón! Eredj a magad
                  szobájába, ha írni akarsz! Az én szobámban ne veszekedjél a cselédeiddel. Én itt
                  cselédveszekedést nem tűrök. Ez az én szobám.</p>
               <p>- De ez az én házam! - ordíta rá a nagyúr. - „De az én szobám!” - „Itt én vagyok
                  az úr!” - „De én vagyok az asszony!”</p>
               <p>Az ordításnak és sikoltozásnak az a haszna lett Timárra nézve, hogy Brazovics úr,
                  most dühében, csak azért, hogy megmutassa, mennyire ő az úr a háznál, fogta a
                  kalamust, s aláírta az árverezési meghatalmazást.</p>
               <p>Hanem akkor aztán, mikor ezt megkapta Timár, mind a ketten nekiestek, s egyik
                  mély, másik magas hangon annyi szitkot-mocskot vertek árva fejéhez, hogy akár újra
                  visszamehetett a Dunába megmosdani.</p>
               <p>Zófia asszony ugyan csak közvetve szidta Timárt, mintha a férjére perelne, hogyan
                  tud meghatalmazást adni egy ilyen piszkos, rongyos embernek? egy ilyen
                  részegesnek, korhelynek, koldusnak? Miért nem küldi a másik vagy harmadik
                  biztosát? Hisz ez elszökik majd a behajtott pénzzel, beissza, elkártyázza, hogy
                  tudja rábízni?</p>
               <p>Timár pedig éppen olyan nyugodt arccal állt ott e zivatar közepett, mint mikor a
                  Vaskapunál dacolt a sikoltozó széllel s a bömbölő hullámmal.</p>
               <p>Egyszer aztán megszólalt ő is:</p>
               <p>- Akarja-e az úr átvenni a készpénzt, ami az árva leányt illeti, avagy átadjam a
                  városi gyámhivatalnak? (Ettől megijedt Brazovics úr.) No ha akarja, hát jöjjön
                  velem a hivatalszobájába, végezzünk ott; - mert én sem szeretem a cselédveszekedést.
               </p>
               <p>E százhatvan fontos gorombaságra egyszerre elnémult az úr is, meg az asszonyság
                  is. Az ilyen nagyon lármázó embereknél rendesen teljes sikerrel működő gyógyhatású
                  szer az, ha valami nagyon nagy gorombaságot adnak be nekik. Egyszerre elcsendesült
                  mind a kettő. Brazovics fogott egy gyertyatartót, s azt mondá Timárnak: „No jól
                  van, hozd utánam azt a pénzt.” Zófia asszony pedig úgy akart tenni, mint akit
                  nagyon jó kedvében találtak, s azt mondá Timárnak: „No hát, Mihály, nem iszik
                  elébb egy pohár bort?”</p>
               <p>Timéa ámolyogva nézte ezen jelenetet, melynek társalgási nyelvét nem értette; a
                  hozzá való taglejtéseket és arckifejezéseket aztán meg éppen nem volt képes
                  magának megmagyarázni.</p>
               <p>Hogy öleli, csókolja egy percben fogadott apja őt, az árvát? s hogy taszítja el a
                  másik percben? hogy vonja megint az ölébe? hogy löki félre ismét? Hogy ordítanak
                  ketten együtt arra az emberre, kit ő vészben, viharban éppen ily nyugodtan látott
                  állni, s aki aztán csak egyet szól: azt is harag nélkül, csendesen, s a két dühös
                  ember egyszerre megszelídül és elhallgat, nem bántja őt, mint nem bántották az
                  örvények, a sziklák s a fegyveres katona urak.</p>
               <p>És ő mindabból, amit beszélnek, nem ért semmit. És mármost az az ember, aki
                  hónapok óta oly hű kísérője volt, aki „háromszor” megjárta érte a víz mélyét,
                  akivel egyedül tudott saját nyelvén beszélni, végképp el fog távozni, és ő
                  bizonyosan a szavát sem hallja többé.</p>
               <p>De még egyszer meghallotta.</p>
               <p>Timár, mielőtt az ajtó küszöbét átlépte volna, visszafordult Timéához, s
                  megszólítá görögül:</p>
               <p>- Timéa kisasszony. Ez még az ön hozománya.</p>
               <p>S azzal köpenye zsebéből elővonta a dulcsászás dobozkát.</p>
               <p>Timéa odafutott hozzá, s átvevé a dobozt; s aztán odasietett Athalie-hoz, kedves
                  mosolygással nyújtva neki az ajándékot, mit számára messze földről hozott.</p>
               <p>Athalie felnyitá a dobozt, s azt mondá rá:</p>
               <p>- Fi donc! hisz ennek rózsavízszaga van; éppen olyan szagú, mint mikor a szolgálók
                  vasárnap templomba menetelkor a zsebkendőiket megrózsavizezik.</p>
               <p>A szavakat nem értette Timéa; hanem az ajkpittyesztést, az orrfintorítást, azt
                  megértette - s aztán nagyon elszomorodott. Zófia asszonyt próbálta megkínálni a
                  török csemegével. Az meg azt mondá neki, hogy rosszak a fogai, nem eheti az
                  édességet. Ekkor aztán egészen elszomorodva fordult a főhadnagyhoz a csemegével.
                  Ah! az pompásnak találta ezt, s három kockát három falatra lenyelt belőle; amiért
                  aztán Timéa olyan háladatosan mosolygott a szemébe.</p>
               <p>Timár pedig ott állt az ajtóban, s nézte, hogy Timéa hogy mosolyog.</p>
               <p>Egyszer aztán Timéának eszébe jutott, hogy Timárt is meg kellene kínálnia török
                  édeskéjével. De már akkor Timár nem állt többé az ajtóban.</p>
               <p>Azután nemsokára a főhadnagy is búcsút vett, és eltávozott.</p>
               <p>Ügyes, udvarias ember lévén, Timéa előtt is maghajtá magát, ami annak nagyon
                  jólesett.</p>
               <p>Nemsokára visszajött Brazovics úr, s négyen voltak a szobában.</p>
               <p>Brazovics úr Zófia asszonnyal valami görögforma nyelven kezdett el feleselni.
                  Értett abból Timéa néha egy-egy szót; de az egész még idegenebb volt rá nézve,
                  mint azok a nyelvek, amiknek egy szavához sem hajazott.</p>
               <p>Arról beszéltek egymás közt, hogy mármost mit csináljanak ezzel a nyakukra hozott
                  leánnyal. Az egész öröksége tesz tizenkétezer forintot aranyban, meg ha valamit
                  még a nedves hajóáruért be lehet kapni. Ez nem elég arra, hogy valakit olyan
                  kisasszonynak neveljenek, mint Athalie. Zófia asszony azt véleményezte, hogy
                  egészen cseléd módjára kell szoktatni; szokjék a konyhához, a söpréshez, a
                  mosáshoz, vasaláshoz: annak veszi hasznát. Úgysem veheti el más olyan kevés pénz
                  mellett, mint valami „schreiber”, egy hajóbiztos; arra nézve pedig sokkal jobb, ha
                  a felesége szolgálónak volt szoktatva, mint kisasszonynak. De Brazovics úr ebbe
                  nem egyezett, mert mit mondana a világ? Utoljára megegyeztek abban a középútban,
                  hogy Timéa nem fog ugyan a közönséges cselédek sorába számíttatni, hanem megáll a
                  fogadott leány ranglépcsőjén. Az asztalnál a családdal fog együtt enni, de a
                  felszolgálásnál segíteni fog. Nem állítják oda a mosóteknő mellé, de a saját
                  ruháit meg Athalie finom fehér hímzéseit ő fogja gondozni. Varrni fog, ami a
                  háznál szükséges, hanem az úri szobákban, nem a szobaleányéban. Athalie-nak segít
                  a toalettjénél; hisz azt még mulatságból is megteheti. És nem fog a cselédszobában
                  hálni, hanem Athalieval egy szobában. Úgyis szüksége van Athalie-nak valakire,
                  akivel bizalmasabban rendelkezhessék. Ezért aztán azokat az öltönyöket, amiket nem
                  akar már Athalie viselni, Timéa fogja megkapni.</p>
               <p>Tizenkétezer forintos leány bizony adjon hálákat az egeknek, ha ilyen jó sorba
                  juthatott.</p>
               <p>S Timéa meg volt elégedve sorsával.</p>
               <p>Mint magára hagyott gyermek, azon nagy, előtte érthetetlen katasztrófa után, mely
                  őt ez idegen földre vetette, úgy ragaszkodott mindenkihez, akinek közelébe jutott.
                  Gyanútlan volt és szolgálatkész. A török leányok sorsa ez.</p>
               <p>Nagyon meg volt elégedve azzal, hogy vacsoránál Athalie mellé lehetett ülnie, s
                  nem volt szükség őt szólítani: magától is felkelt, hogy tányért váltson,
                  evőeszközt tisztogasson; s tette azt jó kedvvel, nyájas figyelemmel. Tartózkodott
                  tőle fogadott családját valahogy megbántani azzal, hogy szomorú arcot mutasson,
                  pedig oka lehetett volna rá elég. S különösen igyekezett Athalie-nak kedvében
                  járni. Minden pillantásával elárulta azt az őszinte bámulatot, amivel egy
                  gyermekleány egy kifejlett női szépség iránt viseltetni szokott. Hogy ott feledte
                  tekintetét Athalie rózsás arcán, ragyogó szemein!</p>
               <p>Ezek a gyermekleányok azt képzelik, hogy aki olyan nagyon szép, az aztán nagyon jó
                  is.</p>
               <p>Szavait még nem értheté, mert Athalie nem beszélt semmiféle görögöt; hanem
                  igyekezett intéséből, szemjárásából ellesni, hogy mire van szüksége.</p>
               <p>A vacsora után, melynél Timéa alig evett egyebet, mint kenyeret és gyümölcsöt, a
                  zsíros ételekhez nem volt szokva, átmentek a szalonba, ott Athalie leült
                  zongorázni. Timéa odakuporodott mellé a lábzsámolyra, s oly áhítattal bámult fel
                  annak sebesen mozgó ujjaira.</p>
               <p>Azután megmutatá neki Athalie az arcképet, melyet a főhadnagy festett. Timéa
                  összecsapta kezeit, úgy bámult rajta.</p>
               <p>- Te még sohasem láttál ilyet?</p>
               <p>Brazovics úr felelt rá:</p>
               <p>- Már hogy látott volna? Törököknek vallásuk tiltja valakinek az arcát lefesteni.
                  Hisz éppen amiatt lázadtak fel most, mert a szultán lefestette magát, s arcképét
                  felakasztatta a dívánban. Szegény Ali Csorbadzsi is azért keveredett a lázadásba;
                  azért kellett neki megszökni. Hej, de nagy bolond voltál, szegény Ali
                  Csorbadzsi!</p>
               <p>Timéa apja nevét hallva, háladatosan csókolá meg Brazovics úr kezét. Azt hitte,
                  valami jámbor búcsúszót mondott a megholt után.</p>
               <p>Athalie aztán aludni ment, Timéa vitte előtte a gyertyát.</p>
               <p>Athalie leült pipereasztala elé, s tükrébe nézve egy nagyot sóhajtott, és arca
                  elkomorult, fáradtan, hanyagul dűlt végig karszékében. Timéa úgy szerette volna
                  tudni, hogy miért lehet ez a szép arc szomorú.</p>
               <p>Kivette Athalie fésűjét a hajából, s hajfonadékait ügyes kezekkel szétbontá, s
                  aztán a szétbontott sűrű gesztenyeszín hajat egész gyönyörűséggel fonta újra
                  éjszakára hármas fonadékba. Kikapcsolá füleiből a függőket, s közben saját arca
                  oly közel jutott Athalie arcához, hogy annak meg kellett látnia a tükörből ezt a
                  két ellentétes képet. Az egyik oly ragyogó, oly rózsás, oly hódító; a másik oly
                  halavány, oly szelíd. És mégis Athalie bosszúsan ugrott fel székéből, s lábával
                  félretaszítá tükrét. „Menjünk feküdni!” - Ez a fehér arc árnyékot vetett az övére.
                  Timéa szépen felszedte Athalie leszórt öltönydarabjait, és ösztönszerű csínnal
                  rendbe rakta.</p>
               <p>Azután letérdelt eléje, hogy lehúzza a harisnyáit.</p>
               <p>Athalie engedte azt tenni.</p>
               <p>És mikor Timéa a finom selyemharisnyát lefordította, s a szobrász remekének illő
                  hófehér lábat ölében tartá, odahajolt hozzá az arcával, és megcsókolta ezt a szép
                  lábat.</p>
               <p>...És Athalie engedte azt tenni.</p>
               
            </div>
            <div type="chapter">
               <head>A JÓ TANÁCS</head>
               <p>Kacsuka főhadnagy a kávéházon ment keresztül, s ott találta Timárt, amint egy
                  csésze feketekávét szürcsölt.</p>
               <p>- Át vagyok ázva, fázva, s még ma nagy utat kell tennem! - monda Timár, kezet
                  szorítva a tiszttel, ki szívélyesen sietett oda hozzá.</p>
               <p>- Hát jer el hozzám egy pohár puncsra.</p>
               <p>- Köszönöm, nem érek rá, mert rögtön sietnem kell a biztosító társasághoz, hogy
                  küldjenek segítséget a hajóterhet kihordatnom; mert annál nagyobb az ő káruk,
                  mentől tovább van víz alatt a hajó. Onnan el kell szaladnom a főbíróhoz, hogy
                  korán reggel küldjön ki valakit Almásra az árverés megtételére, azután szaladhatok
                  a disznókereskedőkhöz meg a szekeres­gazdákhoz, hogy jöjjenek el árverezni, s még
                  az éjjel gyorsparaszttal vágtatok Tatára a keményítőgyároshoz; az legtöbb hasznát
                  veheti az ázott búzának; hogy legalább ennek a szegény leánynak a vagyonából
                  valami töredéket megmenthessek. Neked pedig egy levelet kell átadnom, amit Orsován
                  adtak a kezembe.</p>
               <p>Kacsuka úr átolvasta a levelet, s aztán azt mondá Timárnak:</p>
               <p>- Jól van, pajtás! Hát csak járd el a városban, ami dolgod van; hanem azért
                  eljöhetsz hozzám egy félórára, ha itt elvégeztél mindent; itt lakom az „Anglia”
                  mellett; egy nagy kétfejű sas van kifestve a kapumra. Amíg a gyorsparaszt etet,
                  addig iszunk egy pohár puncsot, s beszélünk valami okos dologról; de okvetlen
                  eljöjj!</p>
               <p>Timár megígérte, hogy elmegy hozzá, s aztán sietett dolgára.</p>
               <p>Tizenegy óra felé lehetett az idő, mikor a városi sétakert mellett, amit
                  Komáromban Angliának neveznek, a kétfejű sasos kapun benyitott.</p>
               <p>Kacsuka úr várt reá, a privatdiener vezette egyenesen a szobájába.</p>
               <p>- Hát én már azt hittem, hogy te régen el is vetted Athalie kisasszonyt, amíg én
                  odajártam! - kezdé Timár.</p>
               <p>- Tudja kő, pajtás, nem megy össze a dolog. Hol az egyikünk, hol a másikunk
                  halasztja. Úgy tetszik, mintha valakinek közülünk nem volna egész kedve hozzá.</p>
               <p>- Óh! Athalie kisasszonynak van, arról bizonyos lehetsz.</p>
               <p>- Semmi sem bizonyos a világon, legkevésbé az asszonyszív. Én csak azt mondom,
                  hogy nem jó az embernek sokáig jegyben járni, mert nemhogy közelednék, hanem
                  jobban eltávozik egymástól. Az ember kiismeri egymásnak az apró hibáit, amiket ha
                  a házasság után ismer meg, azt mondja rá, hogy isten neki; már benne vagyunk! Azt
                  tanácsolom, pajtás, hogy ha valaha házasodni akarsz, s belebotlasz valakibe, ne
                  studírozd sokáig a dolgot, mert ha kalkulálni kezdesz, csupa törtszámokon
                  végzed.</p>
               <p>- De itt, úgy hiszem, hogy a kalkulálás sem háládatlan dolog, ahol olyan gazdag
                  leányról van szó.</p>
               <p>- Gazdagság, barátom, az egészen relatív dolog. Hidd el, hogy minden asszony el
                  tudja költeni annak a kamatját, amit a férjéhez hozott. Aztán Brazovics úr
                  gazdagságával nincsen az ember tisztában. Ő folytonosan olyan vállalatokat tart,
                  amikhez nem ért, s amiknek utána nem néz. Iszonyú sok pénz jön a kezébe, hanem
                  hogy ő év végén rendes kereskedői mérlegben ki tudná mutatni, hogy nyert-e vagy
                  vesztett az összes vállalatain, arra nem képes.</p>
               <p>- Én azt hiszem, hogy ő nagyon jól áll. S Athalie igen szép és művelt hölgy.</p>
               <p>- Jó, jó; de mi szükség itt most teneked Athalie-t úgy rám dicsérned, mint az
                  eladó lovat? Beszéljünk inkább a te dolgodról.</p>
               <p>Hiszen csak láthatott volna Kacsuka úr Timár szívébe; majd megtudta volna, hogy ez
                  is az ő dolga. Azért beszélt ő Athalie-ról, mert - Timéa arcáról irigylette azt a
                  mosolyt a tiszt úrtól. Ne mosolyogjon terád Timéa! Vedd el Athalie-t, az a
                  tied!</p>
               <p>- Hanem hát beszéljünk okosabb dologról! Nekem az írja a pajtásom Orsováról, hogy
                  vegyelek pártfogásom alá. Jól van. Megkísérlem. Te most meglehetősen kellemetlen
                  helyzetben vagy. A rád bízott hajó elsüllyedt; nem a te hibád, de a te
                  szerencsétlenséged, mert most mindenki félni fog más hajót rád bízni. A főnököd
                  lefoglalja a biztosítékodat, s ki tudja, hogy pörölöd ki a kezéből? Ezen a szegény
                  árva leányon is szeretnél segíteni. Látom a szemedből, hogy azért fáj legjobban a
                  szíved, hogy ez annyi vagyonát elveszté. No hát hogy lehetne ezen a sok bajon
                  egyszerre segíteni?</p>
               <p>- Azt én sem tudom.</p>
               <p>- De tudom én. Hát ide hallgass. A jövő héten kezdődik a szokott évi
                  hadsereg-összpontosítás itt Komárom alatt. Valami húszezer ember tart
                  hadműveleteket három hétig. A kenyér­szállításra árlejtő csőd van kihirdetve. Nagy
                  összegek fizettetnek, s okos ember szépen takaríthat meg rajtuk valamit. Minden
                  írásbeli ajánlat az én kezemen megy keresztül, s előre meg tudom mondani, hogy ki
                  kapja meg a vállalatot; mert az, nem attól függ, ami írva van, hanem attól, ami
                  nincs írva. Eddigelé Brazovicsnak az ajánlata a legkevesebb. Ő ígérkezik a
                  kenyérszállítást elvállalni száznegyvenezer forintért, s az „illető” személyzetnek
                  ígér húszezer forintot.</p>
               <p>- Patvar! Az illető személyzetnek?</p>
               <p>- No hát természetes. Ilyen nagy vállalatnál, aki azt megkapja, illő, hogy valamit
                  adjon annak, aki neki megszerzi. Ez, amióta a világ áll, mindig így volt. Hát
                  miből élnénk? Tudod te azt jól.</p>
               <p>- Tudom. De magam javára nem próbáltam.</p>
               <p>- Hát hisz ez a bolondság. Te másnak a kedvéért feketíted be a körmeidet, holott
                  egyúttal magad számára kaparhatnád ki a gesztenyét, ha már az útját tudod. Adj be
                  te most egy offertet, amelyben vállald el a kenyérszállítást százharmincezer
                  forintért, s ígérj az „illetők­nek” harmincezer forint nyereményosztalékot.</p>
               <p>- Azt én több oknál fogva nem tehetem. Először nincs bánatpénzem, amit
                  ajánlatomhoz mellékeljek, sem tőkém, amin annyi gabonát, lisztet vásároljak, sem
                  kedvem a vesztegetéshez, sem eléggé rossz számító nem vagyok, hogy százharmincezer
                  forintból a felvállalt szállítást és a harmincezer forintnyi barátságos osztalékot
                  is fedezni hihessem.</p>
               <p>Kacsuka úr nevette azt a dolgot.</p>
               <p>- Jaj, Miska, milyen rossz kereskedő lesz belőled! Nem megy az minálunk másképpen.
                  Nyomorúság itt úgy akarni kereskedni, hogy az ember a maga forintján az egy
                  garasát megnyerje. Ez csak szatócskodás. Protekció a fődolog, s ez neked lesz.
                  Arról jótállok én. Jó pajtások voltunk iskolás diák korunktól fogva. Bízd rám
                  magadat. Hogyne volna bánatpénzed? Mellékeld a nyugtádat a Brazovicsnál letett
                  tízezer forintodról. Az biztosítékul elfogadtatik. Azután megmondom, hogy mit
                  csinálj. Nyargalj vissza Almásra, s árverezz magad az elsüllyedt hajó gabonájára.
                  Az a százezer forint értékű búza bizonyosan rajtad marad tízezer forintban. Akkor
                  van tízezer mérő búzád. Brazovicsot kifizeted azzal a saját letartóztatott tízezer
                  forintoddal, s ezzel perpatvar nélkül quitteltél vele. Akkor dupla vámot ígérsz az
                  almási, neszmélyi, füzitői, izsai molnároknak, hogy a búzádat siessenek megőrölni
                  rögtön. Azalatt kemencéket állíttatsz fel, amikben a lisztet azonnal prófuntnak
                  sütik. Három hét alatt elfogyott az egész, ha itt-ott egy-egy csomó selejtesebb
                  lesz a többi között, azt elsimítani a jó barátok dolga. S három hét múlva
                  hetvenezer forint tiszta nyereséged marad legalább a vállalaton. Hidd el, hogy ha
                  ezt a főnöködnek mondanám el, hát két kézzel kapna rajta. Csodálom, hogy magától
                  odáig nem terjed az esze.</p>
               <p>Timár elgondolkozott a dolgon.</p>
               <p>Ez bizony kecsegtető egy ajánlat.</p>
               <p>Három hét alatt hatvan-hetvenezer forintot nyerni, nagy fáradság nélkül,
                  egészbiztonsággal. Az első héten egy kicsit édesebb volna a prófunt íze, mint a
                  szokotté, a másodikon egy kicsit keserűbb, a harmadikon egy kicsit dohosabb; de
                  hát ki veszi azt olyan szigorúan a katonáknál? Hozzá vannak azok már ahhoz
                  szokva.</p>
               <p>Mégiscsak összerázkódott ettől a keserű pohártól.</p>
               <p>- Óh, Imre - szólt, kezét hajdani iskolatársa kezére téve. - Hol tanultad te ezt a
                  tudományt?</p>
               <p>- Hm! - szólt az elkomolyodva - ott, ahol tanítják. Csudálkozol rajtam, ugye? Én
                  már mindent természetesnek találok. Mikor a katonai pályára léptem, tele voltam
                  ábrándos illúziókkal. Azoknak most hamva sincs már. Azt hittem, hogy a hőstettek,
                  a lovagiasság pályája az, ami lelkemet fölhevíté; s aztán láttam, hogy csupa
                  spekulációból áll a világ, s minden országos dolgot valami magányérdek mozgat. A
                  mérnökkarnál végeztem tanulmányaimat, fényes, kitűnő sikerrel. Mikor Komáromba
                  áttettek, a keblem dagadt a büszkeségtől, minő tere fog itt nyílni hadépítészeti
                  tudományomnak. Az ám: a spekulációnak. A legelső tervemet, melyet az erődítésre
                  nézve felterjesztettem, a szakértők remekműnek mondták, hanem azért nem az lett
                  elfogadva, hanem tudtomra adatott, hogy készítsek olyat, mely a város egyes
                  utcáinak kisajátítását igényli. Hát én azt is elkészítettem. Emlékezhetel arra a
                  városrészre, amelyiknek a helyén nagy puszta tér van. Az egy félmillióba került.
                  Főnöködnek is voltak ott rozzant házai, miket úgy adott el, mintha paloták lettek
                  volna. S ezt nevezik fortificatiónak! Ezért tanultam én a hadmérnökséget! Az ember
                  lassan kiábrándul, s hozzászokik a helyzetéhez. Talán hallottad már azt az adomát,
                  közszájon forog, hogy mikor a múlt évben őfensége Ferdinánd trónörökös
                  meglátogatott bennünket, azt mondá a várkormányzónak: „Én azt hittem, hogy ez a
                  vár fekete!” - „Miért kellene ennek a várnak feketének
                  lennie, fenség?” - „Azért, mert a fortificatio költségvetésében évenkint tízezer
                  forint van föltéve - tintára. Én azt hittem, hogy tintával
                  meszelik a várfalakat!” - Nevetett mindenki. Ez a vége a dolognak. Ha ki nem sül,
                  hallgatnak róla; ha kisül, nevetnek rajta. - Hát miért ne nevetnék én is? - Nevess
                  te is! - Vagy jobb szereted szidni a világot a szatócsbolt ajtajából s taplót
                  árulni két krajcár nyereségért naponkint? Én már megjöttem az ábrándok világából.
                  Eredj, pajtás, Almásra, s vedd meg az elsüllyedt búzát. Holnap este tíz óráig
                  ráérsz beadni a vállalat iránti ajánlatodat. No, a gyorsparaszt pattog, készülj,
                  eredj. S aztán siess vissza.</p>
               <p>- Majd meggondolom - szólt Timár elgondolkozva.</p>
               <p>- Te! Lásd, azzal a szegény leánnyal is jót fogsz tenni, ha a kárba veszett
                  vagyonáért tízezer forintot fordítasz neki vissza. Máskülönben annyi száz forintja
                  sem marad belőle, ha a kihordás költségeit levonják.</p>
               <p>Ez a gondolat megmaradt Timár fülében.</p>
               <p>Valami kéz tolta előre. Fata nolentem trahunt. (A nem akarót húzza a végzet.)</p>
               <p>Nemsokára ismét köpenyébe burkoltan ült a parasztszekeren, melyet sebes vágtatva
                  vitt négy nyergesújfalusi paripa a döcögős utcán végig. Minden jó lélek aludt már
                  a városban. Csak az éji őr kiáltása hangzott a városház előtt: „Nincsen írva
                  homlokodra, mire virradsz fel holnapra!” S a bástyákon kiáltoztak sorban az őszi
                  esőben előőrsön álló katonák: „Ki vagy? Őrjárat! Haladj!”</p>
               <p>Vajon milyen kenyeret kaphattak ma?</p>
               
            </div>
            <div type="chapter">
               <head>A VÖRÖS FÉLHOLD</head>
               <p>Másnap Timár csakugyan együtt árverezett az elsüllyedt gabonára a többi kupecekkel
                  és molnárokkal.</p>
               <p>Azok potom árakat ígértek: nehány garast mérőnként. Timár megunta a garasozást,
                  bele­kiáltott, hogy tízezer forintot megád az egész hajóteherért; arra a szóra
                  aztán úgy szétfutottak a többi kótyavetyélők, hogy vissza sem lehetett volna híni
                  őket többet. Az árverező bíró elütötte Timárra a vételt, s átadta neki az egész
                  hajóterhet mint tulajdonát.</p>
               <p>Minden ember azt mondta Timárra, hogy bolond; mit fog ő kezdeni annyi nagy tömeg
                  ázott gabonával.</p>
               <p>Ő pedig aztán két dereglyét egymáshoz köttetve s azokat az elsüllyedt hajó
                  tetőzetéhez kapcsokkal megerősítve, hozzákezdett a hajóteher kihordatásához.</p>
               <p>A hajó helyzetében tegnap óta az a változás történt, hogy a hátulja lejjebb
                  süllyedt, s ezáltal az eleje kiemelkedett a vízből; a két kabin közül az egyik
                  egészen szárazon áll most.</p>
               <p>Timár beleköltözött abba a kabinba, és aztán hozzálátott a nehéz munkához.</p>
               <p>A hajó födelét felszakíták, s az emelődaru segélyével egyenkint húzgálták fel a
                  zsákokat, miket elébb a kabin mellé leraktak, hogy a víz kicsorogjon belőlük, s
                  azután onnan egy harmadik dereglyébe rakták azokat, kiszállították a partra, ott
                  gyékényeket terítettek széjjel, azokra a búzát kiöntötték, széthárították. Timár
                  azalatt alkudozott a molnárokkal a rögtöni őrlés iránt.</p>
               <p>Az idő kedvezett, szél fújt, a búza hamar száradt. Csak elég gyorsan menne a
                  munka.</p>
               <p>És azután számolgatott magában. Ami kevés készpénze volt, azt most mind abba öli
                  bele, hogy a munkásokat fizesse, és azután ha nem sikerül a vállalat, akkor igazán
                  koldussá van téve.</p>
               <p>Fabula János meg is mondta előre, hogy nem vár a biztosra egyéb, mint ilyen bolond
                  vásár után az utolsó zsákot a fejére rántani s aztán beleugrani a Dunába.</p>
               <p>Timárnak mindenféle gondolatok jártak keresztül-kasul az agyában. Ezerféle
                  nyugtalan gondolat, melynek se kezdete, se vége.</p>
               <p>Elnézte napestig, hogy egyik zsákot a másik után hogy támogatják a kabin falához.
                  Minden zsáknak egyforma bélyege van. Egy kerék, öt küllővel, fekete festékkel a
                  zsákra nyomva.</p>
               <p>Mégis okosabb lett volna annak a menekvőnek ennyi búzaértéket a táskájába rejteni
                  aranyképpen. De hát valóban ennyiért üldözték volna őt oly szívósan? Érdemes volt
                  ezért szökni, mérget venni?</p>
               <p>Késő délutánig folyt így a munka, s még nem volt több szárazra mentve háromezer
                  zsáknál.</p>
               <p>Timár kettős bért ígérgetett a munkásoknak, ha megtoldják a napot. Ami búza még
                  éjszaka a víz alatt hál, abból már alig lesz kenyér. Azok megfeszített buzgalommal
                  láttak a munkához.</p>
               <p>A szél elsöpörte a felhőket, s a félhold megint ott állt az alkonyégen. Vörös volt
                  az ég is, a hold is.</p>
               <p>Mit kísértesz te engem? - mondá magában Timár, s hátat fordított a holdnak, hogy
                  ne lássa.</p>
               <p>S amint a holdnak háttal fordulva, a víz alul kihúzott zsákokat számlálja, ismét
                  megjelenik előtte a vörös hold.</p>
               <p>Ezúttal a vörös félhold, egy zsák oldalára festve.</p>
               <p>Ahol a többinél az a kerék volt az öt küllővel, ott volt ezen a kereskedelmi
                  billog: a félhold, cinóberral festve.</p>
               <p>Timárnak egész teste összeborzadt. Lelke, teste, szíve fázott.</p>
               <p>Ez volt az!</p>
               <p>Ezt értette a haldokló utolsó szavával.</p>
               <p>De nem volt vagy bizalma, vagy ideje végig elmondani, amit akart.</p>
               <p>Mi van hát ez alatt a félhold alatt?</p>
               <p>Timár, mikor a teherhordók odább mentek, megfogta azt a zsákot, s bevitte azt a
                  kabinba.</p>
               <p>Senki sem vette észre.</p>
               <p>És azután bezárta a kabin ajtaját.</p>
               <p>A munkások még két óra hosszat dolgoztak, de már akkor ki voltak fáradva, átázva,
                  fázva víztől, széltől; nem győzték tovább a munkát. A többi marad holnapra.</p>
               <p>A fáradt emberek siettek a közel fekvő csárdába, ahol meleget és ételt-italt
                  kapni. Timár egyedül maradt a hajón. Azt mondá, összeszámolja a partra mentett
                  zsákokat; a kis ladikon majd kievez egyedül.</p>
               <p>A hold ismét elérte már a víz színét alsó szarvával, s besütött a kabin
                  ablakán.</p>
               <p>Timárnak a keze reszketett a láztól.</p>
               <p>Midőn kését kinyitotta, saját kezét metszette meg vele legelőször is, s akkor
                  aztán saját vérével még vörös csillagokat is festett a vörös félhold mellé a
                  zsákra.</p>
               <p>Felvágta a zsák kötőjét a nyílásnál; - mélyen belemarkolt; szép tiszta búza volt
                  benne.</p>
               <p>Aztán kifejté az alsó szegleteit. Szép tiszta búza ömlött ki belőle. Akkor
                  végighasítá az egész zsákot; s a szétomló búza közül egy hosszúkás bőrzacskó esett
                  lábai elé.</p>
               <p>A zacskón lakat volt. Azt letörte.</p>
               <p>És aztán kiönté annak tartalmát az ágyra. Ugyanazon ágyra, melyen amaz élő
                  alabástrom­szobor feküdt előtte egyszer.</p>
               <p>Minő látvány volt az a hold világossága mellett!</p>
               <p>Egész füzérek szíjra húzott gyűrűkből, miknek kövei brilliantok, zafirok,
                  smaragdok; - kar­perecek opállal, türkizzel rakva; gyöngyfüzérek mogyoró nagyságú
                  szemekből, egy nyaklánc csupa gyémánt-solitairekből, és azután egy achátszelence,
                  melyet midőn felnyitott, egy egész halmaz gyémánt és rubin villogott eléje;
                  boglárok, lánckötő csatok egész halommal s azokba foglaltan az ékszerészet
                  ritkaságai, amiket a műszeretők egymásra árvereznek, a macska­szemfényű syderitek, kameának faragott plasmák,
                  tűzopálok, keleti aquamarinok sötétkék fénnyel, vörös
                  topázok, a ritka rózsaszín pyrop, a napkőnek nevezett gyöngyházfényű adulár,
                  aszínváltoztató labrador, a karmazsinpiros spinel, antik remek vésművek, korall, boros­tyánkő, s pietra
                  d’Egittóból. Fejedelmi gyűjtemény! Egy kristálydobozban voltak példányai azoknak a
                  ritkán mutogatott platinatalléroknak, miket az orosz cár az Unkiars Skellesz-i
                  békekötéskor küldött Sztambulba. Végül négy tekercs gördült ki a zsák fenekéről;
                  egyet felnyitott Timár; ötszáz louis d’or volt egyben.</p>
               <p>Egy kincs volt ott. Egymilliónyi érték!</p>
               <p>Ezért már érdemes volt ágyúnaszádokat, szagláló kémeket utána futtatni a
                  menekvőnek! Ezért már érdemes volt annak a Duna fenekére menekülni, hogy üldözői
                  kezére ne jusson az!</p>
               <p>Ezért lehetett vihar közepett átvándorolni a Vaskapun.</p>
               <p>Egymilliót vitt magával a Szent Borbála.</p>
               <p>Ez nem káprázat, nem álom; ez való. Ali Csorbadzsi kincsei ott hevernek a nedves
                  szőnyegen, mellyel egykor Timéa takaródzott. Aki ismeri gyöngynek, drágakőnek
                  értékét, az hozzávethet, hogy Ali Csorbadzsi nem volt hiába Kandia kormányzója s a
                  khazné őre!</p>
               <p>Timár elkábultan ült le az ágy szélére, reszkető kezében tartva az achátszelencét,
                  melynek gyémánthalmaza a holdsugárban villogott.</p>
               <p>Mereven bámult ki az ablakon besütő holdra.</p>
               <p>Annak ismét mintha szeme, szája volna, ahogy a naptárban festik, s mintha
                  beszélgetésbe elegyednék a halandó emberrel.</p>
               <p>„Kié most ez a sok kincs?”</p>
               <p>„Hát kié volna, mint a tied? Megvetted az elsüllyedt hajóterhet úgy, ahogy áll,
                  zsákostól, búzástól. Kockáztattad, hogy nyakadon vesz, s lesz belőle rothadt
                  szemét, bűzhödt trágya. Lett belőle arany és drágakő.”</p>
               <p>„Amit megvettél, az a tied. Te jóhiszeműleg árvereztél. Te nem tudhattad, hogy mit
                  rejt még magában az a hajó.”</p>
               <p>„Beszélt neked ugyan valamit a haldokló a vörös félholdról, s te találgattad, mi
                  az; magad is töprengtél rajta, hogy mint lehet csak ennyi vagyona az üldözöttnek,
                  amennyi látható. Most már érted is az összefüggést sejtelmeid között; de hisz
                  akkor, mikor a hajóterhet megvetted, még nem értetted azt. Egészen más célból
                  vetted meg azt a sok ázott búzát. Szegény katonák­nak akartál belőle édes és
                  keserű kenyeret süttetni. A sors másra fordította a dolgot. Látod, hogy ez a sors
                  intése? A sors nem akarta engedni, hogy húszezer szegény katona rovására
                  nyomorúságos nyereségen kapkodj; mást hozott eléd. Tehát amidőn a rosszat a sors
                  megakadályozta, akkor okvetlenül jó az, amit előidézett.”</p>
               <p>„Kié is lehetnének ezek a kincsek?”</p>
               <p>„A szultán bizonyosan sanyargató hadjáratokban rabolta azokat össze.”</p>
               <p>„A kincstárnok hihetőleg elrabolta azokat a szultántól.”</p>
               <p>„A Duna elrabolta mind a kettőtől.”</p>
               <p>„Most a »senkié« azok.”</p>
               <p>„A tieid.”</p>
               <p>„Csak olyan jogon a te kincseid, mint a szultáné, a khazniáré, meg a Dunáé.”</p>
               <p>„Hát Timéáé?”</p>
               <p>Ennél a kérdésnél egy fekete hosszú vékony felhő állt a hold előtt keresztül,
                  mintha kétfelé vágta volna azt.</p>
               <p>Timár sokáig elgondolkozott.</p>
               <p>A hold kibújt a felhővonal alul.</p>
               <p>„Annál jobb rád nézve!”</p>
               <p>„Ugye, hogy a szegény ember milyen komisz ember?”</p>
               <p>„Azt leszidják, ha kötelességét végezte, azt gazembernek nevezik, ha
                  szerencsétlenség éri; annak engedik, hogy magát a fára kösse, ha élni nem tud; azt
                  nem gyógyítják meg a szép leányok, ha fáj a szíve. A szegény ember komisz
                  ember.”</p>
               <p>„S milyen dicső a gazdag ember. Hogy áldják! hogy keresik a barátságát! hogy
                  kérnek tanácsot az eszétől! hogy bízzák rá az ország sorsát, hogy bolondulnak
                  utána a nők!”</p>
               <p>„Ugye, hogy egy »köszönöm szépen«-t sem hallottál az ajkairól soha?”</p>
               <p>„Mi lenne abból, ha most te ezt a kincset, ahogy megtaláltad, odavinnéd, letennéd
                  a lábaihoz, s azt mondanád neki: íme ez a tied, most hoztam a víz fenekéről
                  neked!”</p>
               <p>„Legelőször is nem értené meg, hogy mi ez. Mit tud ő arról, hogy egy doboz gyémánt
                  ér-e többet, vagy egy doboz cukros sütemény? Hiszen gyermek.”</p>
               <p>„Azután nem is jutna az ő kezébe, mert azt rögtön lefoglalná a gyámapja, az majd
                  elhará­csolná, elsikkasztaná kilenctized részét, hiszen senki sem ellenőrizheti,
                  titokban értékesíthető kincs ez.”</p>
               <p>„S végre ha mind Timéa kapná is meg, mi lenne a vége? Ő gazdag úrhölgy lenne, aki
                  téged a maga fényes polcáról még csak meg sem fog látni soha; te pedig maradsz
                  szegény, kopott hajós-schreiber, akinek még csak álmodnod is őrültség lenne
                  őfelőle.”</p>
               <p>„Most pedig megfordítva lesz a dolog. Te fogsz gazdag ember lenni, és ő lesz a
                  szegény.”</p>
               <p>„Nem így kívántad-e magad is a sorstul?”</p>
               <p>„No hát így történt.”</p>
               <p>„Te hoztad a hajó útjába a veszedelmes tőkét, amitől az elsüllyedt?”</p>
               <p>„Nem.”</p>
               <p>„Rosszat akarsz-e te Timéával?”</p>
               <p>„Nem!”</p>
               <p>„Hiszen nem akarod te megtartani a kincseket magadnak, amikre rátaláltál.
                  Értékesíteni akarod azokat, szaporítani, még többre növelni, s majd mikor ezeknek
                  alapján a második, a harmadik milliót is megszerezted, akkor odaléphetsz a szegény
                  leányhoz, s azt mondod neki: legyen ez mind a tied - és én is vele!”</p>
               <p>„Hát rosszat akarsz-e te ezzel?”</p>
               <p>„Csak azért akarsz gazdaggá lenni, hogy őt boldoggá tehesd.”</p>
               <p>„Alhatol nyugodt lelkiismerettel ezen a jó szándékodon.”</p>
               <p>A hold félig alásüllyedt már a Dunába, csak az egyik ága állt ki a vízből, mint
                  egy tűztorony; sugár képe a habokban egész a hajó orráig elnyúlt, s minden sugár,
                  minden hullám Timárhoz beszélt.</p>
               <p>És mind azt beszélte neki, hogy „itt a szerencse a kezedben, ragadd meg; tedd el.
                  Senki nem tud erről semmit. Az egyetlen ember, aki tudta, fekszik a Duna
                  fenekén.”</p>
               <p>Timár hallgatá a hold szavait, a habok beszédét s azt a titkos szózatot, ami
                  odabenn dobog - és homlokán a hideg veríték csurgott alá.</p>
               <p>A hold utolsó tűzcsúcsát is lehúzta a víztükör alá, s végsugarával ezt mondá
                  Timárnak:</p>
               <p>„Gazdag vagy! Úr vagy!”</p>
               <p>Hanem amint egészen sötét lett, egy hang a hallgató sötétség közepett, egy hang
                  onnan belül e szót súgá fülébe:</p>
               <p>„Tolvaj vagy!”</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Egy óra múlva a négylovas gyorsszekér vágtatott lóhalálában végig a szőnyi
                  országúton, s mikor a Szent András tornya a tizenegyet verte, a gyorsszekér ott
                  állt meg az „Anglia” mellett a kétfejű sasos kapu előtt. Timár sebesen ugrott le
                  róla, s sietett be a házba.</p>
               <p>Várták.</p>
               
            </div>
            <div type="chapter">
               <head>AZ ARANYBÁNYA</head>
               <p>...Egyszer voltam a Csetátye Máréban.</p>
               <p>Ha rágondolok e látványra, a keblem elszorul annál az eszménél, hogy leírjam, amit
                  láttam. A fantázia összeroskad, mikor mindazt fel akarja emelni, amit az élő látás
                  hozott eléje, s felakad a kifejezés, mikor érthetővé készül tenni azt, ami
                  valóság.</p>
               <p>Csak egy hasonlatot találok reá a fogalmak terén.</p>
               <p>Képzeljük magunkat egyikébe azoknak az óriási hegyüregeknek, amiket a hold
                  felszíne mutat elénk, miknek nagy távcsöveken keresztül mély, éles árnyakkal
                  körülgyűrűzött aknáiba letekint­hetünk. Ezekbe a kietlen, lakhatlan éjszakai
                  puszta várakba. Képzeljük, hogy a Plutarch fenekén vagyunk, melyről azt hiszik,
                  hogy valaha tűzhányó volt.</p>
               <p>A Csetátye Máre egy ilyen óriási üres hegy. Egy rettenetes dóm, melynek csak
                  kupolája hiányzik. A sziklák, mik körfalait képezik, titáni tömegekben egymásnak
                  támogatva, mintha tornyok volnának keresztül-kasul döntve egymásra. Az iszonytató
                  kráter egész fel a száz- meg százölnyi párkányáig, s le az ezeröles kerületű
                  fenekéig egyetlen fűnek vagy bokornak nem ad helyet; nincs ott egyéb, mint kő.
                  Kolosszok és obeliszkok, gúlák és kockák. Egy-egy kőszál egyenesen függ alá a
                  meredélyről, mintha minden percben leszakadni készülne; századok óta függ ott már.
                  Egy-egy tátongó szakadék végighasítja a falat, s alant mélységes üregben vész el.
                  S az egyik oldalán e szörnyű szikladómnak van egy félredűlt kapunyílás; méltó
                  bejárat a gigászok palotatermébe. Ezen a kapun kitekintve látunk az alant mélyedő
                  völgyből kiemel­kedni egy csúcsos hegyet, melyen szinte nincs semmi zöld, csupa
                  kő. De ez a kő mind olyan apróra megtörött darabokból áll, hogy legnagyobb
                  közöttük a felcsillámló ametiszt.</p>
               <p>Ez a Csetátye Máre.</p>
               <p>S ez a tűz nélküli vulkán, ez a hold körhegyeit utánzó sziklaüreg nem a természet
                  munkája: ez egy emberi alkotás. A rómaiak műve ez. Ez a hegy aranyat tartalmazott;
                  a római hódítók nekihajták a leigázott dák jobbágyokat, s ilyen üreggé vágatták ki
                  a hegyet. A bejáratnál még most is látszanak a véső és kalapács művei, s látszanak
                  a falakon a tűz nyomai. Még akkor lőpor nem volt, a sziklákat megtüzesíték, s
                  aztán ecettel locsolták meg, így repeszték széjjel.</p>
               <p>Az a csúcsos hegy, ami ott a völgyből kiemelkedik, mind a széttört kövekből
                  támadt, mikből az aranyat kiszedték. Egy porrá tört hegy.</p>
               <p>Egyszer aztán beszakadt a Csetátye Máre csúcsa, s eltemette a bányát. Azt mondják,
                  hogy alant még egyszer olyan mélyre terjed az, mint amennyit a napvilág bejár
                  belőle.</p>
               <p>Az eltemetett sziklafolyosókban most is találnak római emlékeket. Az aranyásó
                  rabszolga szabadon bocsátásáról szóló tabula ceramicát, melynek két viaszlapja
                  közé odaszorítva volt még a rabszolga kedvesének hat ágra font emlékhajfürtje.</p>
               <p>A körül lakó nép most is aranyat ás, aranyat tör a kőből.</p>
               <p>Rettenetes munka az!</p>
               <p>Az arany: király! nagyon megszolgáltatja magát. A szikla maga „süket kő”, s csak
                  egyes rétegét híják „érnek”; abban az arany úgy van beszórva, mint a porszem, mint
                  a csillám. Néha évekig kell a süket kőben vágni, míg az ér fel hagyja magát
                  találni, s néha elvész az, nincsen folytatása, s újra kell kezdeni a munkát. Az
                  arany bújósdit játszik: a kereső törhet utána - a sziklán keresztül.</p>
               <p>Az ér kövét aztán különválogatják, osztályozzák, a dúsabb a száraz kallóba kerül,
                  a soványabb a nedves kallóba; azt lisztté törik, rostálják, szitálják; egész
                  Verespatak hosszában ott kótognak a víz hajtotta gépek, mik az aranyat a kőtől
                  elválasztják; hosszú teknők, válúk fenekén marad lenn a drága érc, a tört iszapot
                  vermekbe csalogatják; „csapda”, „tűzhely”, „színpad” a neveik, amiken keresztül
                  kell mennie; még ekkor sem hisznek neki, higany közé bocsátják, nagy hordókban
                  aranyőrlő malmok azt a higannyal összekeverik, míg a higany az utolsó
                  aranyporszemet is felveszi magába. Akkor a higanyt nagy szarvasbőr zacskóba
                  töltik, kipréselik, a higany keresztülhatol a bőr pórusain, s az arany ott marad a
                  zacskó fenekén, mint fénytelen sárga por. Azt viszi minden szombaton beváltani
                  Gyula-Fehérvárra a Csetátye Máre körül aranyásó munkás.</p>
               <p>Ezt nevezik tehát aranybányának.</p>
               <p>De ne higgyetek a szónak! Nem aranybánya; az éhség tornya ez. Akik itt törik az
                  aranyért a követ, rongydarócban járnak, málékenyeret esznek, fakunyhókban laknak,
                  korán elhalnak; a világ legszegényebb emberei azok.</p>
               <p>Másutt van az aranybánya!</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>A komáromi hadsereg-összpontosítás után Timár egyszerre tehetős ember lett, házat
                  is vett a komáromi kereskedők cityjében, a Rác utcán.</p>
               <p>Senki sem találta ezt különösnek.</p>
               <p>Dicsőült I. Ferenc császárunk arany szavai, úgy hiszem, minden liferáns
                  emlékkönyvébe fel lesznek jegyezve, miket őfelsége egy szegényen maradt élelmezési
                  biztosnak mondott: „az ökör a jászolhoz volt kötve, miért nem evett?”</p>
               <p>Hogy mennyit nyert Timár az élelmezésen? azt nem tudhatni, hanem hogy egyszerre
                  nagy úrrá lett, azt látni rajta. Mindenhez hozzáfog, s van pénze elég.</p>
               <p>Kereskedőnél, vállalkozónál ez nem tűnik fel. Itt csak az első alapkő letétele
                  nehéz. Az első százezer forintot nehéz megszerezni, ha az megvan, a többi önkényt
                  kínálkozik. Van hitele.</p>
               <p>Hanem Brazovics úr egy dologban mégis hitetlen volt.</p>
               <p>Azt jól sejté, hogy Timár busásabb osztalékot adott a nyereményből az
                  „illetőknek”, mint amennyit ő szokott, azért nyerte el a szállítmányi kövér
                  vállalatot, amin rendesen ő szokott gazdagodni. De olyan nagyon sokat mégis hogy
                  nyerhetett?</p>
               <p>Brazovics úr azóta, hogy Timár felkapott, s önálló úr lett, kereste hajdani
                  hajóbiztosa barát­ságát, elhívta magához estélyekre, miken Timár igen szívesen
                  szokott megjelenni. Olyankor láthatta Timéát is, ki már nehány szót értett a
                  társalgási nyelvből.</p>
               <p>Most már Zófia asszony is szívesen látta Timárt, sőt egyszer félig súgva, félig
                  sikoltva azt mondá Athalie-nak, hogy bizony nem ártana, ha ő is nyájasabb képeket
                  fintorgatna Timárra; mert ez most már gazdag úr, nem megvetendő parti; többet ér
                  három katonatisztnél, akinek semmije egyebe, mint a cifra uniformisa meg az
                  adóssága. Amire aztán Athalie kisasszony azt felelte, hogy „...még nem következik,
                  hogy az apám szolgájához menjek férjhez”. Érthette belőle Zófia asszony a mondat
                  elejét: „abból, hogy az apám a szolgálóját vette el!”, ami jól megérdemlett
                  szemrehányás volt Zófia asszonyra nézve: hogyan mert ilyen előkelő kisasszony
                  édesanyjává feltolakodni?</p>
               <p>Brazovics úr aztán vacsora végén, mikor egyedül maradtak az asztalnál, elkezdett
                  Timárral poharazgatni. Brazovics úr virtuóz volt az ivásban, ez a szegény fickó
                  pedig sohasem látott még eleget a borból.</p>
               <p>Mikor aztán jól benne voltak a barátkozásban, akkor előhozta neki a dolgot nagy
                  mulat­ságosan.</p>
               <p>- Ugyan te, Miska, csak mondd meg igaz lelkedre, hogy tudtál annyit nyerni ezen a
                  prófuntszállításon? Hiszen én is csak próbáltam, és tudom, hogy mit lehet belőle
                  kifacsarni. Én is közé kevertettem a lisztnek a dercét, korpát, malomport; magam
                  is tudom, hogyan kell az ocsút tiszta búza helyett megőröltetni; azt is értem,
                  hogy mi különbség van a rozsliszt meg a búzaliszt között, hanem ennyit, mint te,
                  mégsem tudtam nyerni soha. Micsoda ördögséged volt? Valld meg! Hiszen már
                  megvan.</p>
               <p>Timár mélyeket pislantott, mint mikor már az ittas embernek hat lóerő kell, hogy a
                  szeme pilláit fel tudja emelni, s tréfásan, akadozó nyelvvel válaszolt:</p>
               <p>- Hát tudja az úr...</p>
               <p>- Tegezz már, ha mondom, híjj a keresztnevemen.</p>
               <p>- Hát, tudod, Tanaszi, a bizony nem volt ördögség. Emlékezel rá, hogy megvettem a
                  Szent Borbála ázott búzaterhét, potom áron, egy forintért mérőjét. Azt biz én
                  akkor nem osztottam szét garasos nyereséggel molnároknak, hizlalóknak,
                  parasztoknak, ahogy a világ hitte, hanem megőröltettem hirtelen, kisüttettem
                  hirtelen, nem került fele pénzembe, mintha a legolcsóbb, legkomiszabb gabonát
                  használtam volna fel hozzá.</p>
               <p>- Ejnye, de derék! Mit nem tanulok vénségemre tőled! Te Miska! De hát aztán nem
                  volt rossz az a prófunt a katonáknak?</p>
               <p>Mihály nevetett, majd szétprüsszentette a szájába vett bort.</p>
               <p>- Hát persze hogy rossz volt, mint a vesztés! A bizony átkozott rossz volt.</p>
               <p>- Hát aztán nem tettek panaszt a Verpflegscommissiónál?</p>
               <p>- Mi haszna tettek? Az egész Verpflegscommissio mind a zsebemben volt.</p>
               <p>- Hát a várkommendánsnál, a Feldzeugmeisternél?</p>
               <p>- Az is mind a zsebemben volt - szólt Mihály, kevélyen ütve zsebeire, amikben
                  annyi nagy úr elfér.</p>
               <p>Brazovics úr szemei különös módon szikráztak. Mintha most még veresebbek volnának,
                  mint máskor.</p>
               <p>- S az ázott búzából készült kenyeret megetetted a katonákkal?</p>
               <p>- Az ám. S a lenyelt kenyér nem beszél!</p>
               <p>- Jól van, Miska, jól van; hanem mármost te se beszélj ám; mert még énnekem csak
                  elmondhattad ezt a dolgot, én jóakaród vagyok, hanem ha valami ellenséged meg
                  találja tudni, ugyan megütheted a talpadat érette. Utánamegy ám annak a Rác utcai
                  házad is. Hát erről senki másnak ne beszélj!</p>
               <p>Erre Timár, mint a hirtelen felijedt részeg ember, elkezdett rimánkodni Brazovics
                  úrnak, még a kezét is megcsókolta, hogy el ne árulja a titkát, ne tegye
                  szerencsétlenné. Brazovics megnyugtatta szépen, ő nem fog szólni senkinek, felőle
                  nyugodt lehet, csak másnak is el ne mondja a titkát.</p>
               <p>Azután előhívta az inasát, rábízta, hogy Timár urat vezesse haza lámpással;
                  ügyeljen rá, hogy valami baja ne történjék az úton, fogja meg a karját, ha
                  szédülni talál.</p>
               <p>Az inas azzal jött vissza, hogy Timár urat alig tudta hazavinni, nem ismert rá a
                  maga ajtajára, egy kicsit danolni is kezdett az úton. Otthon aztán lefektették
                  szépen az ágyába, s rögtön elaludt a jó úr.</p>
               <p>Timár pedig, amint Brazovics inasa elhagyta, felkelt az ágyból, s egész reggelig
                  leveleket írt. Nem volt ő ittas.</p>
               <p>Olyan bizonyos volt afelől Timár, mint a kalendáriomban következő napról, hogy
                  Brazovics nyomban fel fogja adni ezt az egész történetet, s azt is előre tudta,
                  hogy kinek.</p>
               <p>Abban az időben, talán most már nem, az volt az államgazdászati főelv, hogy
                  „stehlen und stehlen lassen”. Lopni és lopni hagyni.</p>
               <p>Nyugodalmas, békeszerető irányelv.</p>
               <p>Hanem ennek a jó szisztémának is volt egy ellensége, egy francia irányelv. Hiába,
                  az a francia csak mindenben ellensége a németnek.</p>
               <p>Ez pedig az, hogy „ôte toi, que je m’y mette”.</p>
               <p>Szabadon fordítva: „Eredj onnan, hadd lopok már én is!”</p>
               <p>Az egyes kormányzati udvari rangok versenytársai voltak egymásnak, s aszerint,
                  amint egyik-másik a fejőstehenet maga felé fordítá, iparkodtak annak a szarvaival
                  a fejőt megökleltetni s visszavitatni a bona vaccát a maguk reszortjának.</p>
               <p>Ott volt a három udvari kancellária - azután az allgemeine Hofkammer für Finanz-
                  und Handelsangelegenheiten, azután az oberste Justizstelle, azután a
                  Hofkriegsrath, azután a Censur- und Polizeihofstelle, azután a geheime Haus-, Hof-
                  und Staatskanzlei, végül a Generalrechnungsdirectorium.</p>
               <p>Mármost azután csak az volt a bölcsek köve, kitudni, hogy az egymásba bonyolult
                  maschineriának melyik kerekét kell megmozdítani, hogy az a láda felnyíljék,
                  amelyikbe bele szabad markolni a becsületes állampolgárnak. Mi van kapni való? és
                  hol? és kinél? és mi segítséggel, és mi oknál fogva, és mi módon és mikor? És hogy
                  ki barátja és ki ellensége ott a másiknak? és hogy kinek mi szenvedélye van? és
                  hogy ki az, akin egyben meg másban minden megfordul.</p>
               <p>Ez a fő-fő tudomány.</p>
               <p>Az sem volt tehát Timárra nézve meglepetés, midőn nehány nap múlva a Brazovicsnál
                  töltött estélyezés után felhívatták a várba, s ott egy úr, aki magát
                  Oberstfinanzgeheimrathnak címezte, azt adá tudtára, hogy itt fog maradni egyelőre
                  szigorú vizsgálati fogságban, a kulcsait pedig adja át, hogy iratai és könyvei
                  lefoglaltassanak.</p>
               <p>Nagy esemény lett ebből.</p>
               <p>Timár titka az allgemeine Hofkammer für Finanzennek lett beárulva. Ez mindig
                  versengésben volt a Hofkriegsrath vezetőivel. Most csatányos alkalom kínálkozott
                  felderíteni a titkos bor­zalmakat, amik e testület keblében elkövettetnek, s
                  elragadni tőle az egész katonaélelmezési reszortot. Pártolta a támadást a három
                  udvari kancellária is, a Hofkriegsrathot csak a Polizeihofstelle védelmezte, végre
                  eldönté ellene az ügyet a Staatskanzlei, s rögtön ki lett küldve egy commissio,
                  melynek utasításul adatott, senkit nem kímélni, az egész Verpflegs­commisiót
                  felfüggeszteni, kommendánst, tábornagyot maga elé idézni, liferánst elfogatni,
                  kriminál-inquirálni és mindent kideríteni. Hiszen a följelentésben olyan világosan
                  adatolva volt minden körülmény.</p>
               <p>Ha csak egy harapás dohos kenyér kisül Timárra, jaj neki örökre.</p>
               <p>De nem sült ám ki semmi.</p>
               <p>Nyolc napig dolgozott a commissio éjjel-nappal. Tanúkat hallgattak ki,
                  esküdtettek, vallattak, segítségül hívták a vármegyét; senki sem vallott Timár
                  ellen.</p>
               <p>Minden vizsgálatból az derült ki, hogy Timár az egész ázott hajóterhet
                  szétosztotta a molná­roknak, a földészeknek, gyárosoknak, hizlalóknak; hogy egy
                  kanálnyi abból a katonák számára készült kenyérbe nem keveredett. Elővették
                  magukat a katonákat, azok is mind azt vallották, hogy soha jobb kenyeret nem
                  kaptak, mint amivel Timár tartotta őket két hétig. Egyetlenegy vádoló, egy terhelő
                  tanú nem állt elő ellene, annál kevésbé lehetett azután a katonai hatóságokat
                  megvesztegetéssel gyanúsítani. Hisz ők annak adták a vállalatot, ki legolcsóbb
                  áron legjobbat adott. Utóbb még ezeknek állt följebb. Sértve érezték magukat e
                  vizsgálat által, fenyegetőztek, kardjaikkal csörömpöltek, utoljára a kelepcébe
                  jutott commissio ijedtében revocált, rehabilitált, és szökve szökött Komáromból;
                  Timárt pedig nagy bocsánatkéréssel ereszték szabadon, s kimondták rá, hogy hiszen
                  ez arany ember!</p>
               <p>Mikor szabadon bocsáták, Kacsuka úr volt a legelső, aki sietett őt üdvözölni, s
                  mindenki előtt nagy tüntetéssel szoríta vele kezet.</p>
               <p>- Barátom! Most ezt a dolgot nem szabad abbahagynod! Ezért neked fényes elégtételt
                  kell nyerned. Képzeld, még engem is gyanúsítottak, hogy meg voltam vesztegetve.
                  Eredj fel Bécsbe, s követelj elégtételt. A feladót példásan meg kell büntetni. - S
                  ezentúl (ezt már súgva mondá) biztos lehetsz felőle, hogy minálunk ugyan senki
                  többet ki nem fog ütni a nyeregből. Most üsd a vasat!</p>
               <p>Timár azt mondta, hogy fogja tenni.</p>
               <p>És mikor Brazovics úrral összejött, annak is azt mondta.</p>
               <p>Brazovics úr szörnyen sopánkodott azon a méltatlanságon, ami Miska barátját érte.
                  Ugyan ki lehetett az a gonosz ember, aki őt így bevádolta?</p>
               <p>- Már hiszen akárki volt - fenyegetőzék Timár -, az meg fogja ütni a talpát! S
                  fogadom, hogy ha háza van Komáromban, az utána megy ennek a tréfának. Holnapután
                  megyek fel magam Bécsbe, s elégtételt követelek az udvari kancelláriánál.</p>
               <p>- Eredj, eredj! - monda neki Brazovics, s utána gondolá: - én is ott leszek!</p>
               <p>S egy nappal hamarább felment Bécsbe, mint Timár.</p>
               <p>S ott aztán régi összeköttetéseinél fogva úgy elkészítette számára az utat (igaz,
                  hogy pogány pénzébe került!), hogy Timárnak csak bele kellett lépni a
                  labirintusba, és soha ki nem találni belőle többet. Az udvari kancelláriától
                  fogják utasítani a Hofkammerbe, onnan átteszik a dolgát az oberste
                  Justizstellehez, az belekeveri a Polizeihofstellet, az belekergeti a geheime
                  Staatskanzleibe; a vigyázatlan ember lassankint dühbe jön, meggondolatlan szavakat
                  ejteget el; még majd talán ki is nyomatja az esetet, akkor nyakon csípi a
                  Hof-Censurstelle; elvégre ő fog könyörögni, hogy eresszék el, és soha többet egyik
                  Hofstellenek is az ajtókilincséhez ez életben hozzá nem nyúl.</p>
               <p>Hát csak hadd menjen a maga igazságát keresni, ha bolond.</p>
               <p>De Timár nem volt már bolond.</p>
               <p>Rég túljárt ő már tanácsadóinak az eszén. Mind a kettőén.</p>
               <p>Az első lépéssel fel volt szabadítva a kedélyében rejlő furfang.</p>
               <p>Ravasz lett, amióta azt az első lépést magára hagyta erőltetni, s tudta már, hogy
                  sohasem azt kell mondania, amit tenni akar.</p>
               <p>Olyan az, mint a női szemérem. Az első bukásig tiszta, tudatlan, ártatlan az egész
                  kedélye mind fenékig; hanem amint azon általesett, akkor egyszerre megelevenül
                  benne a kristály átlátszó kedély, s nem kell neki többé tanító; tud már mindent;
                  sőt újakat is tud kitalálni.</p>
               <p>Timár akkor is engedé már sejtetni, hogy milyen talentum lakik kedélyében, midőn a
                  hivatalos üldözést kijátszotta Pancsovánál; csakhogy ez még akkor egy más ember
                  érdekében történt, neki semmi haszna nem kínálkozott abból. Tette, ami rá volt
                  bízva. Rászedte az üldözőket.</p>
               <p>Most már saját érdekében tett.</p>
               <p>A talált kincsek birtokában, kellett magának jogcímeket szereznie, amik mellett a
                  világ előtt mint gazdag ember megjelenhessen. Azt kellett színlelnie, hogy ő
                  szerencsés vállalkozó.</p>
               <p>Az első vállalatánál már roppant pénzösszeget nyert.</p>
               <p>Ha a világ azt hiszi, hogy csempészet volt a nyeresége: az a kisebbik baj.
                  Bebizonyítani nem lehet, mert nem igaz. Ő annyit költött az élelmezési vállalatra,
                  hogy alig maradt rajta haszna. De házakat, hajókat vehetett, s arannyal
                  fizethetett: és mindenki azt hitte, a vállalatán nyeré azokat.</p>
               <p>Neki ürügy, cím, látszat kellett arra, hogy Ali Csorbadzsi kincseivel lassankint a
                  világ elé jöhessen.</p>
               <p>Mit tett tehát, mikor Bécsbe felment?</p>
               <p>Timárnak elégtételt kelle követelni a Hofkammeren; s e tekintetben számíthatott a
                  Hofkriegsrath gyámolítására. Komáromi pártfogóitól voltak ajánlólevelei a
                  legbefolyásosabb urakhoz.</p>
               <p>Ő tehát azt tette, hogy a ládája fenekén hagyta az ajánlóleveleket mind, s elment
                  egyenesen a Hofkammer főnökéhez, attól kért kihallgatást.</p>
               <p>A miniszternek tetszett az, hogy ez az ember nem kerül az ablakra, hanem mindjárt
                  az ajtón jön be. Bebocsáttatá.</p>
               <p>A miniszter úr simára borotvált arcú, magas férfi volt, tiszteletgerjesztő kettős
                  állal, szigorú szemöldökkel és kopasz tarkóval; mellén nagyszámú érdemjelek
                  voltak; két kezét hátratette a frakkja szárnyai alá, mikor azt a halandó embert
                  azzal a hosszú bajusszal maga elé bocsátá. Timár egyszerű fekete magyar ruhát
                  viselt.</p>
               <p>Az első kérdése őexcellenciájának Timárhoz ez volt:</p>
               <p>- Miért nem köt az úr kardot, mikor audienciára jön?</p>
               <p>- Nem vagyok nemesember, kegyelmes uram.</p>
               <p>- Úgy? - Ön azért jött hozzám ugyebár, hogy az ön ellen elrendelt befogatás és
                  vizsgálat miatt elégtételt kérjen?</p>
               <p>- Távol van tőlem, kegyelmes uram - felelt Timár. - A kormány kötelességét
                  teljesítette, amidőn egy alaposnak látszó feladás miatt egész szigorával lépett
                  fel nemcsak énellenem, hanem nálamnál nagyobb urak ellen is. Minthogy nemesember
                  nem vagyok, még a primae nonus megsértése miatt sincs okom gravaminálni. Ellenben
                  nagy köszönettel tartozom mind a feladónak, mind a vizsgáló bíróságnak azért, hogy
                  e szigorú vizsgálat által kiderítette azt, hogy tiszta kézzel bántam a rám bízott
                  vállalattal.</p>
               <p>- Ah! tehát ön nem szándékozik elégtételt keresni feladója ellenében?</p>
               <p>- Sőt károsnak tartanám azt, mert ezáltal elriasztatnék más igaz ember is, ki
                  valódi visszaéléseket jelent föl. Az én becsületem helyre van állítva; a
                  bosszúállás nem természetem. Azonfelül is se időm, se kedvem hozzá. Ami
                  megtörtént, az legyen elfeledve.</p>
               <p>Már erre a szóra az egyik kezét elővette az excellenciás úr a frakkszárny alul,
                  hogy Timár vállát megveregesse vele.</p>
               <p>- No, hallja ön, ez öntől igen praktikus nézet. Ön azt tartja, hogy nincs ideje
                  megtorlási processzusokban ide-oda szaladgálni. Egészen okos felfogás. Tehát mi
                  célból jött ön hozzám?</p>
               <p>- Egy ajánlattal.</p>
               <p>- Ah, egy ajánlattal?</p>
               <p>- Melyhez kegyelmes uram pártfogása szükséges rám nézve.</p>
               <p>A kegyelmes úr ismét eldugta a kezét a frakkszárny alá.</p>
               <p>- Van a koronának egy uradalma az illír határőrvidéken, Levetincen.</p>
               <p>- Ah; hum! - hápogott a magas úr, s nagyon összeráncolta a homlokát. - Mit akar ön
                  ezzel?</p>
               <p>- Azon a tájon szoktam járni mint gabonabevásárló biztos, s így jutottam a helyzet
                  ismere­téhez. Az uradalom áll harmincezer holdból, melyet holdankint negyven
                  krajcár haszonbérért Silbermann bécsi bankár bérelt ki a kormánytól. A szerződés
                  kötése a Hofkammer jogaihoz tartozik, a befolyó haszonbérrel pedig a Hofkriegsrath
                  rendelkezik. Ez húszezer forint. Silbermann az uradalmat három részre osztva
                  albérlőknek adta ki, akik holdankint egy forintot fizettek neki.</p>
               <p>- No igen. Hiszen őneki is kellett nyerni valamit.</p>
               <p>- Természetes. Az albérlők viszont a környékbeli lakosoknak osztották ki apróbb
                  részletekben a földeket természetben fizetett osztalékért. Most azonban két egymás
                  után következett rossz évben, különösen az ideiben a nagy aszály miatt a bánáti
                  föld nem adta meg a vetőmagot. A földészeknek nem termett semmi; azok az
                  albérlőknek nem adhattak semmit, az albérlők a főbérlőnek nem fizettek semmit, s a
                  főbérlő, hogy szerződésétől meneküljön, kridát mondott, s az idei bérlettel adós
                  maradt.</p>
               <p>Már erre a szóra mind a két keze előjött a kegyelmes úrnak a frakkszárny alul,
                  elkezdett magyarázni a tíz ujján.</p>
               <p>- Igen, mert olyan fényt űzött, mint egy fejedelem, a semmirekellő! Kérem,
                  nyolcezer forintos lovakat tartott, azokon kucsírozott. Most licitálják őket. Én
                  excellenciás úr vagyok, de nem vagyok képes nyolcezer forintos lovakat
                  tartani.</p>
               <p>Timár úgy tett, mintha nem jegyzett volna meg semmit. Folytatá:</p>
               <p>- A Hofkammer most nem kapja meg a haszonbért, mert nincs miből egzekválni;
                  bérlőnek, albérlőknek feleségeik vannak, s minden vagyonuk az asszonyuk hozománya.
                  A hiányzó húszezer forint pedig a Hofkriegsrath pénztárából hiányzik. S úgy tudom,
                  hogy a Hofkriegsrath most azt a Hofkammerrel akarja megfizettetni.</p>
               <p>Őexcellenciája most a burnótszelencéjét nyitá fel, s amíg két ujja hegyével
                  belenyúlt, fél szemmel a beszélőn igyekezett keresztülnézni.</p>
               <p>- Az én legalázatosabb ajánlatom tehát ez - folytatá Timár, elővonva zsebéből egy
                  összehajtott iratot. - Én kibérelem tíz évre a levetinci uradalmat azért az árért,
                  amit az albérlők fizettek a főbérlőnek, tehát egy forintért holdanként.</p>
               <p>- Hm! Ez szép.</p>
               <p>- Az új bérlet, mivelhogy most november végén vagyunk, már egy évet elvesztett; a
                  földek mind ugaron maradtak. Én azonban ajánlkozom nemcsak azt a kárba veszett
                  évet felvenni a bérletidőbe, hanem kötelezem magamat az elmúlt év behajthatlan
                  bérletösszegét is meg­téríteni.</p>
               <p>A kegyelmes úr kettőt peccentett két ujjával arany burnótszelencéje födelére, s
                  ajkait erősen összeszorítá.</p>
               <p>„Hm! - gondolá magában - ez arany ember! Ez többet tud, mint amennyit az ostoba
                  képe elárul. Ez sejti azt, hogy a Hofkammer ki akarja venni a Hofkriegsrath
                  kezéből a katona­élelmezés reszortját, s a komáromi vizsgálat erre volt célozva.
                  Hogy az csúful megbukott, a Hofkriegsrath s annak a kardcsörtető úri pártfogói
                  kerültek felül, s most meg azok akarják a Hofkammer kezéből kiásni a katonai
                  határőrvidéki haszonbérletek kezelését. Az is bona vacca! S erre ismét igen jó
                  ürügy a levetinci uradalom bukott haszonbérlője által okozott hiány. És most ez az
                  ember, aki a Hofkammer által üldöztetett, aztán megmenekült, nem a Hofkammer
                  ellenségéhez szegődik, hanem éppen ahhoz fordul, hogy kisegítse azt a zavarból, s
                  megerősítse a helyzetét. Arany ember! Ezt meg kell becsülni!”</p>
               <p>- Jól van! - monda a kegyelmes úr. - Ön derék ember, azt látom; ön meg volt
                  általunk sértve, sérelmét feláldozta; tapasztalni fogja, hogy ez a helyes út,
                  melyet egy okos állampolgárnak követnie kell. Csupán azért, hogy megmutassam,
                  miszerint az állam az ilyen józan eszű állampolgárait meg tudja jutalmazni,
                  biztosítom önt, hogy ajánlata el lesz fogadva. Jöjjön ön vissza még ma estefelé a
                  hivatalomba. Biztosítom önt az eredmény felől.</p>
               <p>Timár átadta a kegyelmes úrnak az írott ajánlatot, s mély főhajtással ajánlá
                  magát, és eltávozott.</p>
               <p>A kegyelmes úrnak megtetszett ez ember.</p>
               <p>Legelőször is egy nagy méltatlanságot, ami nagy kellemetlenkedést vonhatott volna
                  maga után, ha tovább űzik-fűzik, odaajándékoz és megbocsát a kormánynak. Másodszor
                  az államnak előnyös szerződést ajánl, mely ötven százalékkal jobb az eddiginél.
                  Harmadszor nagylelkű áldozattal segítségére jön a zavarba hozott Hofkammernek, s
                  képessé teszi azt a Hofkriegsrath támadását diadalmasan visszautasítani. Háromszor
                  arany ember!</p>
               <p>De még negyedszer is az! Ezt nem tudhatá a kegyelmes úr. Ezt csak akkor tudta meg,
                  mikor palotájába hazatért ebédelni, s a lovásza tudósítá, hogy az a bizonyos
                  magyar ember, akire őkegyelmessége rábízta, hogy Silbermann nyolcezer forintos
                  lovaira árverezzen őhelyette, a lovakat elhozta, s az ár iránt majd személyesen
                  fog előterjesztést tenni.</p>
               <p>Négyszeresen arany ember!</p>
               <p>Mikor estefelé Timár a kegyelmes urat hivatalszobájában felkereste, már minden
                  szemközt jövő arcán észreveheté a nyájas mosolygást. Az arany visszfénye az!</p>
               <p>S őkegyelmessége az ajtóig eléje jött, és ott fogadta.</p>
               <p>Íróasztalához vezeté. Ott volt kiterítve a szerződés, készen, minden aláírással,
                  hivatalbélyeggel, nagy pecséttel ellátva.</p>
               <p>- Olvassa el ön, hogy tetszeni fog-e önnek?</p>
               <p>Az első, ami meglepé Timárt, az volt, hogy nem tíz évre, de húszra volt téve a
                  szerződés ideje.</p>
               <p>- Tetszik önnek ez az időtartam?</p>
               <p>Hogyne tetszett volna?</p>
               <p>A másik, ami meglepte Timárt, a saját neve volt, mely ekként hangzott: „Nemes Levetinczy Timár Mihály”.</p>
               <p>- Tetszik önnek ez a predikátum?</p>
               <p>„Nemes Levetinczy Timár Mihály.” Ez bizony elég szépen hangzik.</p>
               <p>- Az armális majd utána fog önnek küldetni! - szólt kegyragyogású arccal a magas
                  úr.</p>
               <p>Timár a predikátummal együtt jegyzé alá a nevét a szerződésnek.</p>
               <p>- Ne siessen ön még - szólt az excellenciás úr, midőn az is megvolt -, még egyet
                  akarok önnek mondani. A kormánynak kötelessége az oly derék polgárokat, kik
                  magukat a haza iránti kötelességek teljesítésében érdemesekké tették, kitüntetni.
                  Fő figyelem fordíttatik e tekintetben azokra, kik nemzetgazdászati és kereskedelmi
                  téren a közbecsülést kivívták. Nem tudna-e ön nekem valakit megnevezni, akit
                  például a vaskoronarend általi feldíszíttetésre legmagasabb helyen
                  felterjeszthetnék?</p>
               <p>Őexcellenciája semmit sem tartott bizonyosabbnak, mint azt a feleletet, hogy: „Itt
                  a saját gomblyukam, kegyelmes uram, nem találsz annál jobb helyet az érdemrended
                  számára. Ha csak derék ember kell, az vagyok én”.</p>
               <p>Hát hiszen így is volt értve a felszólítás.</p>
               <p>Annál nagyobb volt tehát a magas úr bámulata, midőn Levetinczy Timár Mihály rövid
                  gondolkozás után ezt felelé kérdésére:</p>
               <p>- Igenis, kegyelmes uram, bátor leszek egy ilyen derék emberre ujjal mutatni, ki
                  régóta köztiszteletben részesül, ki titokban jóltevője a környékbeli népnek - ez
                  pedig a pleszkováci esperes, Sándorovics Cyrill, aki fölöttébb megérdemelné e
                  kitüntetést.</p>
               <p>A miniszter hátrahőkölt. Még ilyen ember nem került a szeme elé, aki arra a
                  kérdésre, hogy „kinek adjuk ezt az érdemrendet?”, ne a tükörnek forduljon, s
                  rámutasson saját magára: „ennek a derék embernek ni!” - hanem ahelyett lemenjen a
                  mappa szélére, s ott a legszélső faluban fedezzen fel egy papot, ki neki se
                  sógora, se komája, még csak nem is hitbeli papja, s azt mondja, hogy „ezt tartom
                  én még magamnál is derekabb embernek”.</p>
               <p>No ez már nagyon is arany ember! E közé legalábbis három karát ezüstöt kell
                  vegyíteni az ötvösnek, hogy feldolgozható legyen.</p>
               <p>Hanem a felszólítás már meg volt téve, s azt komolyan kellett venni.</p>
               <p>- Jó, jó - monda a magas úr -; csakhogy az érdemrenddel való feldíszíttetésnek
                  némi szertartásos előzményei vannak. A korona nem teheti ki magát a visszautasítás
                  esélyének; annálfogva annak, aki ily kitüntetésben részesíttetik, előleges
                  formalitásból saját kezűleg kell azért folyamodnia.</p>
               <p>- A főtisztelendő úr fölöttébb szerény ember, ő azt csak akkor fogná tenni, ha
                  magasabb helyről buzdítást kap rá.</p>
               <p>- Úgy? értem. Tehát nehány sor saját kezűleg tőlem kielégítő lenne. Jól van.
                  Minthogy ön ajánlotta, megteszem. Az államnak fel kell ismerni a titokban rejtező
                  érdemet.</p>
               <p>S a főúr saját kezűleg megírta a nehány buzdító sort Sándorovics Cyrill esperes
                  úrnak, biztosítva arról, hogy eddigi kitűnő érdemeiért, ha kívánni fogja, a
                  vaskoronarenddel fog feldíszíttetni.</p>
               <p>Timár mélyen megköszönte a kegyet a magas úrnak, ki viszont biztosítá őt
                  mindenkorra kiterjedő magas pártfogása felől.</p>
               <p>És végig valamennyi hivatalszobán, ahol még tízféle expeditionalis tortúra
                  várakozik a halandó emberre, mindenki sietett Timárnak azonnal szolgálatára lenni,
                  s amit más hetekig nem bírna keresztülkergetni a hivatallabyrinthon: ő átrepült
                  vele egy óra alatt.</p>
               <p>Az orsovai tisztító vizeskorsó ott volt láthatatlan alakban.</p>
               <p>Este volt, mire a rendbe hozott szerződési okiratokat mind a bőrtáskájába
                  csomagolta.</p>
               <p>És ekkor sietett.</p>
               <p>De nem vacsorálni, se nem aludni; hanem vágtatott az „Arany Bárány”-hoz, ahol a
                  nyerges­újfalusi gyorsszekerészek szoktak állomásozni. A korcsmában vett egy
                  zsemlyét meg egy knakkwurstot, s azt a zsebébe dugta; majd előveszi az úton.</p>
               <p>S azzal előkiáltá a fuvarost.</p>
               <p>- Rögtön indulunk. Nem kímélsz se ostort, se lovat. Egy forint borravaló minden
                  mérföldre. Dupla fuvarbér a sietésért.</p>
               <p>A fuvaros értette a többit.</p>
               <p>Két perc múlva nagy ostorcsattogással vágtatott végig a szekér Bécs utcáin.
                  Kiabálhatott utána a policei, hogy nem szabad Bécsben az ostorral pattogatni!</p>
               <p>A gyors közlekedést akkoriban a gyorsparasztok rendszere tartá fenn, mely
                  láncolatot képezett Bécstől Zimonyig. A fuvarosgazdák lovai éjjel-nappal készen
                  álltak a befogásra, s mikor a falu végén hangzott az ostorkongás, már hozta ki a
                  pihent négy lovat a felváltó gazda, s két perc alatt a megérkező szekér elé új
                  fogat lett csatolva, s robogott a vonat tovább, esőben-sárban egyformán vágtatva,
                  hegynek fel, hegynek alá, sohasem lassítva; ha két gyorsszekér összetalálkozott az
                  út felén, mind a kettő kifogott, lovaikat átcserélték, s így csak fele utat tett
                  mindegyik. A gyorsaság minőségét a fizetés mennyisége határozta meg.</p>
               <p>Timár két nap, két éjjel ült a szekéren, soha enni sem szállt le, s aludni
                  lehetett a kocsiban is, akárhogy verte a fejét a saraglyához, lőcshöz, szekér
                  oldalához. Megszokta ő azt már.</p>
               <p>A másodnap estéjén már, Zimonyban volt Timár, onnan éjszaka áthajtatott a
                  levetinci uradalom legelső falujába.</p>
               <p>Szép, enyhe idők jártak. És aznap már december elseje volt.</p>
               <p>Timár a helység házához hajtatott, s odahívatta a bírót. Elmondta neki, hogy ő az
                  uradalom új bérlője, megbízta, hogy hirdesse ki a gazdák között, hogy a földeket
                  jövő évre is megkapják felébe. Két éven át nem volt termés: annyi, mintha ugarolt
                  volna a földre; jövő évre dús aratásnak kell következni. Az idő kedvez, az ősz
                  hosszúra nyúlik, még el lehet szántani-vetni, ha szorgalmasan hozzálátnak. - Ez
                  mind jó volna, mondák neki, a szántással csak elkészülnének, de a fődolog az, hogy
                  nincsen vetőmag. Drága pénzért sincsen. A gazdanép a saját földeit is tíl-túl
                  vetette el őszivel. A köznép málén fog az idén kitelelni. - Lesz vetőmag is,
                  biztatá a földészeket Timár, ő fog gondoskodni arról. - S így járta végig a többi
                  falvakat is, amikben a felesgazdák laktak, s biztatására rögtön nekiakasztották az
                  ekét az ugarnak, s elkezdték széltében-hosszában szántani a roppant területet,
                  mely már arra volt szánva, hogy egy egész évig parlagon maradjon, s ne teremjen
                  mást, mint bogácskórót.</p>
               <p>De hát a vetőmag honnan kerül elő? Oláhországból hajóval fölhozni már késő; itt a
                  közelben nem kapható.</p>
               <p>De Timár tudta azt, hogy kapható az valahol.</p>
               <p>December másodikán este érkezett meg Pleszkovácra, ahol kora ősszel még agyon
                  akarták verni. Ott felkereste főtisztelendő Sándorovics Cyrill urat, aki
                  ugyanakkor kikergette a házából.</p>
               <p>- No, fiam, hát megint itt vagy? - e szókkal fogadá őt a főtisztelendő úr, ki oly
                  nagy barátja és jóltevője a népnek, hogy rég megérdemlette volna a
                  vaskoronarendet, ha olyan szerény nem volna. - Mit akarsz megint? Búzát akarsz
                  tőlem venni? Mondtam már ezelőtt két hónappal, hogy nincs; nem adok; mit akarsz
                  mondani? Ne hazudj, mert nem hiszek semmit. Görög neved van, hosszú bajuszod van;
                  nem hiszek a pofádnak.</p>
               <p>Timár mosolygott.</p>
               <p>- No, ezúttal igazmondással jövök.</p>
               <p>- Nem lehet az! ti felsővidéki kereskedők mindig megcsaltok bennünket,
                  elhitetitek, hogy bő termés volt odafenn, hogy a búza árát leverjétek. Mikor zabot
                  akartok venni tőlünk, elhíresztelitek, hogy a kormány minden lovát eladja. Hamis a
                  lelketek.</p>
               <p>- Most pedig igazat mondok. Én a kormány megbízásából jöttem, s annak a nevében
                  instálom meg főtisztelendőségedet, hogy nyissa meg számunkra magtárát. A kormány
                  megtudva, hogy a vidékbeli népnek nincsen vetőmagja, kölcsönképp akar azt nekik
                  kiosztani. Szent cél és nagy jótékonyság a népre nézve, s jó szolgálat a kormány
                  előtt, aki abban segítségére lesz. A búzát nem én veszem által, hanem maguk a
                  parasztgazdák, akik azt vetőmagnak kapják.</p>
               <p>- Hja, fiam, ez mind igaz, én magam is sajnálom szegény népet, de hát nekem sincs.
                  Honnan vettem volna? Magamnak sem termett. Itt a nagy bolond kontignációs magazin,
                  de üres mind a három emelete.</p>
               <p>- Nem üres az, főtisztelendő atyám, tudom én, hogy még a harmadévi termés is benne
                  van, kapok én ott még legalább tízezer mérő búzát.</p>
               <p>- Kapsz kutyát! Biz oda nem mégy. Öt forintért sem adom. Tavaszra hét forint lesz
                  az ára, akkor majd odadom. Hazudsz, nem a kormány keresteti. Te akarod magad
                  elcsípni. Egy szemet sem adok. Tud is a kormány arról valamit, hogy te vagy a
                  világon, meg hogy én vagyok a világon. Békák vagyunk mi annak mind a ketten.</p>
               <p>A bástya állta keményen a kis ágyútüzet. Timár a zsebébe nyúlt, s előhúzta a
                  huszonnégy fontost, a miniszter levelét.</p>
               <p>A főtisztelendő úr, mikor azt a levelet elolvasá, nem tudta egyhirtelen, hogy
                  szemeinek ne higgyen-e, vagy Timárnak.</p>
               <p>Azonban a nagy kétfejű sasos pecsét kívül, belül pedig a Hofkammer hivatalos
                  stampigliája tökéletesen meggyőzték afelől, hogy ez nem csalás, ez élő
                  valóság.</p>
               <p>Ez volt pedig az ő álmainak netovábbja. Egy olyan fényes keresztet viselhetni a
                  mellén. Ismerte ezt az ő gyengéjét Timár jól; mert sokszor hallotta tőle, mikor
                  megkötött alku után együtt maradtak poharazgatni, azokat a keserves panaszokat,
                  hogy milyen helytelenül cselekszik a kormány, midőn a karlócai pátriárka mellére
                  annyi érdemrendet felaggat; minek egy embernek olyan sok, másnak meg semmi?</p>
               <p>Ez volt a főtisztelendő úr legmagasabb vágya. Feltűzhetni azt az érdemrendet, hadd
                  bámuljon el rajta a paraszt, s hadd irigykedjék a csajkás őrnagy, akinek még olyan
                  nincsen. A pátriárka is mindjárt egy fokkal nyájasabb leend iránta.</p>
               <p>De egészen át is változott egyszerre minden indulata Timár iránt.</p>
               <p>- Ülj le, kedves öcsém! (Eddig még székkel sem kínálta.) Hát mondd meg, hogy
                  jutottál te ilyen excellenciás úrnak az ismeretségéhez? Hogy bízták rád ezt a
                  levelet?</p>
               <p>Timár aztán mondott neki egy mesét, mintha nyomtatásban olvasta volna. Hogy ő
                  elhagyta Brazovicsot, s kormányszolgálatba állott, a miniszter úrnál nagy
                  befolyása van; e kitüntetésre is ő ajánlotta régi derék ismerősét, a főtisztelendő
                  urat.</p>
               <p>- Mindjárt tudtam én, hogy nem vagy te olyan bolond ember, mint amilyennek
                  látszol! Ezért szerettelek mindig olyan nagyon. No, fiam, minthogy olyan
                  görögforma neved van, meg hogy olyan jó, becsületes képed van, hát adok búzát.
                  Mennyi kell? Tízezer, tizenkétezer mérő? Amennyi van, mind odadom. Nem a
                  miniszternek a kedvéért, azt ne hidd, hanem a te jó képedért; meg hogy a szegény
                  néppel jót tegyek. Mit mondtam? Öt forintért adom? No teneked odadom négy
                  forintért és tizenkilenc garasért. De kifizeted mindjárt? Vagy fölmenjek érte
                  Bécsbe? Egyúttal azt is elvégezhetem. Mert magam is felmegyek, személyesen
                  megköszönöm ezt a gráciát őexcellenciájának. Te is eljössz velem, ugye? elviszesz
                  odáig? No te kívül maradsz a pitvarban. Mondsza csak, milyen ember a miniszter úr?
                  Magas? Alacsony? Nyájas? Haragos? Mindjárt ideadja azt a keresztet? Szereti-e a jó
                  karlócai ürmös bort? No azt te is megkóstolod mindjárt.</p>
               <p>Hasztalan volt Timárnak minden szabadkozása, hogy ő még az éjjel vissza akar menni
                  Levetincre, utasítani a sáfárokat, hogy küldjék a felesbérlőket a vetőmagért
                  rögtön; nem eresztette a szíves házigazda, inkább maga állított elé lovas
                  legényeket, kik által Timár mindenfelé elküldözte az üzeneteket, s Miskának ott
                  kellett nála maradni éjszakára.</p>
               <p>A főtisztelendő úrnak voltak olyan gömbölyű, talpatlan poharai, amiket nem lehet a
                  kézből letenni, hacsak ki nem itta belőlük az ember a bort, mert feldűlnek.
                  Azokból egyet odaadott Timár kezébe, másikat fogta a magáéba, s reggelig
                  elbeszélgettek ilyenformán. Timáron meg sem látszott, hogy bort ivott. Tudott ő
                  már ahhoz. Sokat járt ő a Bácskában.</p>
               <p>Másnap már jöttek a parasztgazdák szekereikkel az esperes udvarára.</p>
               <p>Mikor meglátták, hogy csakugyan ki vannak nyitva a háromemeletes gabonatár kapui,
                  akkor azt mondták Timárnak, hogy de már ezentúl ő lesz a csodatevő szent. Volt
                  abban a magtárban annyi harmadévi gabona, amennyit csak őszi alá el bírtak
                  vetni.</p>
               <p>Timár addig el nem mozdult a bérlett uradalomból, míg a kemény fagyok be nem
                  következtek, amik az őszi búzavetésnek aztán határt szabtak. De elég volt ez az
                  idénre. A többi marad tavaszi alá, vagy ugarnak, kaszálónak. A harmincezer holdas
                  birtokban alig volt nehány száz hold legelő, a többi mind első osztályú búzatermő
                  televény sík föld. Ha itt a jövő év áldást hoz, irtóztató lesz a termés. A vetés
                  pedig éppen jókor történt. Az egész ősz október végéig száraz volt és szeles; akik
                  azalatt vetettek, azoknak megint rossz termésük lesz jövő évre is, mert a
                  százezernyi vándor hörcsök kiette a ki nem kelt gabonát. Akik novemberben
                  vetettek, sárba, azoknak viszont ártott a korán leesett hó, mert a kikelt vetés
                  kipállott a hó alatt a lágy földben; hanem amint ez a hó hirtelen elolvadt, hosszú
                  enyhe idő jött, ami eltartott egész karácsonyig, akik azalatt vetettek, igen jól
                  jártak: a hörcsök elpusztult már, a fagy elébb jött, mint a hó, s ez a szép fehér
                  takaró aztán elfödte a kincseiket minden pusztító ellenség elől a tavaszig.</p>
               <p>Nagy hazárdjáték a földmívelés! Vagy hatot, vagy vakot!</p>
               <p>Timárnak hatot vetett.</p>
               <p>Olyan áldott év következett, hogy aki szerencsésen vethetett el, annak a Bánátban
                  húsz magot fizetett az aratás.</p>
               <p>A levetinci földészek áldották az új bérlőt, aki nem engedte elveszni ezt az évet.
                  A saját földeik rossz, gazos, üszögös terményt adtak, a feles földek pedig
                  ontották a tiszta búzát.</p>
               <p>És abban az évben Timár harminc hajóval vontatta fel Komáromba, Győrbe a legszebb
                  gabonaneműeket, s a harminc hajó terhe annyi pénzében volt neki, mint másnak
                  három.</p>
               <p>Tőle függött meghatározni, hogy félmilliót nyerjen-e abban az egy évben, vagy
                  megtoldja azt még százezerrel? vagy leengedjen egy százezeret abból a
                  félmillióból? talán azért, hogy a szegény népnek olcsóbbá tegye a kenyeret? vagy
                  talán azért, hogy a szegény verseny­társaknak a torkukra tegye a kést?</p>
               <p>Hiszen úgy játszhatott velük, mint a macska az egérrel. Úgy lenyomhatta a gabona
                  árát, ahogy neki tetszett.</p>
               <p>A Brazovics-kávéházban minden este dühös jelenetek folytak az egybegyűlt
                  gabona­kereskedők között. Ez az egy év óta felcseperedett Timár minden kereskedőt
                  letipor. Nincs mód mellette megállhatni a piacon. Annyi a pénze, mint a polyva, s
                  úgy vesztegeti az áruját, mintha lopta volna. Bizony torkon ragadnák, ha odamenne
                  közéjük.</p>
               <p>De sohasem megy.</p>
               <p>Nem látja azt soha senki, hogy valakivel ismeretségkötés végett szóba állna.
                  Senkivel sem közli, amihez kezdeni akar. És akármihez kezd, az mind arannyá válik
                  a kezében. Új meg új vállalatok indulnak meg általa, amiket más ember is
                  kitalálhatott volna; amik ott feküdtek a tenyerén minden embernek, csak a markát
                  kellett volna összeszorítania; de csak akkor vették észre, mikor már ez az ember
                  felmarkolta előlük. És sohasem nyugszik; mindig kocsin ül, utazik, jön-megy; az a
                  csoda, hogy minek lakik még ebben a városban? Miért nem megy Bécsbe? Minek ilyen
                  gazdag embernek Komáromban tartani főüzletét? (Bárha akkor fontos kereskedelmi
                  piac volt az.)</p>
               <p>Timár tudta, hogy mi köti őt oda. Ő tudta, hogy miért lakik abban a városban, ahol
                  minden kereskedőtársa halálos ellensége, ahol a Brazovics-kávéház ajtaja előtt,
                  mikor végighajtat, mindig az az áldás hangzik utána: „törjön ki a nyakad!” Ennek a
                  háznak is az ő markába kell még kerülni minden benne levővel együtt!</p>
               <p>Ez tartotta őt Komáromhoz kötve, mikor már másfél milliomos volt; mégis ott
                  maradt, ahol őt még mindig Timárnak hítták, s nehezen akartak hozzászokni az új
                  nemesi névhez: „Levetinczy”.</p>
               <p>Pedig a nemesi névhez nemesi tetteket is tudott csatolni. A város szegényei
                  számára kórházat alapított, a protestáns tanodában ösztöndíjakat tűzött ki, még az
                  áldozó kehely is arannyá vált a kezében; a régi ezüst helyett aranyat csináltatott
                  az egyháznak. Kapuja mindig nyitva volt a szegénynek, s péntek napon utca hosszat
                  állt házáig a koldusnép, aki a maga pénzeért jött, a legnagyobb rézpénzért a
                  világon, amit vargatallérnak neveznek. S nagy híre járt, hogy amely hajóslegénye a
                  vízbe fulladt, annak az árváit ő nevelteti fel, s özvegyének évdíjt fizet. Arany
                  ember! arany ember!</p>
               <p>Csak egy hang odabenn mondta mindig: „Ez nem igaz! Ez mind nem igaz!”</p>
               
            </div>
            <div type="chapter">
               <head>LEÁNYTRÉFA</head>
               <p>Brazovics úr ebéd után a feketekávéját a felesége szobájában szokta meginni,
                  irgalmatlan latakia-dohányfüstöt árasztva maga körül.</p>
               <p>Kacsuka úr Athalie-val sugdosott egy kis asztal mellett ülve, melynek egyik
                  szögleténél Zófia asszony tett úgy, mintha varrna valamit. (Már egy év óta
                  folyvást nagy tüntetéssel volt annál a kis asztalnál varrás, hímzés kiterítve,
                  hogy lássa minden látogató, hogy a stafírungot készítik.)</p>
               <p>Kacsuka úr most már csaknem ott lakott a háznál; délelőtt jött, ebédre ott
                  marasztották, s a késő est vetette haza.</p>
               <p>Úgy látszik, hogy nagyon meg lehetett már erősítve Komárom vára, hogy a
                  mérnöktisztnek egész nap Athalie kisasszonnyal lehetett foglalkozni.</p>
               <p>Hanem annál inkább roskadoztak Kacsuka úr saját várának erődítményei. Itt volt az
                  idő, hogy megházasodjék. Pedig úgy védte magát, mint egy Zrínyi. Ha elősáncaiból
                  kiszorították, bevonult a fellegvárba. Mindig volt valami elfogadható ürügye,
                  amivel a házasságot elnapolja. De már az utolsó aknákat is felrobbantották ellene;
                  már a kauciót is betábláztatták a Brazovics-házra, s a Hofkriegsrath elfogadta azt
                  készpénz helyett: már szállást is találtak az új pár számára, s jött az utolsó
                  csapás: Kacsuka úr megkapta a kapitányi előléptetést. Ez volt a véghatár. Az
                  utolsó mentség tölténye is ki volt lőve, nem volt hátra más, mint kapitulálni s
                  elvenni a szép, gazdag leányt.</p>
               <p>Brazovics úr pedig napról napra mérgesebb lett, mikor a feketekávéját itta a nők
                  szobájában, és aki ezt a mérget itatta vele, az mindig Timár volt.</p>
               <p>Ez volt az ő mindennapi Karthágója!</p>
               <p>- Már micsoda istentelenséget gondol ki megint ez az ember? Más becsületes
                  gabona­kereskedő, ha beáll a tél, örül, hogy megpihenhet: ez meg nekifog olyan
                  dolognak, aminek soha más ember nem hallotta a hírét. Kibérli a Balatont, s télen
                  a jég alatt halásztat benne! A múltkor egyetlenegy fogásra háromszáz mázsa halat
                  húztak ki neki a kenesei foknál. Hisz ez valóságos rablás! Tavaszra úgy
                  kipusztítja a Balatont, hogy nem marad abban egy bökle, egy babaj, egy sügér, egy
                  garda, egy őn, egy kűsz sem, nemhogy fogas. S aztán mind viszi fel Bécsbe. Hát
                  azért terem a Balaton fogast, hogy azt a német egye meg? Átkozott veszekedett
                  ember! Ezt igazán közköltségen kellene elpusztíttatni. Én előbb-utóbb is megölöm
                  ezt az embert, az bizonyos. Mikor a hídon átjön, megfogatom két hajóslegénnyel, s
                  beledobatom a Dunába. Adok egy silbaknak száz forintot, hogy mikor éjjel elmegy a
                  várta előtt, véletlenségből lője agyon. Bedobok az udvarára egy veszett kutyát,
                  hogy mikor reggel kijön, harapja meg. Hiszen megérdemli az, hogy fölakasszák!
                  Jobban megérdemli, mint Angyal Bandi meg Zöld Marci. Mert Zöld Marci csak azt a
                  pénzt veszi el tőlem, amit nálam talál, de ez a tolvaj még a házamat is ellopja a
                  fejem fölül. Rágyújtatom egyszer a házát, hogy beleégjen! S még nemesemberré
                  teszik! S még a vármegyegyűlésen kinevezik assessornak, s ott ül a gézengúz velem
                  egy sorban. Velem, akinek tősgyökeres magyar nemes volt az öregapám is, egy ilyen
                  jöttment! De iszen jöjjön csak még egyszer a restauráció, s merje odahozni a
                  pofáját, felbiztatok egy csoport gibernyúzi nemest, kidobatom velük az ablakon,
                  hogy a nyaka kitörik! Csak egyszer valami ebéden összejönnék vele, tudom, hogy
                  meg­paprikáznám a levesét úgy gebulával, hogy hanyatt fordulna tőle, mint a
                  döglött hal. S még azt hallom, hogy úri kisasszonyokhoz is eljár látogatóba a
                  semmiházi. Ez a Timár! Ez a hajós-schreiber! Akinek csak „iszaptaposó” a címe. Ej,
                  de szeretném, ha egyszer valami olyan házhoz vetődnék, ahova valami derék vitéz
                  katonatiszt jár, s az kihíná duellumra, s aztán felspékelné, mint a békát, így
                  ni!</p>
               <p>Brazovics úr világos célzással tekintett Kacsuka úrra, az azonban úgy tett, mintha
                  nem is hallgatott volna rá.</p>
               <p>Hallgatott biz az; de amit Brazovics úr beszédéből megértett, az volt, hogy ez a
                  felcseperedett milliomos itt a városban Brazovics úr gazdagságán aligha nagy
                  csorbát nem ejtett, s ez a düh ellene nemcsak Brazovics urat, hanem emeletes házát
                  is rázkódtatja, s ennek a meggondolása nemigen szaporítá Kacsuka örömét a közeledő
                  menyegzői nap vártában.</p>
               <p>- Dejszen nem várom én azt, hogy valaki más ölje meg ezt a fickót! - szólt végre
                  Brazovics úr, fölkelve kávéja mellől, s letéve a csibukját, s előkeresve cukornád
                  botját a szegletből. - Van nekem egy stilétes botom. Azóta vettem, hogy ez az
                  ember itten grasszál; egyenesen őérte vettem. (S hogy valóban elhiggyék, ki is
                  húzta a cukornádból a hegyes pálcatőrt.) Itt van ni! Amint egyszer összetalálkozom
                  vele, csak egyszer magunk legyünk ketten! Ezt a gyilkot idáig verem a testébe, ni!
                  Odaszegezem vele a falhoz, mint a bőregeret, azt fogadom!</p>
               <p>S fogadását véres szemei forgatásával igyekezett nyomatékossá tenni.</p>
               <p>Azután kiitta a kávémaradékot, s felöltve télikabátját, azt mondá, hogy mármost
                  megy a gschäftbe. Igen: ferblizni. Majd megjön jókor. Azaz, hogy jókor reggel.</p>
               <p>Hagyta menni mindenki.</p>
               <p>Amint aztán Brazovics úr házának szűk csigalépcsőjén alálépegetne: nagy
                  óvatossággal, mert nehéz termetének nem volt rendeltetése a lépcsőn alászaladva
                  sietni, ki jön rá alulról szemközt? Timár...</p>
               <p>No most itt van a keze között! Egy késdöfésnyire egymás közelében. Egy szűk, sötét
                  helyen, ahol senki sem látja őket. A legtöbb orgyilkosságot lépcsőkön hajtották
                  véghez. Timárnál semmi fegyver, még csak egy pálca sincs, Athanáz úrnál pedig két
                  láb hosszú pálcakard.</p>
               <p>Athanáz úr, amint Timárt megpillantja, a jobbjában levő tőrbotot csapja a hóna
                  alá, s nagy lármás hangon kiált eléje, kalapját levéve: „Alászolgája, jó napot
                  kívánok, tekintetes Levetinczy úr!”</p>
               <p>Mire Timár azzal viszonz, hogy: „szervusz, Tanaszi! hát már mégy a gschäftbe?”</p>
               <p>- Hehehe! - nevet kedélyesen Athanáz úr, mint a tréfás csínyen kapott gyermek. -
                  Hát te, Miska, nem jössz egyszer oda közénk?</p>
               <p>- Nem biz én. Ha parancsoljátok, hogy egypár száz forintot elveszítsek, azt inkább
                  előre kifizetem: de hogy én egész éjjel ott lessem a „sántát”, s izzadjak
                  mellette, az nem nekem való mulatság.</p>
               <p>- Hehehe! No hát csak eredj fel az asszonyokhoz, odafenn vannak. Jó mulatást! Én
                  már nem látlak ma.</p>
               <p>Azzal szívélyes kézszorítással elváltak egymástól.</p>
               <p>Mert nem kell ám Athanáz úr fenyegetéseit komolyan venni. Csak a hangja rettenetes
                  annak, meg a termete. Nem is igen fél tőle senki. Még a felesége sem. Az meg éppen
                  nem.</p>
               <p>Tudja azt Athanáz úr nagyon jól, hogy Mihály sokat jár az ő házához; és úgy
                  csinálja ki a dolgot, hogy olyankor ő már ne legyen otthon. Azt is sejteti vele
                  Zófia asszony, hogy alighanem Athalie szép szemeiért jár oda. Ez Kacsuka úr dolga.
                  Ha Kacsuka úr nem spékeli fel Timárt, mint a békát, ez az ő hibája. Az avisót
                  megkapta rá. És úgy látszik, hogy mégsem spékeli fel; pedig Timárral elégszer
                  találkozik Athalie-nál.</p>
               <p>Dehogy hítta ki párbajra Timárt a kapitány! Olyan jó barátok voltak, mint
                  valaha.</p>
               <p>Soha olyan egymást szerető társaságot a világ nem látott, mint ennek a háznak a
                  lakói és látogatói.</p>
               <p>Brazovics úr sejtette azt, sőt összeköttetéseinél fogva bizonyos lehetett felőle,
                  hogy aki Timárnak a legelső ajtót kinyitotta a mostani nagy uraságához, az senki
                  sem más, mint Kacsuka kapitány. Azt is kiészlelhette, hogy ezt miért tevé. Mert
                  menekülni szeretne Athalie-val kötött viszonyától. Milyen jó volna neki, ha
                  Brazovics úr beleveszne, s kitiltaná a házából. Mármost hát csak azért is szereti
                  a kapitányt, mint édes fiát, egész atyai szívével; most már el kell annak venni
                  Athalie-t; nincs menekülése.</p>
               <p>Kacsuka kapitány régi vőlegénye Athalie kisasszonynak, s ahogy mindennap látja,
                  annak egy veszélyes vetélytárs udvarol. Egy gazdag ember, akit neki már azért is
                  gyűlölnie kellene, mert jól tudja, hogy a Hofkriegsrath vitájában a Hofkammerrel
                  hogyan hagyta cserben előbbi pártolóit, és azért mégis úgy szereti a kapitány régi
                  jó pajtását, hogy képes volna neki megbocsátani, ha az menyasszonyát elhódítaná a
                  kezéről.</p>
               <p>Athalie lenézi Timárt, apjának hajdani írnokát, hanem azért nyájasan bánik vele; a
                  kapitányt szenvedélyesen szereti, hanem azért az ő jelenlétében Timárt tünteti ki,
                  hogy kedvesét féltékennyé tegye.</p>
               <p>Zófia asszony gyűlöli Timárt, s azért oly édeskés arccal fogadja, mintha azt
                  kívánná, hogy bárcsak napaasszonya lehetne neki egyszer, s aztán laknának csak egy
                  födél alatt!</p>
               <p>Timár pedig vesztére esküdt mind valamennyinek. Nagyurat, vénasszonyt, szép
                  leányt, vőlegényt, mind ki akarja tenni ebből a házból; mégis ellátogat oda, kezet
                  csókol a hölgyeknek, kezet szorít a férfiakkal, és igyekezik kellemes társalgó
                  lenni.</p>
               <p>Azok is mind igen szívesen fogadják; Athalie kisasszony zongorához ül a kedvéért,
                  Zófia asszony pedig ozsonnára marasztja; kávé és befőtt gyümölcs járja. És Timár
                  megissza a kávét azzal a gondolattal, hogy ebben patkányméreg is lehet.</p>
               <p>Mikor az ozsonnaasztalt terítik, olyankor Timéa is megjelenik, és segít a
                  rendezésnél. Olyankor aztán Timár nem hallja, hogy Athalie kisasszony miről
                  beszél, mi nótát ver; csak őt látja.</p>
               <p>De van is rajta mit megnézni.</p>
               <p>A leány már a tizenötödik évében jár, s egész kifejlett hajadon. Hanem tekintete,
                  naiv ügyetlensége még a gyermekről tanúskodnak.</p>
               <p>Beszél már magyarul, hanem idegenszerű kiejtéssel, s néha elferdíti vagy rosszul
                  alkalmazza a szót, amiért nálunk rettenetesen kinevetik az embert. (Még az
                  országgyűlésen is, a legkomolyabb viták alkalmával.)</p>
               <p>Athalie jól járt Timéával nagyon. Van neki, akiből bolondot űzzön.</p>
               <p>Szegény gyermek egész tréfa tárgya rá nézve.</p>
               <p>Athalie odaadja neki viselni saját ruháit, amik négy év előtt voltak divatban. S a
                  divatnak minálunk, művelt nemzeteknél őrült változandósága van; milyen kacaj
                  támadna ma az utcán, ha valaki egy terjedelmes krinolinban jelenne meg fényes
                  nappal; pedig az nemrég uralkodó divat volt.</p>
               <p>Egy időben pedig a krinolint nem a csípőre, hanem a vállra kötötték. A
                  szoknyaujjak voltak olyan bőre szabva, hogy azokat széles abroncsok tartották
                  széjjel, mint a kast, s hogy az öltöny ráncot ne vessen, kitöltötték azt fosztott
                  tollal, mint a vánkost; a ruha pedig bokán felül ért, fodrokkal szegélyezve; s
                  kiegészíté e divatot egy magasra felnyúló s onnan megint aláhajló fésű, melyre a
                  hajat felfeszítették, s a kontyra óriási széles szalagcsokrot tűztek.</p>
               <p>Az ilyen viselet nagyon szép volt, amikor divat volt, hanem négy év múlva, amikor
                  már senki sem viselte, tiszta maskara volt, aki még felvette.</p>
               <p>Hát Athalie-nak tetszett az, hogy ő ilyen maskarát csináljon Timéából.</p>
               <p>Ez a szegény leány, ki soha európai divatot nem látott, úgy volt a piperével, mint
                  minden vad nép nőneme: a felötlő tetszett neki. Úgy megörült, mikor Athalie
                  felöltözteté divatból kiment rikító selyemruháiba; hát még, mikor azt a nagy fésűt
                  a hajába dugta, s a tarka szalagcsokrot a kontyába tűzte. Azt hitte, hogy ő most
                  attól nagyon szép lett. S mikor minden ember mosolygott rá, aki meglátta, azt
                  annak vette, hogy őt most minden ember nagyon csodálja; aztán úgy futott az utcán,
                  hogy ne csodálják. Nem is hítták másnak, mint „a bolond török leány”-nak.</p>
               <p>Aztán minden bolondot lehetett vele csinálni, nem neheztelt érte. Nagyon gyermeteg
                  volt még arra, hogy észrevegye, amiért neheztelni kell. A legérthetőbb gúnyt is
                  komolyan vette.</p>
               <p>És Athalie különösen szerette gúny tárgyává tenni a gyermeket, kivált férfiak
                  előtt. Ha fiatal látogatók voltak a háznál, azokat biztatta, hogy udvaroljanak
                  Timéának. Nagyon mulattatta őt az, hogy Timéa az udvarlást milyen komolyan veszi,
                  hogy tetszik neki az, ha őt kisasszonynak nézik; ha táncestélyek alkalmával őt is
                  előkeresik valahonnan, s a táncba beviszik; ha bohó udvarlók óriási virágcsokrokat
                  nyújtanak neki összeválogatott, de nem viselni való kerti virágokból, s ha aztán
                  valami furcsát mondatnak vele, amin az egész társaság kacajra fakad. Ah! hogy
                  hangzik ki a kacagás közül magasan Athalie gyönyörű csengő hangja.</p>
               <p>Zófia asszony pedig komolyabb szempontból indul ki Timéa irányában. Ő mindig
                  szidja.</p>
               <p>Akármit tesz-vesz a leány, azért megkorholja. Az pedig, növendék leánykák szokása
                  szerint, már magától is ügyetlen, s mentül jobban szidják, annál több
                  ügyetlenséget követ el.</p>
               <p>- Így kell ezt a csészét feladni, felfordítva? Te bárgyú! Még most sem ismered meg
                  Athalie kanalát? Hát ebből a cukorsüteményből ki torkoskodott? Nem te? Csak
                  próbálj nyalánkodni! Mivel piszkoltad már megint össze a ruhádat? Azt gondolod,
                  mindennap újat kapsz? Így kellett ezt a kést megtörülgetni, he? Ki törte le ennek
                  az ibriknek a fülét? Te, ugye? Csak azért mondod magadra, hogy le ne húzzam a
                  cselédnek a béréből; a tiedből meg nem húzhatom le, mert neked nincs béred.</p>
               <p>Athalie kisasszony aztán védelmére kél Timéának.</p>
               <p>- De ugyan, mama, ne veszekedj mindig azzal a leánnyal! Te úgy bánsz vele, mintha
                  cseléd volna; tudod pedig, hogy Timéa nem cseléd; azt én nem szeretem, hogy így
                  lármázol reá.</p>
               <p>Timéa aztán kezet csókol Zófia asszonynak, hogy ne haragudjék rá, s Athalie-nak,
                  amiért védelmébe vette, azután ismét mind a kettőnek, hogy őmiatta össze ne
                  vesszenek.</p>
               <p>Olyan alázatos, olyan háladatos kedély.</p>
               <p>Zófia asszony pedig csak azt várja, hogy Timéa egy percre kimenjen a szobából, s ő
                  elmondhassa, ami a nyelvén van, leányának; de hogy a vendégek is hallják: Timár és
                  Kacsuka kapitány.</p>
               <p>- De bizony jó lesz őtet úgy szoktatni, mintha cseléd volna. Tudod, hogy milyen
                  szerencsétlenség érte. Ami pénzt Timár... akarom mondani Levetinczy úr megmentett
                  a számára, kivette kamatra egy földesuraság, az pedig megbukott, minden pénze
                  odaveszett; most egyebe sincs, mint a rajtavalója.</p>
               <p>(Ah! tehát már egészen szegénnyé tették! - gondolá utána Timár, s olyan
                  könnyebbülést érzett, mintha egyesztendei tanfolyamot elengedtek volna a
                  tanpályájából.)</p>
               <p>- Engem csak az bosszant - mondá Athalie -, hogy mindenre olyan érzéketlen marad.
                  Ha szidják, ha kinevetik, az arca el nem pirulna soha.</p>
               <p>- Ez a görög fajnak a sajátsága! - jegyzé meg Timár.</p>
               <p>- Ah! bizony nem az! - szólt fitymálva Athalie. - Az betegség jele. Ilyen
                  erőtetett fehér arcszínt, mikor a nevelőben voltunk, akárhány leány tudott
                  produkálni, aki krétát evett és nyers pörkölt kávét.</p>
               <p>Athalie Timárhoz beszélt, de szemeivel Kacsuka úrra nézett.</p>
               <p>Kacsuka úr pedig egy nagy falitükörbe nézett, ahonnan meg lehetett látni, mikor
                  Timéa ismét bejön az ajtón. Athalie észrevette azt.</p>
               <p>És Timár is azt vette észre.</p>
               <p>Timéa újra bejött, egy tálcát hozva tele csörömpölő poharakkal, s egész figyelme
                  arra volt fordítva, hogy valahogy azokból egyet el ne ejtsen. Minélfogva aztán,
                  amint Zófia asszony rásikoltott: „vigyázz, el ne ejts valamit!”, csakugyan
                  kiejtette kezéből az egész tálcát; szerencsére puha szőnyegre estek a poharak, egy
                  sem törött el, de mind szétgurult.</p>
               <p>Zófia asszony sárkánykígyóvá akart lenni rögtön; de Athalie bevágta az útját:
                  „Most ennek te vagy az oka! minek kiáltottál rá? Timéa idebenn marad nálam; hordja
                  fel az ozsonnát a cseléd!”</p>
               <p>Ezért aztán Zófia asszony elkeseredett, kiment maga a konyhába, s ő maga hordott
                  fel azután mindent.</p>
               <p>Kacsuka úr pedig abban a pillanatban, amidőn Timéa elejté a poharakat, katonai
                  ügyességgel szökött oda, s egy perc alatt összeszedte a poharakat, s felrakta a
                  tálcára, mit Timéa reszkető kezeiben tartott.</p>
               <p>A leány nagy, sötét szemeinek hálás tekintete nem kerülé ki sem Athalie, sem Timár
                  figyelmét.</p>
               <p>- Ugyan, kapitány úr - súgá Athalie vőlegényének -, csináljon egy kis tréfát;
                  bolondítsa el egy kicsit ezt a gyereket. Kezdjen el neki udvarolni. Az sok
                  mulatságra fog alkalmat adni nekünk. Timéa, te velünk ozsonnázol; ide ülsz a
                  kapitány úr mellé.</p>
               <p>Ez lehetett keserű tréfa, lehetett gúnyos kötődés, lehetett hiú féltékenység,
                  lehetett gonoszság. Meglátjuk, mi lesz belőle?</p>
               <p>Lázas félénkséggel s rosszul rejtett örömmel ült le az asztalhoz a gyermek,
                  szemközt a hódító szép Athalie-val, ki, midőn azt mondá vőlegényének, hogy vessen
                  oda egy bókot Timéának is, úgy tett, mint mikor egy királynő egy koldusgyermeknek
                  egy aranyat ád. Ez boldog lesz vele - egy napra, ő pedig meg sem érzi.</p>
               <p>A kapitány cukorral kínálta Timéát; az ezüstcsíptető nem akart szót fogadni Timéa
                  kezében.</p>
               <p>- Vegyen szép kis fehér kezével! - biztatá őt a kapitány.</p>
               <p>Mire aztán Timéa olyan zavarba jött, hogy a kivett cukrot a kávésfindzsa helyett a
                  vizespoharába tette.</p>
               <p>Azt még sohasem mondta neki senki, hogy szép fehér keze van.</p>
               <p>Pedig meglehet, hogy nem is udvarlási szándékból mondta neki azt a kapitány, csak
                  hogy éppen felszabadítsa rá, hogy vegyen az ujjaival a cukorból, hiszen nem
                  anaesthetikus dolog az, ha ilyen tiszta gyermekkéz nyúl hozzá.</p>
               <p>Hanem a gyermek fejében megmaradt ez a szó, s gyakran nézegetett lopva a kezeire;
                  ha csakugyan olyan szépek és fehérek-e azok?</p>
               <p>Athalie alig tudta visszafojtani nevetését. Élvezetet talált benne, a kötődést
                  folytatni a gyermekkel.</p>
               <p>- Timéa, kínáld meg a kapitány urat azzal a cukorsüteménnyel.</p>
               <p>A leány leemelte az ezüstállványról a kristálytálcát, s odanyújtá azt Kacsuka
                  úrnak.</p>
               <p>- No, válassz ki a számára valamit.</p>
               <p>Timéa történetesen valami szív alakú cukorsüteményt választott. Ez a gyermek
                  bizony még azt sem tudta, hogy azt szívnek hívják, sem azt, hogy hát mi az a szív
                  valósággal?</p>
               <p>- Ah! ez nekem nagyon sok lesz! - tréfálkozék a kapitány. - Hanem ha ön, szép
                  Timéa kisasszony, meg akarja azt velem osztani?</p>
               <p>S azzal kétfelé törte a cukorszívet, s felét visszanyújtá Timéának.</p>
               <p>A gyermek otthagyta azt a tányérján, s a világért meg nem ette volna. Ott őrzé
                  féltékenyen a szemeivel, s nem várt, míg Zófia asszony vagy a szobaleány bejön
                  tányért váltani; ő maga sietett összeszedni a csemegés tányérkákat, s eltűnni
                  velük a szobából. Azt a fél szívet bizonyosan meg fogják nála találni. Milyen nagy
                  nevetés lesz abból!</p>
               <p>Hiszen semmi sem könnyebb, mint egy tizenöt éves leányt elbolondítani.</p>
               <p>Az még mindent elhisz, és hisz a legelső embernek, aki azt mondja neki: de szép
                  fehér kezei vannak!</p>
               <p>Kacsuka úr pedig éppen az az ember volt, aki nem bocsáthatná meg magának, ha egy
                  szép leány közelébe jut, annak valami bókot ne mondana. Még az öreg
                  asszonyságoknak is szokott udvarolni. No hisz azoknak már udvarolhat. De nem
                  engedi el magának, hogy még a lépcsőn levilágító szobaleánynak is ne mondjon
                  valami lekötelezőt. Ambícióját találja benne, hogy az ő kék egyenruhájának láttára
                  minden leányszív sebesebben dobogjon. Azért Athalie bizonyos lehet felőle, hogy ő
                  az uralkodó planéta. Hanem Timéával foglalkozni sem kárba veszett fáradság. Most
                  még gyermek ugyan, de előreláthatólag igen szép alak lesz belőle. Aztán árva
                  gyermek, aztán török leány, még meg sincs keresztelve, aztán egy kicsit hóbortos
                  is; ami mind ok arra, hogy az ember lelkiismeret-mardosás nélkül mondjon neki
                  szépeket.</p>
               <p>Kacsuka úr nem mulasztott el semmi alkalmat. S menyasszonyának nagy gyönyörűséget
                  okozott vele.</p>
               <p>Egyszer azt mondá Athalie Timéának, mikor aludni akart menni:</p>
               <p>- Te Timéa, tégedet a kapitány megkért nőül. Hozzámégy-e?</p>
               <p>A gyermek ijedten tekinte Athalie-ra, s azzal az ágyához futott, és takaróját a
                  fejére rántá; úgy elbújt, hogy ne lássa senki.</p>
               <p>Athalie aztán sokáig gyönyörködött benne, hogy a gyermek nem tud elaludni attól a
                  szótól, amit neki mondott, hogy forog nyugtalanul fekhelyén, és sóhajtoz
                  álmatlanul fél éjen át.</p>
               <p>Ez a leánytréfa sikerült.</p>
               <p>Másnap Timéa szokatlanul komoly volt, a gyermeteg szeleskedést elhagyta modorából;
                  valami gondolkodó mélaság látszott meg arcán, s egyszerre nagyon kevés szavú
                  lett.</p>
               <p>Az arcanum jól hatott.</p>
               <p>Athalie az egész háznépet beavatta a tréfába. Timéával úgy bánjanak ezentúl, mint
                  leendő menyasszonnyal, Kacsuka úr jegyesével. A cselédek, a nagyasszony mind
                  kezére játszottak.</p>
               <p>De ne mondja senki, hogy ez pogány tréfa volt. Ellenkezőleg. Ez keresztyén tréfa
                  volt.</p>
               <p>Athalie azt mondá Timéának:</p>
               <p>- No lássad, a jegygyűrűt is elküldé számodra a kapitány. De ezt nem húzhatod az
                  ujjadra, amíg pogány vagy. Elébb keresztyénné kell lenned. Akarod-e, hogy
                  megkereszteljenek?</p>
               <p>Timéa keblére tette kezeit, és lehajtá fejét.</p>
               <p>- Tehát meg fognak elébb keresztelni. Hanem ahhoz megint szükséges, hogy elébb meg
                  kell tanulnod a vallás hitágazatait, s katekizmust és a bibliai történeteket, meg
                  a zsoltárokat és az imádságokat; el kell járnod a paphoz meg a kántorhoz, aki
                  tanítani fog. Akarod-e?</p>
               <p>Timéa csak a fejével inte.</p>
               <p>És azután eljárt mindennap a paphoz meg a kántorhoz, és hordta a hóna alatt az
                  énekes- és imádságoskönyveket, mint a kis iskolás leányok, s este későn, mikor már
                  mindenki lefeküdt, kivette magát az üres előszobába, ott tanulta fél éjszakákon át
                  az egyiptomi tíz csapást, a Sámson és Delila, a József és Putifárné. Istent
                  dicsérő és szívnemesítő történeteit fennhangon. Nehezen tanult, mert sohasem volt
                  hozzászoktatva. Rettenetes munka volt neki az absztrakt, érthetetlen katecheticus
                  tételeket betanulnia. De hát mit meg nem tett volna azért, hogy meg lehessen
                  keresztelve.</p>
               <p>- No lássák! - mondta Athalie, olyankor, mikor Timár is ott volt. - E nélkül a
                  biztatás nélkül soha rá nem lehetett volna venni, hogy megtérjen, s tanuljon
                  valamit, s hogy megkeresz­tel­hessék. Így pedig hogy iparkodik mentül hamarább
                  készen lenni.</p>
               <p>Tehát még egészen kegyes munka volt a gyermek fejét így elkábítani azzal, hogy ő
                  már menyasszony.</p>
               <p>És Timár látta azt, hogy milyen kegyetlen játékot űznek a szegény gyermekből, és
                  nem szólhatott neki. Mit is mondhatott volna? Nem értette volna az azt meg.</p>
               <p>Még rontott a dolgán az, hogy ő a házhoz járt, mert Timéa előtt kiegészíté a
                  mesét. A gyermek mindenkitől azt hallá, még a komoly öreg Athanáz úr is elejtett
                  néha egy olyan példálózást, hogy ez a gazdag Levetinczy úr Athalie miatt jár a
                  házhoz. És azt igen természetesnek is találta. A gazdag úr gazdag leányt keres.
                  Hozzá is illik mindkettő egymáshoz. Hát akkor a szegény magyar katonatiszthez ki
                  illenék más jobban, mint egy éppen olyan szegény leánya egy török katonának? Ezt
                  így tartotta ő legtermészetesebbnek.</p>
               <p>Tehát tanult éjjel-nappal.</p>
               <p>Káté, zsoltár, biblia végit járta már; ekkor egy új tréfát találtak ki számára.
                  Elmondták neki, hogy ki van tűzve már a menyegző napja; hanem addig a napig el
                  kell készülni sok-sok köntös­nek. A sok fehérnemű, a sok pipere, cicoma
                  hátráltatja a napokat. Hát még a menyasszonyi köntös, amiben esküvőre fog menni!
                  Azt magának a menyasszonynak kell saját kezűleg kihímezni. Ezt már értette Timéa:
                  ez törökül is így van. És gyönyörűen tudott hímezni selyemmel, ezüsttel és
                  arannyal. Arra tanították meg otthon a háremben legjobban.</p>
               <p>Hát aztán odaadták neki Athalie menyasszonyruháját, hogy varrjon rá oly pompás
                  hímet, aminőre otthon tanították. Azt mondták, hogy ez az ő saját menyasszonyi
                  köntöse lesz. Timéa telides-tele rajzolta annak uszályát, széleit gyönyörű
                  arabeszkekkel, s aztán hozzáfogott azoknak kihímezéséhez. Remekmű készült ujjai
                  alatt. Korán reggeltől késő estig dolgozott rajta; mikor a látogatók jöttek is,
                  nem tette le kezéből a munkát; dolgozva beszélgetett velük, s jó volt, hogy
                  szemeit örökösen a hímzésre lesütve tarthatá; nem kellett senkinek a szemébe
                  néznie.</p>
               <p>És azért is jó volt, hogy nem láthatta, hogy kigúnyolják a háta mögött. A némberek
                  integetnek egymásnak s a látogatóba jött férfiaknak, hogy ez most azért siet oly
                  szorgalmasan a hímzéssel, mert azt hiszi, hogy a saját köntösét varrja. A kis
                  bolond! Timár látta ezt mind.</p>
               <p>Óh! hányszor távozott el e háztól oly keserűséggel szívében, hogy mikor a lépcső
                  alján azt a két márványoszlopot két kezével megfogta, Sámson jutott eszébe, aki
                  magára dönti a filiszteusok házát.</p>
               <p>Mikor dönti hát már?</p>
               <p>Az a nap pedig, amelynek közeledtét oly titokteljes remegéssel várta Timéa,
                  csakugyan Kacsuka úr esküvőjének napja volt, de Athalie kisasszonnyal.</p>
               <p>Hanem annak a napnak sajátságos akadályai voltak még a világon. Nem az égi
                  aspektusokban, nem is a szeretők szíveiben (mert hiszen szeretik azok egymást,
                  amennyire éppen szükséges), hanem - Brazovics úr pénzviszonyaiban.</p>
               <p>Kacsuka úr, mikor Brazovics úr leánya kezét megkérte, igen őszintén feltárta
                  előtte a sorsát. Ő szegény legény, ami jövedelme van, az éppen arra elég, hogy
                  mint magános ember, katonai rangjához illően megjelenhessen a világ előtt; de egy
                  nőt abból eltartani nem lehet, s különösen egy nőt, aki minden kényelemhez és
                  fényűzéshez van szokva; azért tisztán és világosan megmondta az apának, hogy ő
                  csak azon esetben nősülhet, ha feleségének hozománya azt képessé teszi a háztartás
                  fedezésére. No, ez ellen Brazovics úrnak sem volt semmi kifogása. Ő nem fukarkodik
                  ily kérdésben. Ő leányával a menyegző napján százezer forintot ád készpénzben
                  nászhozományul, s azzal tehetnek, amit akarnak.</p>
               <p>És akkor, amikor ezt megígérte Brazovics úr, képes is volt azt teljesíteni. Hanem
                  azóta közbe­jött ez a Timár. Ez mindenféle hallatlan utakon és módokon annyi
                  zavart csinált Brazovics úr spekulációiban, úgy megrontotta legbiztosabb
                  számításait, úgy megtörte a gabonapiacon, úgy kitúrta a versenyzéseknél, úgy
                  betette előtte az ajtót a hajdani befolyásos köröknél, hogy Brazovics úr ez idő
                  szerint lehetetlenségnek találta akárhonnan is százezer forintot előteremteni.</p>
               <p>Az is igaz volt, amit Kacsuka úr Timárnak mondott, hogy Brazovics úr maga sohasem
                  tudja, hogyan áll az üzlete; vajon víz fölött úszik-e vagy víz alatt? Úgy össze
                  vannak abban bonyolítva új vállalatok a régiekkel, hasznosak a károsakkal, úgy
                  másznak egymás hátára abban a képzelt nyereségek, behajthatlan követelések az
                  önmagától eltitkolt tartozásokkal, a lerázhatatlan szerződésekkel, per alatt levő
                  kétséges ügyekkel, hogy Brazovics úrról senki sem tudhatja, ő maga legkevésbé,
                  hogy mikor Krőzus, mikor Irus. Azért akinek igénybe vehető százezer forintja van
                  nála, az okos ember lesz, ha ezt inkább ma akarja látni, mint holnap.</p>
               <p>És Kacsuka úr volt ennyire okos ember.</p>
               <p>Athanáz úr egypárszor elővette, hogy megközelítse a hadmérnök sáncait; tett neki
                  kedvezőbb ajánlatokat: minek az ő kezébe az a százezer forint, az asszony majd
                  eltékozolja azt; annak a kamatja csak hatezer forint. Nem jobb lenne-e, ha Athanáz
                  úr évenkénti nyolcezer forint segéllyel váltaná fel azt, s a tőke maradna nála?
                  Nem jobb lenne-e, ha egy fekvő birtokát engedné át az új párnak, mely hétezer
                  forintot jövedelmez? De a hadmérnök nem engedte az utolsó redoute-ját bevétetni.
                  Rögtön betömte a víárkokat, s azzal fenyegetőzött, hogy a levegőbe röpíti az egész
                  házassági citadellát, ha őneki a százezer forintot esküvő előtt le nem
                  fizetik.</p>
               <p>Brazovics úr tehát nagyon meg volt akadva, s ha volt valaki, aki még nagyobb
                  elkeseredéssel nézte a Timéa ujjai alatt készülő nászruhát, mint Timár, úgy az
                  bizonyosan Brazovics úr volt.</p>
               <p>De ad vocem Timár! Egy mentő gondolat támadt Brazovics úr fejében.</p>
               <p>Ezt a Timárt ő gyűlöli nagyon. Elvesztené egy kanál vízben. Vajon nem jó volna, ha
                  a leányát hozzá adná feleségül?</p>
               <p>Hiszen nincsen ő Kacsuka úrhoz hozzávarrva. Ha nem akar a kapitány házasodni, hát
                  menjen sáncot ásatni; itt az a kérdés, hogy Athalie férjhez menjen.</p>
               <p>És a csere nem volna rossz. Ez a Timár ugyan egy megvetésre méltó gézengúz, egy
                  felakasztani való rabló, de mindjárt nem lenne az, mihelyt Athalie-t nőül venné.
                  Lám, még az is egyszerre becsületes emberré lenne általa. Megszűnnék az
                  ellenségeskedés, a versenyzés; társ lenne az üzletben; minden újra rendben
                  lenne.</p>
               <p>És a dolog egészen valószínű. Timár sokat jár a házhoz. Csak nem a szolgálók
                  kedvéért jár? Csak az a hiba nála, hogy olyan szemérmetes. Nem mer nyilatkozni,
                  hogy hajdani főnöke kisasszonyáig merte légyen emelni a szemeit. Meg ettől a
                  katonatiszttől is tart; fél, hogy levágja a nyakát. No, ezen a félénk emberen
                  segíteni kell.</p>
               <p>Egy délután Athanáz úr dupla porció ánizsszeszt töltött a feketekávéja közé (ami a
                  bátorságot növeli), azt saját szobájába vitette, meghagyva az asszonyoknak, hogy
                  ha Timár jön, küldjék át hozzá egy szóra.</p>
               <p>Azzal rágyújtott szobájában a török dohányra, s olyan ötödik elementumot csinált
                  maga körül füstből, hogy amint abban alá s fel járkált, el-eltűnt benne, s megint
                  úgy merült ki belőle kiülő nagy vörös szemeivel, mint az óriás tintahal, aki lesi
                  a tengerbe eső prédát, hogy kiszíja a vérét.</p>
               <p>Nemsokára jött a préda.</p>
               <p>Timár, amint megérté Zófia asszonytól, hogy Athanáz úr akar vele beszélni, sietett
                  át hozzá.</p>
               <p>A nagy tintahal odaúszott eléje a füsttengeren keresztül, rámeresztve polypusi két
                  ijesztő szemét, s a tengerbeli szörnyeteg módjára rögtön megrohanta ragadmányát, s
                  egyenesen a szájába kiáltott:</p>
               <p>- Hallja az úr! Miért jár az úr ehhez a házhoz? Mi célja van az úrnak az én
                  leányommal?</p>
               <p>Ez a legjobb mód az ilyen gyáva legényt nyilatkozatra bírni. Az ilyen szótul az
                  ember megijed: forogni kezd vele a világ; mire észreveszi, elesett, s hova esett?
                  bele a szent házasságba!</p>
               <p>Borzasztó dolog az ilyen kérdésre megfelelni.</p>
               <p>Timár legelőször is azt tudta meg Athanáz úr szavából, hogy az most nagyon sok
                  anisette-et ivott. Attól ilyen vitéz.</p>
               <p>- Uram - monda neki nyugodt hangon -, énnekem az ön kisasszonyával semmi célom
                  sincsen. S annál kevésbé is lehetne, minthogy a kisasszonynak már vőlegénye van, s
                  az nekem jó barátom. Hogy miért járok én önnek a házához, azt megmondom. Ha nem
                  kérdezte volna ön, nem szóltam volna; de mert kérdezte, hát tudja meg. Én azért
                  járok ide, mert megfogadtam az ön szerencsétlenül elhalt barátjának és rokonának,
                  hogy árva gyermekére ügyelni fogok. Én jártam ide azért, hogy meglássam, mint
                  bánnak önök a kezükre bízott szegény gyermekkel. Cudarul bánnak önök vele,
                  Brazovics uram, cudarul! Ezt én önnek szemébe mondom, és a saját házánál. Ön
                  elsinkófálta az árvának minden vagyonát! Igenis! elsinkófálta: ez rá az igazi szó.
                  S önnek az egész családja átkozott gúnyt űz a szegény gyermekből. Megmérgezik a
                  lelkét egész életére. Megveri önöket az Isten! És most utoljára találkoztunk
                  ketten együtt ennél a háznál, Brazovics uram, s ne kívánja ön megérni azt az órát,
                  amikor még egyszer ide visszajövök!</p>
               <p>Timár megfordult a sarkán, s becsapta az ajtót. A tintahal pedig visszasüllyedt
                  dohányfüst iszapja homályos mélyébe, s kihörpentve a harmadik pohár anisette-et,
                  gondolá magában, hogy erre ugyan kellett volna valamit mondani, de mit?</p>
               <p>Timár pedig visszament a látogatási terembe. Nemcsak a kalapjáért, amit
                  otthagyott, hanem egyébért is.</p>
               <p>A teremben nem volt más, mint Timéa. Athalie és vőlegénye a mellékszobában
                  voltak.</p>
               <p>Timár kigyulladt arcán Timéa észrevette a nagy változást. A mindig szelíd,
                  alázatos arc most büszke volt és indulattól átszellemült, ami azt egyszerre széppé
                  tette. Sok arc megszépül, ha a szenvedély átlobog rajta.</p>
               <p>Egyenesen odament Timéához, ki a nászruhára aranyrózsákat hímzett
                  ezüstlevelekkel.</p>
               <p>- Timéa kisasszony! - szólt forró, mély hangon. - Én most kegyedtől búcsút veszek.
                  Legyen ön boldog: legyen ön még sokáig gyermek. De ha egyszer eljön egy olyan óra,
                  amelyben ön boldogtalannak fogja magát érezni, gondoljon rá, hogy van egy jó
                  ember, aki önért...</p>
               <p>Nem tudta tovább kimondani. Hangja elakadt, szíve elszorult.</p>
               <p>Timéa kiegészíté az elakadt szót.</p>
               <p>- Háromszor...</p>
               <p>Timár megszorítá kezét, s súgva rebegé:</p>
               <p>- Örökké.</p>
               <p>Azzal meghajtá magát, s eltávozott, anélkül, hogy a mellékszobában levőknek
                  alkalmat­lan­kodott volna.</p>
               <p>Nem jött ki a száján a szó, hogy „Isten önökkel!”. Óh! hisz e percben arra
                  gondolt: hogy Isten elvegye a kezét erről a házról.</p>
               <p>Timéa kiejté kezéből a hímzést, s mereven nézett maga elé, még egyszer sóhajtva:
                  „háromszor”. Az aranyfonál kicsúszott a tű fokából.</p>
               <p>Mikor Timár lement a lépcsőn, megint elhaladt ama két márványoszlop mellett, amik
                  a lépcsőpadmalyt tartották.</p>
               <p>Minő dühvel ütött rá az oszlopra öklével!</p>
               <p>Vajon megérezték-e azok odafenn azt az ütést? Nem mondta meg nekik a megrázkódó
                  épület, hogy siessenek imádkozni, mert a fejükre szakad a tető? Azok nevetnek a
                  megtréfált gyermek fölött, ki oly sietve hímzi menyasszonyi köntösét.</p>
               
            </div>
            <div type="chapter">
               <head>EZ IS EGY TRÉFA</head>
               <p>Az új nemes Levetinczynek nagy híre volt már nemcsak Magyarországon, de Bécsben
                  is.</p>
               <p>Azt mondták róla, hogy „arany ember”! Amihez hozzányúl, az arannyá válik! amit ő
                  megkezd, az aranybánya. Itt van az aranybánya, nem a Csetátye Máréban, nem Selmec
                  alatt, nem Vöröspatakon.</p>
               <p>Fő tudomány az, hogy „előbb” megtudja az aranybányász, mint üzlettársai, hogy a
                  magas kormány minő nagy vállalathoz szándékozik hozzákezdeni. Ebben a tudományban
                  volt Timár tökéletes.</p>
               <p>Ha Timár valami vállalkozáshoz kezdett, mint a raj, tódult utána az üzérek serege,
                  azt tudta mindenki, hogy ott arany van, csak fel kell venni.</p>
               <p>De nemcsak ezért hítták Timárt arany embernek, hanem még másért is.</p>
               <p>Azért, hogy sohasem csalt, nem csempészett.</p>
               <p>Nagy vállalatoknál elég nagy a tisztességes nyereség is; aki lop, csal még azon
                  felül, az bolond ember, mert bevágja az aranytermő bánya útját, s elveszti a
                  kirabolt eret. Aki egy garas nyereséggel beéri egy forint után, az derék,
                  becsületes ember; de egymilliónál az ötvenezer forint, s hozza maga után a másik
                  milliót. Csak nem kell vele csúnyául bánni. A szerencse istennője úgyis elég
                  decolletirozva jön elénk, nem kell még azt az utolsó kis tunique-t is lehúzni
                  róla, mert akkor megapprehendál.</p>
               <p>S ebben volt Timárnak a helyes tapintata. Nagy pénzeket nyert, mert nagyokra
                  vállalkozott; de nem csalt, nem lopott soha, mert nem is kockáztatott soha.
                  Nyereségéből azoknak is bő részt juttatott, akiktől függött, hogy egy vállalatot
                  megkapjon, és jutányos föltételeket kapjon, s ezáltal nyitva tartá maga előtt
                  folytonosan az aranybányát.</p>
               <p>Sőt néha valóságos nyereséget is hozott az államnak olyan cselszövények által,
                  mikben az állam pénztára ellen összeesküvő versenytársai lettek kijátszva. Ebben
                  aztán a versenytársak romlása is egyik haszon volt. No azok nem is mondták arany
                  embernek; de a kormány­körökben az volt a neve, s a szegény köznépnél szintén.</p>
               <p>Egyszer elkezdett szőlőket vásárolni a Monostoron.</p>
               <p>A Monostor egy magas domb Új-Szőny fölött, melyet az újabb kori német hadászok
                  „Sandhügel”-nek neveznek: homokdomb. Innen is sejtheti mindenki, hogy nem valami
                  pompás bor teremhet rajta. Valami közönséges bort termő szőlő pedig úrfélének nem
                  való, mert nem fizeti ki a munkáltatást. És Timár mégis összevásárolt belőle
                  valami tíz holdat.</p>
               <p>Az üzletvilágban ez szemet szúrt. Mit akar ez ott? Ott valami aranybánya lesz?</p>
               <p>Brazovics úr azt hitte, hogy helyes nyomra akadt; megrohanta Kacsuka urat saját
                  odújában.</p>
               <p>- No, fiamuram, most mutassa meg, hogy igazán hű emberem, hogy igazán apjának
                  tekint. Vallja meg, hogy a kormány a Monostoron várat akar építeni. No, ne
                  ellenkezzék. Én tudom, hogy ön a hivatalát kockáztatja, ha ilyen titkokat elárul.
                  Én tudom, hogy ez becsületbeli dolog. De én becsületem szentségére esküszöm, hogy
                  el nem árulok senkinek semmit. Csak nekem mondja meg igazán. Tüzes harapófogóval
                  sem hagyom kicsikartatni magamból a titkot. Látja, ez a gazember Timár most ott
                  vásárol telkeket nyakra-főre, ennek már elárulta valaki. Ne engedjük neki oda
                  egészen a kövér falatot. No, ugye, hogy várat fognak építeni a Monostorra?</p>
               <p>Kacsuka úr aztán csak ki hagyta magából szorongattatni, hogy hát igen. El van
                  határozva a Hofkriegsrathban, hogy Komárom erődítéseit odáig kiterjesztik.</p>
               <p>Óh! be kedves tudomány volt ez Athanáz úrnak. De sok szép százezer forintot
                  besöpört ő hasonló alkalommal, mikor előre összevásárolta a kisajátítandó
                  vityillókat, s eladta őket a kormánynak mint palotákat.</p>
               <p>Csak még az erődítési tervet szerette volna látni; azért könyörgött nagyon szépen
                  leendő veje urának, csak azt mutassa meg, csak egy pillanatra.</p>
               <p>No hát meg hagyta neki nézni azt is Kacsuka úr.</p>
               <p>Athanáz úr mindent megtudott aztán abból. Milyen darabot fog kisajátítani a
                  kormány? mely telkek esnek az erődítési vonalba? Ez a gézengúz Timár csakugyan
                  kikereste magának azt a helyet, ahová a fellegvár jön.</p>
               <p>„És minő kulcs van megállapítva a kisajátítási árra nézve?”</p>
               <p>Ez ám a fő kérdés.</p>
               <p>De már ennek az elárulása Kacsuka úrtól csakugyan kriminalitás volt. Azt is
                  elmondta Athanáz úrnak.</p>
               <p>Az van megállapítva kulcs gyanánt, hogy a legutolsó vételárnak kétszeres összegét
                  fizeti a kormány.</p>
               <p>- Elég! - kiálta Athanáz úr, megcsókolva leendő veje urát. - Elég! A többi az én
                  dolgom! A százezer forint itt lesz az asztalon esküvő napján. Elég!</p>
               <p>Azzal rohant a munkának.</p>
               <p>Pedig nem volt „elég”, amit megtudott, még valamit jó lett volna megtudakolnia
                  Kacsuka úrtól; s azt a valamit Kacsuka úr el is mondta volna neki, ha már ennyit
                  elmondott; de hát Athanáz úr nem kérdezte tőle, s így tudatlan maradt felőle, s
                  aztán úgy járt, mint a vak légy, amelyik az ablaknak repül. A Kacsuka úr pedig nem
                  kívánta már a százezer forintot sem, és ami vele jár sem. Ha meglesz, nem bánja,
                  de ha nem lesz, sem bánja.</p>
               <p>Brazovics úr azonnal vágtatott Új-Szőnybe, s járta sorba a szőlősgazdákat, hogy ki
                  adja el a szőlőjét? Vette tőlük, ahogy adták, aki nem akarta adni, annak
                  háromszoros árakat ígért. Hiszen annál jobb rá nézve, mentül drágábban veszi; a
                  kisajátítási kulcs szerint ugyanannyi a saját nyeresége.</p>
               <p>Hanem ez azután a többi spekulánsok figyelmét is megragadta. Jöttek a
                  versenytársak is a szőlőkért árverezni; a szegény monostori sárfehér és juhfarkú
                  soha el nem tudta gondolni, hogy lett őbelőle olyan híres bor, hogy még szüret
                  előtt lefoglalózzák? A szőlőárfolyam végre ott állt meg, hogy amely telkekért a
                  terv elárulása előtt legfeljebb százezer forintot fizetett volna a kormány, az új
                  bevásárlók kezéből azokat most már ötszázezerért kaphatta meg. Maga Brazovics úr
                  százezer forintig vásárolt belőle, pedig ugyan nagy kínnal szerezte a pénzt: potom
                  árért adta a gabonáját; hajóin túladott, nagy kamatot fizetett, rábízott idegen
                  pénzekhez hozzányúlt. Hanem hiszen ezúttal bizonyosra játszott. Timár is benne van
                  a dologban! Az ugyan legrosszabbul járt, mert még ő nagyon olcsón vásárolt;
                  keveset fog nyerni. De, mivel ő is benne van, a dolog bizonyos, s a spekulánsok
                  még ez évben megkapják az egész nyereséget. Hisz az állam fizeti, annak pedig mi
                  adjuk a pénzt; tehát tulajdonképpen csak a magunk pénzét vesszük vissza.</p>
               <p>Timár pedig ezúttal is ravaszkodott. Ez egy kimért csapás volt tőle Brazovics
                  Athanáz fejére.</p>
               <p>Timár azt is tudta, amit Athanáz úr elmulasztott Kacsuka úrtól megkérdezni.</p>
               <p>Mert az mind igaz volt, hogy a kormány a komáromi várerődítést nagy mérvben
                  szándékozik kiterjeszteni, s ahhoz még ez évben hozzáfognak. Csak az volt a nagy
                  kérdés, hogy hol kezdik el.</p>
               <p>Mert az harmincévi munka!</p>
               <p>Timár nagyon gonoszul tréfálta fel a versenytársait. Azok ugyan meg fogják
                  átkozni.</p>
               <p>Hanem mint jó kereskedőnek mindig gondja volt rá, hogy mikor valami olyan dolgot
                  mível, amiért sokan elátkozzák, ugyanakkor egy másik olyant kövessen el, amiért
                  még többen áldani fogják, úgy, hogy az átok és áldás mérlegének egyenlősítése után
                  még mindig maradjon a részére egy kis „Saldo-Vortrag” az „áldás”-táblázatra.</p>
               <p>Timár odahívatta magához Fabula Jánost.</p>
               <p>- János! - monda neki - kend öreg legény már, meg van törve a sok fáradságtól; nem
                  jó volna-e már valami pihenésre gondolni?</p>
               <p>Fabula János egészen rekedt volt már, úgy beszélt, mintha a súgólyukból valami
                  darabot súgna a színészeknek.</p>
               <p>- Bizony, nagyuram, magam is azon gondolkozom már, hogy odahagyom a vizet, s
                  valami földi foglalatossághoz látok. Nem jók már a szemeim. Legjobb szeretném, ha
                  betenne nagyuram az uradalmába valami sáfárnak vagy kulcsárnak.</p>
               <p>- Én jobbat tudok annál kend részére, János! Nem él kend meg már abban a rác
                  világban odalenn. Itt meg hozzá van szokva a komáromi fehér cipóhoz. Legyen kend
                  szekeresgazda.</p>
               <p>- Az volna nekem jó; hanem hát kettő hiányzik belőle: a szekér meg a gazdaság.</p>
               <p>- Majd megjön mind a kettő. Valami jutott eszembe. A város most árverezteti a
                  Vág-Duna melletti régi marhalegelőt. Menjen oda kend, és vegye meg az egészet.</p>
               <p>- Hohó! nagyuram! - szólt rekedt nevetéssel Fabula János. - Hiszen ha én azt
                  megvenném, soha akkora kétszarvú állat azon a legelőn nem járt, mint amekkora én
                  lennék. Hiszen puszta föld az, nem terem azon más, mint széki fű, herbaté; én
                  pedig azt a patikában nem árulom; aztán meg iszonyú darab föld az; sok ezer forint
                  kell ahhoz.</p>
               <p>- No csak ne okoskodjék kend, hanem tegye azt, amit én mondok. Menjen oda. Itt van
                  kétezer forint bánatpénz; ezt tegye le az árverésnél; aztán ígérjen rá, míg rajta
                  marad; de senkinek másnak azt a darab földet át ne engedje; amennyiért rajta
                  hagyják, annyiért tartsa meg; senkivel meg ne ossza, akárki ajánlkozik hozzá
                  társnak. Amit majd fizetni kell érte, azt én kölcsönadom kendnek; megadhatja
                  nekem, majd ha lesz, nem kérek tőle kamatot, sem a kölcsönről nem kérek írást;
                  becsületre megy az egész alku. No hát csapjon a tenyerembe.</p>
               <p>Fabula János nagyon csóválta a fejét.</p>
               <p>- Semmi kamat; semmi írás; tenger sok pénz, rossz parlag föld! Mégiscsak az lesz
                  ennek a vége, hogy engem elébb-utóbb becsuknak, s lehúzzák a lábamról a
                  csizmát.</p>
               <p>- Ne féljen kend semmit, János. Egy esztendeig kendé lesz az a föld, ami haszon
                  lesz rajta azalatt, az minden bizonnyal a kendé marad.</p>
               <p>- De hát mivel szántsam fel, s mit vessek bele?</p>
               <p>- Sehogy sem szántja fel, s nem vet bele semmit; hanem most menjen, és végezze,
                  amit mondtam. Azért lesz azon aratás. De ezt ne mondja senkinek.</p>
               <p>Fabula János hozzá volt szokva, hogy Timárnak minden tettét és mondását a
                  legnagyobb ostobaságnak tartsa a priori; de amellett mindent végrehajtson
                  föltétlen engedelmeskedéssel, mivelhogy a posteriori arról kell meggyőződnie, hogy
                  ezek a hallatlan ostobaságok mind válogatott bölcsesség következményeit szülik
                  magukból. Azért ugyan ostobaságok maradnak; hanem hát ennek az embernek valami
                  spiritusa van.</p>
               <p>Annálfogva cselekedett úgy, ahogy Timár tanácsolta.</p>
               <p>S mármost nyissunk tért e sajátságos eljárás magyarázatának.</p>
               <p>Az egész erődítési terv a komáromi vár körül igaz és való volt.</p>
               <p>Az udvari haditanács elhatározá e várnak nagyszerű táborhellyé átalakítását. S e
                  célból kimerítő tervek készültek, amik magukban foglalák a monostori fellegvár
                  építését, s azt a hosszú erődvonalat, mely a Vág-Dunát a győri Duna-ággal
                  összekötendő volt, amit most Nádor-vonalnak hínak, s melynek homlokzata a
                  monostori körönd ágyúival összeműködve, az egész várat és várost egy erődített
                  gyűrűbe foglalná bele.</p>
               <p>A munka bevégzése harminc-negyven évi időre lett kiszámítva. A költség ugyanannyi
                  millióra.</p>
               <p>A terv létesítése minden bizonnyal el lett már határozva az összes
                  kormánytanácsban. Erre föltétlenül lehetett már számítani.</p>
               <p>Csak egy esély forgott fenn, amit a Hofkammernek adott a szájába valami
                  besúgó.</p>
               <p>Az, hogy ha nem egyszerre fognak hozzá az erődítés minden szakaszához, akkor
                  fölösleges lesz egyszerre kisajátítani a tervbe eső valamennyi telket. Elég lesz
                  egyelőre a két Duna-ág közötti Nádor-vonal számára szükséges helyek kisajátítása,
                  a monostori kisajátítás maradhat még húsz esztendeig is.</p>
               <p>Csakhogy az üzérek, akik ez új erődítéseknek neszét vették, éppen a monostori
                  homokdombra vetették minden iparkodásukat, a két Duna közötti térre nem gondolt
                  senki; ott egy roppant területet, melyet a város árvereztetett, Fabula János uram
                  vehetett meg húszezer forintért.</p>
               <p>Mármost ha a monostori kisajátítás elmarad, akkor majd csak húsz év múlva kerül rá
                  a sor, s ez idő alatt a semmi hasznot nem hajtó szőlőkbe vert pénzük a
                  spekulálóknak másfélszer föleszi magát kárba veszett kamatokban.</p>
               <p>Ezt a tréfát szerezte meg Timár versenytársainak s azok között a legdühösebbnek,
                  Brazovics Athanáznak; mert amint ő a monostori telkeket megvette, azonnal
                  elkezdett minden eszközt megmozgatni, hogy a bécsi kormányban érvényre ne jusson a
                  Hofkriegsrathnak az a szándoka, hogy az erődítési tervet egyszerre minden ponton
                  megkezdjék.</p>
               <p>Így állt ez az ügy három nappal Athalie menyegzőjének határnapja előtt.</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Két nappal a menyegzői nap előtt Fabula János uram röpült be Timár úr
                  folyosójára.</p>
               <p>Igenis, röpült. Köpönyeg volt rajta, ami röptében beillett neki szárnynak.</p>
               <p>„Tízezer! Húszezer! Negyvenezer! Commissio! Fizetés! A császár, a király! Puszta
                  legelő! Aratás!”</p>
               <p>Ez így dűlt belőle; összefüggés nélküli szavak, miket végre Timár ekként szedett
                  neki rendbe:</p>
               <p>- Jól van, János. Tudom, mit akar mondani. Ma volt kinn a bizottság megszabni a
                  földek értékét, amik az új erődítési vonalba esnek. A kend birtokát, amit vett
                  húszezer forinton, kisajá­tították negyvenezer forintért. Most a fölösleg a kend
                  haszna. Ez volt az aratás. Ugye, így mondtam?</p>
               <p>- Így mondtad, uram, eszem azt az „Aranyszájú Szent János-i” beszélődet. Hiszen
                  így van ez, mármost látom. Húszezer forintot kapok most ingyen, azt is látom; soha
                  életemben annyi pénzt nem kerestem a két tenyeremmel. Húszezer forint! Meg vagyok
                  bolondulva! Az eszem tótágast áll bennem. Engedje meg nagyuram, hogy egy
                  cigánykereket vessek.</p>
               <p>Timár megengedte.</p>
               <p>Fabula János vetett aztán nem egy cigánykereket, hanem hármat, végig a folyosón.
                  Aztán vissza megint három cigánykereket, mely után ismét talpra állt egyenesen
                  Timár előtt.</p>
               <p>- Így ni! Mármost értem a dolgot. Tehát az a sok pénz most az enyim! Megyek.
                  Megveszem a zsidó templomot.</p>
               <p>(S nehogy valaki azt higgye, hogy ez utóbbi mondat valami rossz élc volt Fabula
                  Jánostól, meg kell mondanunk, hogy az akkori viszonyok között az Izrael vallását
                  követő lakosok egy új imaházat kényszerülvén építeni a gróf Zichy-féle nemesi telken, a régibb héber imaház csakugyan árverés alá
                  volt bocsátva, s az Fabula Jánosnak különösen megtetszett.)</p>
               <p>De minekelőtte azt megvette volna, még aznap hatszor ellátogatott Timár úrhoz;
                  egyszer a feleségét hozta el, másodszor az eladó leányát, harmadszor a menyecske
                  leányát, negyedszer az iskolából kikerült fiát, ötödször az iskolába járó fiát; a
                  felesége hozott Timár úrnak pompás domború barnapiros hátú komáromi fehér cipót,
                  mosolygó aranyszín gyürkével az oldalán, a menyecske leánya hozott neki egy tál
                  felséges mézédes csíramálét; az eladó leánya egy mézes­kalácsból, piros tojásból,
                  aranyfüstös diókból s különféle cifra papirosokból mesterségesen összeállított
                  „mátkatálat”; a nagy suhanc híres madarász volt, az hozott neki egy kalickát, tele
                  stigliccel meg vörösbeggyel, az iskolás gyerek pedig hozott neki egy verses
                  köszöntőt. Egész nap ott hálálkodtak neki, s este későn mind a hatan odajöttek az
                  ablaka alá elénekelni: „óh! mely boldog az oly ember éltében!”</p>
               <p>...De hát még majd a versenytársak - és azok közt Brazovics úr - mit fognak neki
                  hozni és énekelni, ha megtudják, hogy mibe mártotta őket bele a monostori
                  vásárlással!</p>
               
            </div>
            <div type="chapter">
               <head>A MENYASSZONYKÖNTÖS</head>
               <p>Csak három nap volt még hátra a menyegzőig.</p>
               <p>Vasárnap délután Athalie kisasszony elment sorba látogatni leánykori barátnőit.
                  Ilyenkor az a kiváltságuk van a kisasszonyoknak, hogy egyedül tehetnek látogatást,
                  anyai kíséret nélkül; hisz annyi titkos mondanivalójuk lehet egymás között -
                  utoljára leánykorukban.</p>
               <p>Tehát Zófia asszony is otthon maradhatott. Ő örült annak legjobban, hogy van
                  valahára egy nap az esztendőben, amikor nem kell látogatóba menni, látogatást
                  várni, leányt strázsálni, német társalgást hallgatni, amiből ő egy szót sem
                  értett, hanem otthon lehet maradni, s visszagondolni boldog szobaleány korára,
                  mikor egy ilyen szabad vasárnapi délután teleszedte kötényét főtt kukoricával,
                  aztán kiült a lócára, s egész estig hámozta a kukoricát, és eszegette szemenkint,
                  s közben pletykázott vidám cselédpajtásnőkkel.</p>
               <p>A szabad nap, a főtt kukorica most is csak megvolna, csupán a cselédpajtás
                  hiányzik a konyhalócáról. Zófia asszony még a szobaleányt és a szakácsnőt is
                  elbocsátotta sétálni, hogy egyedül maradhasson a konyhában; mert főtt kukoricát
                  szobában enni nem lehet, az elszórandó héjak miatt.</p>
               <p>Aztán csak került rangjához illő társaság is. Odasompolygott hozzá Timéa. Annak
                  sem volt már semmi dolga; a hímzet elkészült a menyasszonyi ruhán, most már a
                  szabónál van az, aki azt bizonyosan el fogja készíteni az utolsó napnak az utolsó
                  órájára.</p>
               <p>Timéa éppen odaillett Zófia asszony mellé a lócára. Ez is olyan eltűrt lény a
                  háznál, mint ő. A különbség kettőjük között csak az, hogy Timéa azt hiszi magáról,
                  hogy ő kisasszony, míg mindenki tudja róla, hogy ő csak cseléd; Zófia asszonyról
                  pedig mindenki tudja, hogy ő úrasszony; de ő maga azt hiszi magáról, hogy ő csak
                  cseléd.</p>
               <p>Tehát Timéa odabújt Zófia asszony mellé a kis padra, mint ahogy szoktak pesztonka
                  és szakácsnő, akik egész héten mindig teszik és tűrik a veszekedést, vasárnap
                  aztán egymás mellé ülnek, és pletykáznak.</p>
               <p>Csak három nap volt még hátra a menyegzőig.</p>
               <p>Timéa széttekintett félénk figyelemmel, ha nem hallgatózik-e valaki?, s aztán azt
                  kérdé súgva Zófia asszonytól:</p>
               <p>- Zófia mama, mondja meg nekem: milyen az az
                  esküvő?
               </p>
               <p>Zófia asszony vállai közé húzta a fejét, döncölő rázogatással, mint mikor valaki
                     befelé nevet, s ravasz szemeivel a kérdő gyermekre
                  sandított. Igazi vén cselédi rosszalkodással kapott a kis cseléd nevetséges
                  gyöngéjén, hogy azt azután megtódítsa.</p>
               <p>- Hjaj, te Timéa - kezdé mesemondó ájtatossággal -, az nagyon szép dolog; hiszen
                  majd meglátod.</p>
               <p>- Egyszer már meg akartam lesni a templomajtóból - gyóná meg őszintén a leány -,
                  odalopóztam, mikor egy olyan esküvő készült odabenn; de nem láthattam többet, mint
                  mikor a vőlegény meg a menyasszony odamentek egy szép aranyos almáriom elé.</p>
               <p>- Az az oltár!</p>
               <p>- Akkor egy rossz gyerek észrevett, s kikergetett a templomból: „Kimégy innen, te
                  török leány!” Én aztán elszaladtam.</p>
               <p>- Hát tudod - kezdé a magyarázatot Zófia asszony, szemenkint hámozgatva s rakva a
                  szájába a főtt kukoricát -, azután azt csinálják, hogy előjön a tisztelendő úr, a
                  pópa, a fején van egy aranysüveg, a vállán nagy aranycsatos hímzett köpönyeg
                  selyemből; kezében egy nagy kapcsos könyv. Abból olvas és énekel gyönyörűségesen.
                  A vőlegény meg a menyasszony letérdelnek az oltár zsámolyára. Akkor aztán megkérdi
                  a vőlegénytől meg a menyasszonytól, hogy szeretik-e egymást.</p>
               <p>- S azután felelni kell?</p>
               <p>- Hát persze! Nemcsak azt kell megmondani, hogy szeretem, hanem azután még abból a
                  könyvből felolvassa a pap először a vőlegény előtt, azután a menyasszony előtt az
                  esküvést, hogy ők egymást ezután is mindig szeretni fogják, soha el nem hagyják,
                  holtig egymáséi maradnak, s megesküsznek az atya-, fiú-, szentlélekre, a
                  boldogságos szűzre és minden szentekre, örökkön-örökké Amen. Az egész kórus énekli
                  utána az Ament.</p>
               <p>Timéa fázósan borzongott össze.</p>
               <p>- Akkor azután a pap előveszi egy ezüsttálcáról a két jegygyűrűt, s az egyiket a
                  menyasszonynak, a másikat a vőlegénynek az ujjára húzza, s azután a kezeiket
                  egymásba teszi, azokat egy aranyos övvel bepólálja. Azalatt a kántor meg a kórus
                  orgonaszó mellett éneklik, hogy „Goszpodi Pomiluj, Goszpodi Pomiluj”.</p>
               <p>Ah! milyen bűbájosan hangzó szónak tetszett ez Timéa előtt! Goszpodi Pomiluj! ez
                  bizonyosan valami áldást hozó bűvige lehet.</p>
               <p>- Azután leterítik a vőlegényt is, a menyasszonyt is egy vég nehéz virágos
                  selyemmel, tetőtől talpig, s azalatt, míg a pap rájuk olvassa az áldást, a két
                  násznagy két ezüstkoronát tart a fejük fölött.</p>
               <p>- Ah!</p>
               <p>Zófia asszony kapott a gyermek érdekeltségén, s hozzálátott annak a képzeletét
                  felgyújtogatni - az oltári gyertyákkal.</p>
               <p>- Ezalatt folyvást énekli a kórus a „Goszpodi Pomiluj”-t. Akkor a pópa kezébe
                  veszi az egyik ezüstkoronát, s odanyújtja azt a vőlegénynek, hogy csókolja meg.
                  Mikor azt megcsókolta, szépen a fejére teszi, s ezt mondja hozzá: „Én tégedet,
                  Istennek szolgáját megkoronázlak ezen Isten szolgálójának urává!” Azután pedig
                  veszi a másik ezüstkoronát, s azt megcsókoltatja a menyasszonnyal.</p>
               <p>- Azt is megkoronázza?</p>
               <p>- Azt is.</p>
               <p>- Hát annak mit mond?</p>
               <p>- Annak meg azt mondja: „Én tégedet, Istennek szolgálóját megkoronázlak ezen Isten
                  szolgájának asszonyává.”</p>
               <p>- Nagyon szép! Az igen szép!</p>
               <p>- Akkor azután a diakónus elkezd imádkozni az új párért, s azalatt a pópa megfogja
                  a kezeiket, s háromszor körülkerüli velük az oltárt. Mikor az megvan, akkor a
                  násznagyok leveszik róluk a selyemterítőt, amivel le voltak takarva mind a ketten.
                  A tenger sokaság ott a templomban ezt mind nézi, s úgy suttogják az emberek: „Jaj,
                  de drágalátos szép menyasszony! Jaj, de gyönyörű egy pár!”</p>
               <p>Timéa szűzies ábránddal bólingatta fejét, mintha úgy találná, hogy ez jól is van
                  így, s nagyon szép lehet.</p>
               <p>Zófia asszony nagy lélegzetet vett a tovább mondandókhoz.</p>
               <p>- Akkor aztán a pópa egy aranypoharat hoz elő, abban bor van. A vőlegény és a
                  menyasszony isznak abból egymás után.</p>
               <p>- Igazi bor van abban? - kérdé Timéa ijedten. A hajadoni irtózat a bortól,
                  összekerült a mohamedán bortilalom emlékével egyszerre.</p>
               <p>- Hát persze, igazi bor. Azt ki kell nekik inniok. A vőfélyek és nyoszolyólányok
                  azalatt mézben főtt búzát hintenek reájuk. Abban van az áldás. Jaj, hallod-e,
                  nagyon szép ez!</p>
               <p>Timéa szemei a delejes álom látnoki tüzével ragyogtak. Végigképzelte ezt a
                  titokteljes jelenetet, mely félig vallási misztérium, félig szívbeli talány, s
                  egész alakja remegett tőle.</p>
               <p>Zófia asszony pedig úgy nevetett magába befelé, s fojtogatta a nevetés vágyát főtt
                  kukori­cával.</p>
               <p>Jó mulatság volt ez nagyon.</p>
               <p>Kár, hogy félbeszakítást szenvedett. A konyhaajtóhoz férfiléptek közeledtek, s
                  egyenesen benyitott valaki.</p>
               <p>Minő rémület! Ez a valaki Kacsuka úr volt.</p>
               <p>Huh, be megijedt Zófia asszony. Merthogy csak papucs volt a lábán, s a köténye
                  tele kukoricá­val. Mit rejtsen el hamarább?</p>
               <p>De jobban megijedt Timéa; pedig neki nem kellett semmit elrejteni.</p>
               <p>- Bocsánat! - szólt Kacsuka úr családias otthonossággal -, oda elöl minden ajtót
                  zárva találtam, azért kerültem a konyha felé.</p>
               <p>- Igen ám! - sikoltozék Zófia asszony -, a leányom elment vizitába a barátnéihoz.
                  A cselédeket eleresztettem a templomba; csak magunk vagyunk itthon ketten. Azért
                  ülünk itt a konyhában, amíg a cselédek visszajönnek. Engedelmet kérünk a kapitány
                  úrtól, hogy ilyen neglizsében vagyunk.</p>
               <p>- Nem tesz semmit, Zófi mama - szólt a kapitány nyájasan -; hát akkor én is itt
                  maradok a konyhában.</p>
               <p>- Óh! kérem, azt meg nem engedhetem. Itt a konyhában! Az sincs, ahová leültessük a
                  kapitány urat...</p>
               <p>Zófia asszony igazán nagy zavarban volt. A vizitszobába nem vezetheti a kapitányt,
                  mert ő maga nagyon konyhához van öltözve, Timéát nem küldheti be vele, amíg maga
                  átöltözködik, mert az nem illenék; hanem a kapitány ügyes hadfi volt, minden
                  helyzetbe beletalálta magát.</p>
               <p>- Sohase ceremóniázzon velem, Zófi mama, itt van, leülök erre a kannára, nagyon jó
                  hely ez.</p>
               <p>S leült a kannára Timéával szemközt.</p>
               <p>De mármost még a kukorica volt a nagy baj . Abból is kisegítette Zófia asszonyt a
                  kapitány.</p>
               <p>- Zófi mama tán bizony kukoricát majszol? So’hse restellje. Jó az vasárnap
                  délután. Adjon nekem is ide a sipkámba egy marokkal, én is szeretem.</p>
               <p>Zófia asszony tökéletesen le volt főzve a kapitány által, mikor azt látta, hogy ez
                  a sipkájába töltött népies csemegét csakugyan megeszi, mégpedig hámozatlan és
                  egész marokszámra. Ez egészen népszerűvé tette a kapitányt a nagyasszony
                  előtt.</p>
               <p>- Hát éppen arról beszéltem Timéának - kezdé a társalgást Zófia asszony -, hogy
                  Timéa azt akarta tőlem megtudni, hogy vajon milyen lehet az a - keresztelés.</p>
               <p>Timéa már futni akart, ha Zófia asszony az igazat megmondja; hanem Zófia asszony
                  nem azért volt eladó leány mamája, hogy a véletlenül belépő látogató előtt ex
                  tempore másra ne bírja fordítani a beszédet.</p>
               <p>- Azt magyaráztam neki, hogy milyen az a keresztelés. Attól van most megijedve.
                  Nézze, hogy remeg! Mert azzal ijesztgettem, hogy bepólálják őtet is egészen, mint
                  a kisbabákat, mikor keresztelni viszik, s azután sírni kell neki is. No ne félj
                  no, nem úgy lesz. Csak tréfából mondtam. Azért van legjobban megijedve, mert azt
                  tudja, hogy a kereszteléssel egészen elrontják a frizuráját.</p>
               <p>Jó lesz egy szóval megemlékezni Timéa frizurájáról is.</p>
               <p>Gyönyörű haja volt, hosszú és tömött. Athalie-nak az a tréfás mulatsága volt ezzel
                  a szép hajjal, hogy a fodrásznőjével mindenféle csodásnál csodásabb
                  csavarítmányokat készíttetett belőle. Egyszer magasra felfeszíttette az egész
                  haját Timéának, simára kent halántékokkal, s felül tornyot építtetett belőle;
                  másszor széthúzatta kétfelől, szárnyformára, denevéralakra, majd meg kétfelől
                  kosszarvakat csavartatott hajából, hátul kuszán hagyva a fejét s minden haját a
                  füleire tapasztva; hordatott a gyermekkel olyan hajdivatokat, aminőket soha senki
                  sem viselt, nevetséges, furcsa, felötlő ékítményeket, és ezeknek létrehozásában
                  nem kímélték a forró vasat, a sodronytekercset, a papillot-kart, a kefét, a
                  viaszkenőcsöt. Ez mind rokoni szeretet fejében ment, s a gyermek nem tudta azt,
                  hogy ez neki mind rosszul illik.</p>
               <p>Kacsuka úr felvilágosította őt róla.</p>
               <p>- Ugyan, Timéa kisasszony, ne féltse olyan nagyon ezt a frizurát. Sokkal szebben
                  illenék kegyednek, ha egészen egyszerűen viselné a haját. Kegyednek olyan szép
                  haja van, hogy Isten ellen való vétek azt vassal sütögetni, viasszal
                  feldudorítani. Ne engedje azt többet. Kár ennek a szép hajnak minden száláért, ami
                  elvész. Pedig ettől a hajkínzástól, amit kegyetek piperének neveznek, csak romlik
                  a haj. Elveszti fényét, a haj a hegyén meghasadozik, könnyen elszakad, és hamar
                  hullani kezd. Mind nincs erre a mesterséges fonadékra kegyednek szüksége. Hisz
                  olyan gyönyörű tömött hajzata van, hogy ha azt egészegyszerű fonadékban tűzi föl a
                  fejére, annál szebb fejdíszt nem kívánhat magának.</p>
               <p>Meglehet, hogy Kacsuka úr mindezt csupán egy kínzott szép hajzat iránti
                  emberbaráti rokonszenvből mondta, s semmi egyéb szándoka nem volt vele, mint Timéa
                  gyönyörű haját megszabadítani a ráerőszakolt furcsaságoktól, hanem a hatás, amit
                  szavai előidéztek, mélyebb volt, mint ő maga hitte.</p>
               <p>E perctől fogva Timéa úgy érezte, mintha ez a fejébe dugott fésű az egész fejét
                  akarná kiszakítani a helyéből, s alig várhatta, hogy Kacsuka úr eltávozzék.</p>
               <p>A kapitány nem is időzött ott sokáig; könyörületes volt Zófia asszony iránt, ki
                  ottléte alatt folyvást küzdött azzal a nehéz feladattal, hogy rongyos papucsokba
                  bújtatott lábait ide-amoda eldugdossa; Kacsuka úr megígérte, hogy még ma egyszer
                  el fog jönni, és aztán búcsút vett, és eltávozott. Zófi mamának kezet csókolt,
                  Timéa előtt pedig mélyen meghajtá magát.</p>
               <p>Alig húzta ki lábát a kapitány a konyhából, Timéa leszakítá fejéről a magas fésűt,
                  letépte a feltornyozott hajfonadékokat, egy perc alatt szétbontotta egész
                  frizuráját, s azzal nekiállt a vizesdézsának, s elkezdte haját és egész fejét
                  tisztára mosni.</p>
               <p>- Mit csinálsz, te leány? - sikoltozott rá Zófia asszony. - Abbahagyod mindjárt.
                  Úgy hagyod a hajadat, ahogy van! Hogy meg fog haragudni Athalie, ha hazajön, és
                  meglátja.</p>
               <p>- Hát haragudjék! - szólt a gyermek dacosan, kifacsarva áztatott haját, s azután
                  leült a padra Zófia asszony mögé, s elkezdte szétzilált hajzatát egyszerű hármas
                  fonatba idomítani.</p>
               <p>A dac már megszületett szívében. Kezdett nem félni. A kapitány szavai erőt
                  költöttek lel­kében. Az ő kívánsága, az ő ízlése törvény volt rá nézve. Összefonta
                  egyszerű tekercsbe a haját, s úgy akasztotta azt fel természetes kontyban a
                  fejére, ahogy az mondta.</p>
               <p>Zófia asszony kacagott magában, befelé fordított nevetéssel. Ez a leánygyermek
                  egészen bolonddá van téve!</p>
               <p>Amíg az a haját fonta, Zófia asszony közelebb simult hozzája, s iparkodott kedvét
                  keresni.</p>
               <p>- No hát hadd mondom el végig, milyen az az esküvő. Hol szakította félbe az a bohó
                  Kacsuka? Hej, ha tudná, hogy miről beszéltünk! No hát ott hagytam el, hogy a
                  menyasszony és a vőlegény egy pohárból isznak. A kórus meg a diakón ezalatt
                  folyvást éneklik, hogy „Goszpodi Pomiluj!”. Akkor a pópa felolvassa az
                  evangéliumot, s azalatt a násznagyok tartják a koronát az új házaspár feje fölött.
                  Akkor azután a pópa átveszi a koronákat, visszateszi az ezüsttálcára, s így szól a
                  vőlegényhez: „Légy dicsőítve, mint Ábrahám, megáldva, mint Izsák, és
                  meg­szaporodva, mint Jákob!” Azután a menyasszonyhoz fordul, s azt mondja: „Légy
                  magasztalva, mint Sára, örvendj, mint Rebeka, és szaporodjál, mint Ráchel!” S ez
                  áldás után a menyasszony és a vőlegény egymást a násznép előtt s az oltár előtt
                  háromszor megcsókolják...</p>
               <p>Timéa lehunyta szemeit, hogy ne lássa azt a jelenetet.</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Athalie csak elbámult, mikor hazaérkezett, s meglátta Timéát lebontott
                  hajával.</p>
               <p>- Hát teneked ki engedte meg, hogy a hajadat lebontsd? Hol a giraff fésűd? Hol a
                  csokrod? Feltűzöd mindjárt!</p>
               <p>Timéa összeszorítá az ajkait, s megrázta a fejét.</p>
               <p>- Teszed mindjárt, amit mondok?</p>
               <p>- Nem!</p>
               <p>Athalie elbámult e szokatlan makacsságon. Ez valami hallatlan volt előtte, hogy
                  ellent merjen valaki mondani! És még hozzá ez a kegyelemkenyérre fogadott gyermek,
                  aki olyan alázatos volt mindig, aki a lábát csókolta egyszer.</p>
               <p>- Nem? - kérdezé odalépve Timéa elé, s dühtől kikelt arcát annak fehér arcához
                  közelítve, mintha el akarná azt égetni.</p>
               <p>Zófia asszony egy szögletből nézte azt nagy kárörömmel.</p>
               <p>- Mondtam ugye, hogy majd kikapsz, ha Athalie megjön?</p>
               <p>Timéa pedig odanézett Athalie szikrázó szemeibe, s még egyszer ismétlé:</p>
               <p>- Nem!</p>
               <p>- Miért nem? - kiálta Athalie (most már az anyjához hasonlított a hangja, s az
                  apjáéhoz a szemei).</p>
               <p>- Mert így szebb vagyok! - felelt Timéa.</p>
               <p>- Ki mondta azt neked?</p>
               <p>- Ő...</p>
               <p>Athalie két kezének minden ujja saskörömmé görbült, összeszorított fogai
                  kivillantak szép ajkai közül. Most mindjárt széttépi ezt a leányt!</p>
               <p>Akkor aztán elnevette magát.</p>
               <p>Gúnyos kacajba csapott át féktelen dühe. Otthagyta Timéát, s eltávozott a
                  szobájába.</p>
               <p>Még aznap este ellátogatott a házhoz Kacsuka úr. Ott maraszták vacsorára. Az
                  asztalnál Athalie szokatlan nyájassággal halmozta el Timéát.</p>
               <p>- Nem látja, kapitány úr, mennyivel szebb így lebontott hajjal Timéa?</p>
               <p>- Igaz! - erősíté a kapitány.</p>
               <p>Athalie mosolygott.</p>
               <p>Most már nem tréfa, de fenyítés volt az, amit a gyermeken ki kellett
                  elégítenie.</p>
               <p>Csak két nap volt hátra a menyegzőig.</p>
               <p>E két nap alatt Athalie csupa figyelmesség és gyöngédség volt Timéa irányában. Nem
                  bocsátotta ki a cselédekhez, s a szolgálóknak meg volt hagyva, hogy mikor bejönnek
                  a szobába, Timéának is kezet csókoljanak.</p>
               <p>Zófia asszony többször nevezte őt úgy, hogy kis menyasszony.</p>
               <p>A szabó is hazahozta a menyasszonyi köntöst.</p>
               <p>Minő gyermekes öröme volt Timéának, mikor azt meglátta!</p>
               <p>Hogy táncolt, hogy tapsolt a tenyereivel!</p>
               <p>- No jer, próbáld fel a menyasszonyi köntösödet! - monda Athalie kegyetlen
                  mosolygással.</p>
               <p>A lányka fel hagyta magára adni a pompás menyasszonyi köntöst, saját keze hímezte
                  azt. Ő nem viselt vállfűzőt, s termete korához képest eléggé ki volt fejlődve; az
                  öltöny egészen ráillett.</p>
               <p>Minő szemérmes önelégültséggel nézte magát körül a nagy állótükörben. Ah! minő
                  szép fog lenni a menyasszonyruhában. Talán még arra is gondolt, hogy szeretni
                  fogják? Talán dobogott is a szíve. Talán égett is ott valami láng, ami kéjt és
                  fájdalmat ád?</p>
               <p>Óh! erre nem gondoltak azok, akik játékot űztek vele.</p>
               <p>A szobaleány, aki öltöztette, az ajkát harapta, hogy el ne nevesse magát.</p>
               <p>Athalie pedig kegyetlen színleléssel piperézte az örömét rejteni nem tudó
                  gyermeket, ki meg volt lepve új érzelmektől, s azok meglátszottak márványfehér
                  arcán.</p>
               <p>Athalie előhozta a menyasszonykoszorút is, azt is felpróbálta Timéa fejére. A
                  mirtusz és a fehér jázmin olyan szépen illett arra.</p>
               <p>- Ah be szép fogsz lenni holnapután!</p>
               <p>Aztán leveteték Timéával a menyasszonyruhát.</p>
               <p>- Most már én próbálom fel - szólt Athalie -, hát énrám hogyan illenék?</p>
               <p>Nála már vállfűző segélyével ment a vállderék felillesztése, s büszke szép alakján
                  határo­zottabb kifejezést nyert az öltönyidom. Az ő fejére is feltették a
                  menyasszonykoszorút; ő is körülnézte magát az állótükör előtt.</p>
               <p>Timéa nagyot sóhajtott, és a hazudatlan bámulat hangján súgá Athalie-nak:</p>
               <p>- Óh! te nagyon szép vagy! Igen szép vagy!</p>
               <p>Talán be is lehetett volna már fejezni a tréfát?</p>
               <p>Nem! Egészen meg kell neki lakolnia; azért, hogy olyan vakmerő, azért, hogy olyan
                  ostoba, meg kell neki büntetve lennie.</p>
               <p>A gúnyos ámítást egész nap folytatta vele mindenki. A gyermek egészen meg volt már
                  háborodva a sok példálózás által. Az ajtóban leste Kacsuka urat, s elfutott előle,
                  ha jönni látta. Reszketett, ha a nevét kimondták előtte, s visszás feleleteket
                  adott a kérdésekre. Mindenki mulatta magát a rovására.</p>
               <p>Sejtett ebből Kacsuka úr valamit?</p>
               <p>Talán sejtett.</p>
               <p>Bánta azt? Talán nem is bánta.</p>
               <p>Talán sejtett ő még olyan dolgokat is, amiket a nevetők nem álmodtak meg, s nagyon
                  hidegvérrel várta azt a végzetes napot.</p>
               <p>Az utolsó napon, mely a menyegzőt megelőzte, azt mondá Athalie Timéának:</p>
               <p>- A mai napon böjtöt kell tartanod. Holnap szent és ünnepélyes napod lesz. Oltár
                  elé visznek; megkeresztelnek, aztán megesketnek. Azért előtte való nap böjtöt kell
                  tartanod, hogy tisztán lépj az oltár elé.</p>
               <p>Timéa megfogadta az utasítást, s egész nap nem evett egy falatot.</p>
               <p>Pedig az ilyen növendék leánynak igen jó étvágya van. A működő természet követeli
                  jogait: a jól evés nála az egyedüli ismeretes vágy, aminek kielégítéséről tud már
                  valamit. És Timéa leküzdte azt a vágyat. Végignézte az asztalnál az ebédet, a
                  vacsorát. Pedig szándékosan olyan ételeket hordtak fel, amiket ő nagyon szeretett.
                  Az előszobában a szolgálók, a szakácsnő ingerelték, hogy titokban egyék a számára
                  félretett jókból; hiszen meg szabad csalni a böjtöt; nem tudja azt meg senki. Nem
                  engedte magát megejtetni; kiállta a koplalást. A holnapi lakodalomra ott segíté ő
                  is készíteni a tortákat, kocsonyákat, az étvágyingerlő, csábító cseme­gék egész
                  halmaza hevert előtte, bele sem kóstolt egybe is. Pedig láthatta Athalie-ról, ki
                  maga is részt vett a lakoma előkészületeiben, hogy ilyenkor nyalánkodni szabad.
                  Neki böjtölni kellett! Este jókor lefeküdt, azt mondta, hogy fázik. Igaz volt.
                  Reszketett, didergett a takaró alatt is, s nem bírt elaludni. Athalie hallá, mikor
                  aludni ment, mint remeg, mint vacognak össze fogai, s még elég kegyetlen volt azt
                  súgni fülébe: „Holnap ilyenkor hol fogsz már lenni”.</p>
               <p>Szegény gyermek! Hogy tudott volna elaludni, mikor minden alvó érzés, ami ily
                  időben még bábálmát alussza, idő előtti ébredésre volt felriasztva
                  gyermekszívében?</p>
               <p>Óra hosszat nem találta nyugtát fekhelyén; félelmek, amik hasonlítanak az örömhöz;
                  vágyak, melyek a titkos irtózat álarcát hordozzák, kísértének lehunyt szemei
                  előtt. Imádkozni akart, s kétségbeestében a sok szent könyvből nem tudta
                  kiválasztani, hogy melyik az igazi imádság, mert arról senki sem világosította fel
                  (hiszen ez is csak tréfa volt), hanem elkezdte fennhangon mondani az egyiptomi tíz
                  istencsapásról írott verset, mely rettentő költemény kezdődik azon, hogy „Elsőbben
                  a vizek vérré változának”, s végződik azzal, hogy „Végre mind meghala, ki elöl
                  született”!</p>
               <p>És Athalie elég szívtelen volt magában kacagni a gyermeken; és elég szívtelen volt
                  nem igazítani helyre tévedését, hogy megmondta volna neki: „Nem ez az imádság,
                  hanem az a másik, mely e szóval kezdődik: »Atyánk«, jer, imádkozzuk el azt
                  együtt!” és imádkozta volna azt végig a gyermekkel együtt, odáig, hogy „szabadíts
                  meg a gonosztól”. Mert bizonyára az „ő” menyegzőjének előestéje volt ma, és
                  olyankor felfér az imádság, ha még olyan szép és gazdag menyasszony is valaki.</p>
               <p>Timéának egész hajnalig lázban volt minden idege; nem jött szemére álom; hajnal
                  felé aztán annál mélyebben elaludt, dermesztő mély álom szállt idegeire; nem
                  ébredt fel a reggeli neszre sem, mely körüle támadt.</p>
               <p>Pedig ez volt a menyegző napja!</p>
               <p>Athalie azt parancsolá a cselédeknek, hogy hagyják Timéát aludni, még a
                  függönyöket is lehúzatá az ablakra, hogy a hálószobában sötét legyen; ne ébresszék
                  fel őt hamarább, mint mikor már Athalie készen lesz a menyasszonyi
                  öltözékével.</p>
               <p>Az pedig jó időt vett igénybe. Athalie ma szépsége egész hadfelszerelésével akart
                  megjelenni. Erre a napra messze földről jött összea tömérdek rokon, üzletbarát,
                  hogy a gazdag Brazovics egyetlen leányának esküvőjén együtt ünnepeljen: a legszebb
                  leányén hét vármegyében.</p>
               <p>A násznép seregleni kezdett már a lakodalmas házhoz. Az örömanya, Zófia asszony is
                  új ruhába volt már préselve, s ami nagyobb baj, új cipőkbe is, amik növelték azt
                  az óhajtását, hogy bárcsak vége volna már ennek a mai napnak!</p>
               <p>A vőlegény is előjött már; derült arccal, udvariasan, mint mindig, de amely derült
                  arc sohasem tanúsított semmit; s az udvariasság csak kifejezési modor volt
                  nála.</p>
               <p>Elhozta magával a menyasszonyi virágbokrétát is. Még akkor a kamélia nem volt
                  ismeretes: a menyasszonyi bokréta sokszínű rózsákból volt összeállítva. Kacsuka úr
                  azt mondá, hogy rózsákat hozott a rózsának; miért jutalmul egy büszke mosolyt
                  kapott e ragyogó arctól.</p>
               <p>Csak ketten hiányzottak még: Timéa és Brazovics úr.</p>
               <p>Timéát senki sem sürgette, utána nem kérdezősködtek; de annál nyugtalanabbul várta
                  mindenki Brazovics urat.</p>
               <p>Azt mondták, hogy a várba kocsizott a kormányzóhoz, még korán reggel, s
                  türelmetlenül várták visszatértét. Még a menyasszony is többször az ablakhoz
                  lépett, kitekinteni, ha nem jön-e még a hintó atyjával?</p>
               <p>Csak a vőlegény nem látszott nyugtalannak.</p>
               <p>De hová is lehetett Brazovics úr?</p>
               <p>Tegnap este igen jó kedve volt. Együtt mulatott barátaival, s minden ismerősét
                  meghítta a lakodalomra; még késő este bezörgetett Kacsuka úr ablakán, s azt
                  kiáltotta be neki az üvegen át „jó éjszaka” fejében: „a százezer forint holnap
                  készen áll!”</p>
               <p>És nem volt jókedve alaptalan.</p>
               <p>A várkormányzó tudatá vele, hogy az erődítési terv a minisztertanács által
                  egészben elfogad­tatott, a kisajátítások el vannak rendelve; sőt a csallóközi
                  részre esőkért már ki is vannak fizetve az összegek; a többi is utalványozva van
                  már, az éjjel vissza kell érkezni az utalványoknak a miniszter aláírásával. Ez
                  annyi, mintha zsebben volna a pénz.</p>
               <p>Reggel Brazovics úr alig várhatta a szabályszerű látogatási órát, még valamivel
                  korábban is megjelent a kormányzó előszobájában, nehogy mások lefoglalják annak
                  idejét.</p>
               <p>A kormányzó nem váratta sokáig, azonnal maga elé hívatta.</p>
               <p>- Egy kis baj van - monda a belépőnek.</p>
               <p>- No csak nagy ne legyen.</p>
               <p>- Hallotta ön valaha hírét a Staatsrathnak?</p>
               <p>- Nem én soha.</p>
               <p>- Magam sem. Tizenöt év óta nem hallottam, hogy beszélt volna róla valaki. Hanem
                  hát ez a valami mindennek a dacára létezik, és éppen most adja lételének jelét.
                  Mint mondám, a minisztertanács már elhatározá az összes erődítések foganatba
                  vételét s a vele együtt járó kisajátításokat. Ekkor egy feljelentés érkezett
                  ismeretlen kútfőből, mely az államra nézve káros körülményeket fedezett fel. A
                  minisztertanácsot már kompromittálni nem lehetett. Tehát összehívatott a
                  Staatsrath, amiről már tizenöt év óta nem tudott senki többet, mint hogy tagjai
                  megkapják az évdíjukat s az irodai átalányt. Ehhez lett utasítva a kérdéses ügy. S
                  az olyan bölcsen oldá azt meg, hogy elvben meghagyta a kormány határozatát, hanem
                  gyakorlatban kétfelé osztá azt. A csallóközi erődítmények telkei rögtön
                  kisajátíttatnak, a monostori erődítmények telkei pedig csak akkor, ha az az első
                  elkészül; az pedig tizennyolc-húsz évig eltart. Tehát a birtokosok addig várhatnak
                  az utalványaikra. Jó reggelt, Brazovics úr.</p>
               <p>Brazovics úr egy szót sem tudott szólni erre. Ugyan kinek juthatott volna eszébe,
                  hogy mikor már minden miniszter meg van hódítva, még egy Staatsrath is legyen a
                  világon; s mikor mindenkinek érdekében van az államon eret vágni, egyvalaki
                  lehessen, aki a saját érdeke ellen vádaskodjék?</p>
               <p>Ez ellen nem volt semmi segedelem!</p>
               <p>A bizonyosra várt százezer forint odavan; de oda még azonkívül a másik százezer
                  forint is, amely haszontalan, keresetlen parlag szőlőföldekbe lett belepocsékolva,
                  amik ez órában érdektelenné váltak. S e remény füstté váltára Brazovics úr minden
                  fellegépítményét össze­roskadni látta. A pompás emeletes úri lak, a Dunán evező
                  terhes hajók, a kivilágított templom a fényes násznéppel, mind, mind délibáb csak,
                  mely a monostori vár ködképével együtt csak egy szellőre vár, mely az szétfújja,
                  csak egy felhőre, mely a napot eltakarja, s semmi sincs belőle többé!</p>
               <p>Brazovics úrnak úgy tetszett, mikor a kormányzó szobájából kilépett, mintha az őrt
                  álló silbaknak két csákó volna a fejében, két puska a karján, mintha a pavilon
                  ablakai táncolnának, s az a hosszú folyó ott meredek hegyi lejtőnek magasodnék fel
                  előtte, s a falak rá akarnának dűlni...</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Ah! itt, jön Timéa!</p>
               <p>Végre-valahára kialudta magát; a lefüggönyözött szoba félhomályában nagy sokára
                  fölébredt, s mint aki mély lázálomtól ittas még, gondatlanul felszedte ruháit, s
                  azután, hogy senkit nem talált a közel levő szobákban, kitámolygott abba a
                  terembe, ahol Athalie-t öltöztették.</p>
               <p>Mikor a fényes szobába belépett, mely teli volt virágedényekkel, nászajándékokkal,
                  akkor tért egyszerre magához, hogy hisz ma van az esküvő napja.</p>
               <p>Mikor Kacsuka urat megpillantá a menyasszonyi bokrétával kezében, akkor villant át
                  szívén, hogy hisz ez a vőlegény.</p>
               <p>És aztán mikor Athalie-re tekintett, azt gondolá, hogy íme az az ő menyasszonyi
                  köntöse.</p>
               <p>Elbámulásában, nyitva feledt szemei, ajkai kifejezésében volt valami kinevetni- s
                  valami megsiratnivaló.</p>
               <p>A cselédek, a vendégek, Zófia asszony nem bírták visszafojtani jókedvüket.</p>
               <p>Athalie pedig tündérnői fölénnyel lépett eléje, s a kisleány finom állát megfogta
                  fehér kesztyűs kezével, azt mondá neki mosolyogva:</p>
               <p>- Már mai nap, kedves kicsikém, majd csak én leszek az, aki az esküvőre megy, te
                  pedig még járhatsz iskolába, s várhatsz még öt esztendeig, s akkor majd férjhez
                  mehetsz, ha valaki elvesz.</p>
               <p>De már e szónál a nők nem bírták visszatartani a kacajt. Hogy vihogott ifja, véne
                  a rászedett bohó gyermeken, ki így meg hagyta tréfálni magát!</p>
               <p>Timéa pedig ott állt elzsibbadtan, s két kezét összefonva ölébe csüggeszté. Se nem
                  pirult, se haloványabb nem lett. Nevét sem tudta annak, amit most érez.</p>
               <p>Athalie érzett olyasmit, hogy nem válik szépségének emelésére ez a kegyetlen
                  tréfa; most már enyhíteni akarta azt.</p>
               <p>- No jer ide, Timéa! - szólt a gyermekhez. - Látod, rád vártam. Jer, tűzd fel a
                  fátyolomat a fejemre.</p>
               <p>A menyasszonyi fátyolt!</p>
               <p>Timéa megfogá zsibbatag kezével a fátyolt, s odalépett vele Athalie-hoz. Egy
                  aranynyíllal kellett azt odatűzni Athalie kontyán keresztül.</p>
               <p>Timéának reszketett a keze: a nyíl maga is ügyetlen szerszám volt. Nem akart a
                  kontyon keresztülmenni. Egy türelmetlen mozdulatánál Athalie-nak a nyíl tompa
                  hegyével könnyedén meg találta szúrni Timéa a szép menyasszony fejét.</p>
               <p>- Ejh, te ügyetlen! - kiáltott izgatott kedéllyel Athalie,
                  s hirtelenkedő kézzel ráütött Timéa kezére.</p>
               <p>Timéa szemöldei e percben összehúzódtak. Megszidatni, megüttetni ezen a mai napon,
                  és éppen ez előtt az ember előtt! Két nehéz könnycsepp tolult szemébe. A
                  könnycsepp végig­gördült fehér arcán.</p>
               <p>És bizonyára ez a két csepp könny alányomta azt a mérlegserpenyőt, melyet egy
                  igazságosztó kéz tart, és méri rajta a boldogságot és a szerencsétlenséget.</p>
               <p>Athalie heveskedését lázas izgatottságával akarta érthetővé tenni. Az utolsó
                  órában a menyasszony lehet szeszélyes, ingerült. Íme a násznagyok, a nyoszolyók
                  már itt vannak, és az örömapa még késik.</p>
               <p>Mindenki nyugtalan már, csak a vőlegény bír elég önmérséklettel.</p>
               <p>A templomból is ideüzentek már, hogy a pópa készen várja az esküvőket; be is
                  harangoztak már, mint szokták nagy patrónus tiszteletére. Athalie keble liheg az
                  ingerültségtől, hogy atyja mégsem érkezik. Egyik futárt a másik után küldik a
                  várba Brazovics úrért.</p>
               <p>Végre meglátják az ablakból közeledni üveges hintaját. Itt van végre.</p>
               <p>A menyasszony még egyszer a tükör elé áll, megtekinteni, jól állanak-e fátyola
                  redői; megigazítja karpereceit, a gyöngysorokat junói nyakán. Azalatt a lépcsőkön
                  sajátszerű dübörgés támad, mintha sok ember jönne fel egyszerre nehéz tappogással.
                  Arra odakinn a teremben ijedelmes hangok hallatszanak, minőkben az elfojtott
                  elszörnyedés hal el, mielőtt kitört volna; az emberek nyugtalanul tódulnak
                  kifelé.</p>
               <p>Athalie szobájából is kisietnek a nyoszolyók, a barátnők, megtekinteni, mi van
                  odakünn. És csodálatos, hogy egy sem jön vissza hírt mondani.</p>
               <p>Athalie sikoltozni hallja Zófia asszonyt odakünn. No de hisz ez mindig sikoltozik,
                  mikor csendesen beszél is.</p>
               <p>- Nézze meg ön, mi baj van? - szól Athalie vőlegényének.</p>
               <p>A kapitány is kimegy, s a menyasszony egyedül marad a szobájában Timéával.</p>
               <p>A titkolt, fojtott rémsuttogás odakinn egyre növekedik. Athalie-t nyugtalanítja ez
                  már.</p>
               <p>A vőlegény visszaérkezik.</p>
               <p>A kinyitott ajtóban megáll, és onnan szól a menyasszonyának:</p>
               <p>- Brazovics úr meghalt!...</p>
               <p>A menyasszony rémülten kap kezeivel a légbe, s azzal eszméletlenül vágja magát
                  hanyatt. Ha Timéa fel nem fogja estében, fejét szétzúzza a márvány mozaik
                  asztalon.</p>
               <p>A büszke szép menyasszony arca most fehérebb, mint Timéáé.</p>
               <p>És Timéa, midőn Athalie fejét ölében tartja, azt gondolja: „No lám, a
                  menyasszonyköntös hogy hever a porban!”</p>
               <p>A vőlegény ott marad az ajtóban állva, és nézi sokáig Timéa arcát, s aztán
                  megfordul, s a támadt zűrzavarban elhagyja a házat.</p>
               <p>Még csak fel sem emelte menyasszonyát a földről.</p>
               
            </div>
            <div type="chapter">
               <head>TIMÉA</head>
               <p>„Hogy hever a porban a menyasszonyi köntös!...”</p>
               <p>A menyegző helyett következett a halotti tor.</p>
               <p>S a menyasszonyi hímzett öltöny helyett jött a gyászruha.</p>
               <p>Az a fekete szín, amiben a szegény és a gazdag egyenlővé lesz. Athalie és Timéa
                  egyforma ruhát kapnak: feketét.</p>
               <p>S ha még a fekete ruha viseléséből állna a gyász!</p>
               <p>De Athanáz rögtöni halálával a balsors egész vészmadárserege lepte meg a házat,
                  mint ahogy nagy téli zivatar előestéjén végig ülnek a háztetőn a fekete
                  varjak...</p>
               <p>A legelső hollókárogás az volt, hogy a vőlegény visszaküldte a jegygyűrűt; még
                  csak a temetési szertartáson sem jelent meg, hogy az ájuldozó menyasszonynak
                  karját nyújtotta volna, mikor az a koporsót a temetőig kíséri; mert ebben a kis
                  városban megkívánják a gyászolóktól, hogy akár úr, akár szegény: alázatos,
                  fedetlen fővel kísérje gyalog a temetőig a maga halottját.</p>
               <p>Akadtak is, akik ezért Kacsuka urat nagyon megrótták, és nem tartották golyómentes
                  mentségnek azt a praktikus indokolást, miszerint Brazovics úr nem tartván meg a
                  maga feltételét, a százezer forintnyi hozomány előre átadását, a vőlegény is
                  jogosan föloldva érezheté magát kötelezettségei alul. Az emberek elég szűklelkűek
                  ilyen visszalépésre nem fogadni el semminemű mentséget.</p>
               <p>A hollók pedig egyre jöttek a Brazovics-ház tetejére. Hitelezők követelték vissza
                  kölcsöneiket.</p>
               <p>S akkor az egész kártyavár összeomlott.</p>
               <p>A legelső hitelező szavára, aki a per útjára vetemedett, semmivé volt téve az
                  egész Brazovics-ház. A hógörgeteg megindult, és meg nem állt a lejtő aljáig.
                  Kiderült, hogy igaz volt, amit a menekülő vőlegény sejtett: Brazovics úr üzlete
                  úgy össze volt bonyolítva hasznosnak látszó s kárt vető vállalatokkal, hibás
                  számításokkal, titkolt tartozásokkal és képzelt nyereségekkel, hogy a rendbe
                  szedés alkalmával nemcsak elégtelen volt az összes vagyona az igények
                  kielégítésére, de kiderült, hogy még olyan összegeket is elköltött, amik
                  hitbuzgalmára, becsületére voltak bízva: árvák vagyonát, eklézsia
                  alapítványtőkéit, kórházak pénzét, biztosai kaucióösszegét, községi
                  hitbizományokat; még a ház tetején is túlcsapott az ár, s ez az ár tele volt
                  sárral, iszappal - gyalázattal.</p>
               <p>Timéa is elveszté minden vagyonát. Az árva bizománya nem volt betáblázva semmi
                  fekvő birtokra.</p>
               <p>Akkor aztán jöttek mindennap a prókátorok, a szenátorok, a foglaló bírák;
                  lepecsételtek minden szekrényt, bútort a háznál, és nem kérdezősködtek a finnyás
                  úrhölgyektől, mikor szabad látogatást tenni, hanem berontottak a napnak minden
                  órájában, keresztül-kasul gázoltak a szobában, és szidták, átkozták az elhunytat a
                  gyászoló hölgyek hallatára, nem kérdezve, hogy szabad-e itt fennhangon beszélni.
                  És sorba vették, amit a háznál találtak, becsülgették, mit ér ez meg amaz: a képek
                  rámástól vagy ráma nélkül, s a menyasszonyruha a menyasszony nélkül.</p>
               <p>És aztán kitűzték a határidőt, még a kapura is kiragaszták, amikor hatóságilag el
                  fognak árverezni mindent, bizony mindent, még azt a szép hímzett menyasszonyi
                  ruhát is. És aztán a házat magát, s mikor az el lesz adva, akkor az eddigi lakók
                  mehetnek, amerre látnak, és a szép Athalie nézhet fel az égre, és kérdezheti, hogy
                  hová fogja ő ezentúl a fejét lehajtani.</p>
               <p>De hová is hajtsa le a fejét Athalie?</p>
               <p>Egy bukott csalónak az árva leánya, akinek mindenét elvették, még a jó hírnevét
                  is, s akinek nem maradt egy jóakarója a világon; még saját maga sem.</p>
               <p>Mindabból, ami kincse volt, csak két becses értéke maradt meg, miket elrejtett a
                  lefoglalás elől: egy kalcedonszelence és a visszaküldött jegygyűrű.</p>
               <p>Azt a kalcedonszelencét eldugta öltönye zsebébe, s aztán éjszaka, mikor egyedül
                  maradt, elővette azt, és nézegette a benne levő kincseket.</p>
               <p>Azok a kincsek mindenféle mérgek voltak. Az egész gyűjteményt egyszer olaszországi
                  útjában szerezte Athalie, bizarr szeszélyből. E kincs birtokában dacos lett. Azt
                  képzelte magában, hogy a legkisebb megkeserítésre képes volna magát megölni. Ez a
                  képzelet zsarnokká tette szülői és szeretője irányában. Ha mindent kedvére nem
                  tesznek, itt a méregszelence, csak válogatni kell belőle, melyik öl hamarább; őt
                  halva fogják találni.</p>
               <p>Most azután itt volt a nagy kísértet! Előtte állt a kétségbeejtő élet egész
                  vigasztalan sivatagával. Az apa koldussá tette gyermekét, s a szerető elhagyá
                  menyasszonyát.</p>
               <p>Athalie ágyából fölkelve nézegeté a fölnyitott szelencét, s válogatott a különféle
                  mérgekben.</p>
               <p>És akkor tudta meg magáról, hogy fél meghalni!</p>
               <p>Nincs még szívében az az erő, ami a sírba elvezet.</p>
               <p>Elnézi magát merengve a tükörben. Milyen szép! Nincsen bátorsága annyi szépséget
                  elpusztítani.</p>
               <p>Becsukja a szelencét, s eldugja újra. Nem képes ő azon mérgek közül egyet is
                  bevenni.</p>
               <p>Előveszi a másik drágaságot: a jegygyűrűt. És abban is méreg van.</p>
               <p>Még pusztítóbb méreg. Ez lelkét öli meg. És azt a mérget az ittasságig meri
                  felszívni. Ő szerette azt az embert, akinek ezt a gyűrűt adta. Nemcsak szerette:
                  szerelmes volt bele.</p>
               <p>A méregszelence rossz tanácsokat ád, a gyűrű még rosszabbakat.</p>
               <p>Athalie elkezdi öltönyeit fölszedni. Senki sincs már, aki segítsen öltözködésében,
                  minden cseléd otthagyta már a házat. Zófia asszony és Timéa a cselédszobában
                  alusznak; a dísztermek ajtaján a bíróság pecsétje van. Az alvókat nem költi fel
                  Athalie, hanem felöltözik egyedül.</p>
               <p>Mennyire haladhatott az éj, nem tudja; a pompás állóórákat senki sem húzza már
                  fel, amióta tudva van, hogy azokat is árverezni fogják. Ki reggelt, ki délutánt
                  mutat.</p>
               <p>Mindegy, akárhány az óra, Athalie megkeresi a kapukulcsot, s kilopózik egyedül a
                  házból; nyitva hágy maga után minden ajtót. Kit lopnak meg?</p>
               <p>És azután nekiindul egyedül a sötét utcának. Pedig a komáromi utca akkori időben
                  becsületesen sötét utca. A Szentháromság szobra előtt pislog egy lámpa, a másik
                  meg a városháza kapujában, harmadik a főőrhelyen: több nincs.</p>
               <p>Athalie az „Anglia” felé siet. Az pedig rossz hírben álló hely. Egy sötét liget a
                  város és a vár között, hol éjente hajléktalan némberek festett arccal, kuszált
                  hajjal bujdokolnak, ha a „kis piaci” lebujokból kiverték őket. Athalie bizonyosan
                  fog ilyen némberekkel találkozni, ha az „Anglia” mellett elhalad. Nem irtózik ő
                  most azoktól. Az a méreg, amit abból az arany­karikából átszítt, félelmetlenné
                  tette a találkozást e tisztátalan alakokkal. A sártól csak addig fél az ember,
                  amíg egyszer bele nem lépett.</p>
               <p>Az „Anglia” szögleténél katona őr áll. Annak a figyelmét ki kell kerülni, hogy rá
                  ne kiáltson a közeledőre: ki vagy?</p>
               <p>A szögletháznak oszlopos folyosója van a piac felől; az ott nappal a kenyéráruló
                  kofák helye. E folyosó oltalmában halad végig Athalie. Siettében megbotlott
                  valamiben. Egy rongyos némber feküdt keresztben a folyosón: részeg volt. A
                  megrúgott félállat csúnya káromkodással fogadta Athalie-t. Ő pedig keresztüllépett
                  rajta, s nem törődött vele.</p>
               <p>Könnyebben érezte magát, mikor a szögleten bekanyarodott az „Angliá”-ba, s eltűnt
                  előle a főőrhely lámpája is, s a fák sötétjében találta magát.</p>
               <p>Az orgonabokrok közül egy ablak világa csillámlott elő. Athalie-t e csillám
                  vezette. Az volt a kapitány lakása.</p>
               <p>Athalie megragadta az oroszlánfejű kopogtatót a kétfejű sasos kapu kisajtaján;
                  reszketett a keze, mielőtt halk koccintást tett volna vele. Megtette.</p>
               <p>A zörgetésre előjött a tiszt szolgája, s kinyitá az ajtót.</p>
               <p>- Itthon a kapitány? - kérdé Athalie.</p>
               <p>A fickó vigyorogva inte, hogy odabenn van. Sokszor látta ő Athalie-t. Sok szép
                  húszas érte a tenyerét e szép kezekből, mikor ura nevében virágcsokrot, korai
                  gyümölcsöt vitt ajándékba a szép kisasszonynak.</p>
               <p>A kapitány fenn volt még, és dolgozott.</p>
               <p>Szerény bútorzatú szobája volt, semmi fényűzés benne. A falakon térképek,
                  asztalain könyvek és mérnöki eszközök; rideg katonás egyszerűség lepi meg a
                  belépőt, s azonfelül az a pipafüstillat, ami bevette már magát bútorba, könyvekbe,
                  még a padlóba is, s akkor is kesereg, mikor már nem pipáznak.</p>
               <p>Athalie sohasem látta még a kapitány szobáját. Az a szállás, amelybe a menyegző
                  napján kellett volna őt a vőlegénynek vinnie, az bizony másképpen volt berendezve,
                  de azt még aznap lefoglalták a benne levő bútorral együtt a hitelezők. Ide csak
                  néha az ablakon át tekintett be Athalie, mikor délutánonkint a Platzmusik alatt
                  anyja kíséretében ezen végigsétált.</p>
               <p>Kacsuka úr nagyon meg volt lepetve. Nem várt női látogatást; ibolyaszín
                  egyenruháján fölül három gomb a katonai szabályok ellenére ki volt gombolva, sőt
                  még lószőr kravátliját is levetette, úgy dolgozott.</p>
               <p>Athalie megállt az ajtóban, és lecsüggeszté karjait, és aláhajtá fejét.</p>
               <p>A kapitány odasietett hozzá.</p>
               <p>- Az istenért, kisasszony! Mit tesz ön? Hogy jön ide?</p>
               <p>Athalie nem tudott szólni; hanem odaborult a keblére, és zokogott keservesen.</p>
               <p>A kapitány pedig nem ölelte őt meg.</p>
               <p>- Üljön le, kisasszony - szólt, Athalie-t az egyszerű bőrpamlaghoz vezetve, s
                  azután legelső gondja volt a kapitánynak a levetett lószőr kravátlit felkötni
                  nyakára, s a nyitva maradt egyenruhát állig begombolni. Azután egy széket vont a
                  pamlag elé, arra ült le Athalie-val szemközt.</p>
               <p>- Mit tesz ön, kisasszony?</p>
               <p>Athalie letörlé könnyeit, s ragyogó szemeivel hosszasan nézett a kapitány
                  szemeibe, mintha előbb azt kísérlené meg, hogy szemeivel mondja el neki, miért
                  jött ide. Vajon nem érti-e meg?</p>
               <p>Nem, az nem értette meg.</p>
               <p>S mikor aztán meg kellett szólalnia, olyan reszketés fogta elő, hogy alig lehetett
                  megkülönböztetni hangján, mi a nyögés, mi a szó.</p>
               <p>- Uram! Míg boldog voltam, ön nagyon jó volt hozzám. Maradt még önnél e jóságból
                  valami?</p>
               <p>- Igen, kisasszony - szólt Kacsuka hideg udvariassággal. - Én önnek örökké
                  tisztelője, barátja maradok. A szerencsétlenség, mely önt érte, engem is ért, mert
                  együtt vesztettünk el mindent. Én is kétségbe vagyok esve amiatt, mert nem találok
                  egy mentő gondolatot, mely porrá lett reményeim újra megvalósultához elvezessen.
                  Életpályám, melyen előmenetelemet várom, olyan szigorú föltételeket ír elém,
                  amiket teljesíteni nem tudok. Nálunk szegény embereknek nősülni nem szabad.</p>
               <p>- Tudom - szólt Athalie -, nem is arra akartam önt emlékeztetni. Mi most nagyon
                  szegények vagyunk, de sorsunk fordulhat még jobbra. Atyámnak van egy gazdag
                  nagybátyja Belgrádban, akit örökölni fogunk, s akkor ismét gazdagok leszünk. Én
                  várni fogok önre addig, várjon ön is énrám. Vegye vissza jegygyűrűjét, vigyen el
                  az anyjához, hagyjon nála mint jegyesét; én várni fogok önre, amíg ön értem jöhet,
                  s addig engedelmes leánya leszek az ön anyjának.</p>
               <p>Kacsuka úr akkorát fohászkodott, majd elfújta a gyertyát, s az asztalra letett
                  cirkalmat vette kezébe.</p>
               <p>- Hja, kisasszony, az lehetetlen. Ön az én anyámat nem ismeri. Az egy nagyravágyó
                  nő, összeférhetetlen természet. Maga is szűk nyugdíjából él, és nem szeret senkit.
                  Ön nem is sejti, mennyi viszálykodásom volt nekem az anyámmal szívviszonyom miatt.
                  Ő egy született baronesse, s ez összeköttetésbe nem egyezett soha. Esküvőnk
                  napjára sem jött el. Őhozzá én kegyedet nem vihetem. Én kegyed miatt dacoltam az
                  anyámmal.</p>
               <p>Athalie keble lázasan lihegett; arca ki volt gyulladva; most mindkét kezével
                  megragadá hűtlen vőlegénye bal kezét, melyről a jegygyűrű hiányzott, s ezt súgá
                  neki, nehogy a falak meghallják, s a könyvek tovább susogják:</p>
               <p>- Ha ön dacolt énmiattam az anyjával, dacolok én ön miatt az egész világgal.</p>
               <p>Kacsuka úr nem nézett a szép hölgy mindent mondó szemeibe; hanem a kezébe vett
                  cirkalommal csinált mértani ábrákat az asztalon, mintha a sinusok és cosinusok
                  feladványaiból akarná megtudni, mi különbség van az őrültség és a szerelem
                  között.</p>
               <p>A leány tovább suttogott:</p>
               <p>- Én már oly mélyen vagyok megalázva, hogy semmi gyalázat nem süllyeszthet alább.
                  Nincs semmi vesztenivalóm többé a világon, egyedül ön. Már megöltem volna magamat,
                  ha ön nem volna. Nem vagyok a magamé, az öné vagyok. Parancsoljon velem, hogy mi
                  legyek önre nézve. Elvesztettem az eszemet, és nem bánom. Öljön meg, ha akar, és
                  én nem fogok szisszenni.</p>
               <p>Kacsuka úr e szenvedélyes szavak alatt kicirkalmozta, hogy mit feleljen.</p>
               <p>- Athalie kisasszony, én egy őszinte szót fogok kegyednek mondani. Ön tudja, hogy
                  én becsületes ember vagyok.</p>
               <p>Ezt nem kérdezte tőle Athalie.</p>
               <p>- Becsületes, lovagias ember egy hölgy balsorsát nem használhatja fel alacsony
                  szenvedélyek kielégítésére. Én kész vagyok kegyednek egy jó tanácsot adni, mint jó
                  barátja, mint vég­hetetlen tisztelője. Kegyed azt mondá, hogy van Belgrádban egy
                  nagybátyja. Menjen le ahhoz. A vér szerinti rokona kell hogy szívesen fogadja. Én
                  lovagi szavamat adom, hogy nősülni nem fogok, s ha ismét találkozni fogok
                  kegyeddel, mindig azt az érzelmet fogom kegyed iránt táplálni keblemben, amit most
                  és évek óta.</p>
               <p>Kacsuka úr nem hazudott, amikor ezt a fogadást tette.</p>
               <p>Hanem abból, amit az arca mutatott e percben, Athalie azt olvasá ki, amit nem
                  mondott el: azt, hogy most és évek óta nem szereti őt a kapitány, hanem valaki
                  mást szeret; s ha az a más is szegény, koldussá tett leány, akkor a kapitánynak
                  elég oka van lovagi szavát adni, hogy nem nősül meg.</p>
               <p>Ezt olvasá ki Athalie egykori vőlegénye hideg tekintetéből.</p>
               <p>És akkor valami villant át agyán. A szemei is villámlottak, hozzá. Azt kérdezé a
                  férfitól:</p>
               <p>- El fog ön holnap jönni hozzám, hogy elkísérjen Belgrádig nagybátyámhoz?</p>
               <p>Kacsuka úr sietett válaszolni:</p>
               <p>- Elmegyek. De most távozzék ön haza. Kísérte önt idáig valaki?</p>
               <p>- Egyedül jöttem.</p>
               <p>- Minő merészség! Ki fogja visszakísérni?</p>
               <p>- Ön nem teheti azt! - szólt Athalie keserűen. - Ha valaki meglátna bennünket ez
                  órában együtt, minő gyalázat volna az - önre nézve! Nem félek. Hiszen nincs már
                  semmim, amit elvegyenek tőlem.</p>
               <p>- Inasom fogja követni.</p>
               <p>- Ne tegye. Az őrjárat elfoghatná szegényt, közkatona nem járhat a takarodó után
                  az utcán. Majd hazatalálok egyedül. Tehát holnap!</p>
               <p>- Reggel nyolc órakor ott leszek.</p>
               <p>Athalie magára burkolta fekete köpenyét, s elsietett, mielőtt Kacsuka úr
                  kinyithatta volna előtte az ajtót.</p>
               <p>Úgy tetszett neki, mintha a kapitány, azután, hogy ő az ajtón kilépett, kardját
                  felkötni sietett volna; talán messziről akarja kísérni? Az Anglia szögletén
                  megállt; nem jött utána senki.</p>
               <p>Sietett a sötétben hazafelé.</p>
               <p>És siettében egy tervet főzött agyában. Csak egyszer egy kocsin üljön vele a
                  kapitány, csak egyszer Belgrádig elmenjen vele, akkor azután látni fogja, hogy
                  semmi hatalom meg nem szabadítja őt többé.</p>
               <p>Az oszlopos ház hosszú folyosóján végighaladva ismét megbotlott abban a némberben,
                  aki ott feküdt a kövön. Most már fel sem ébredt az rá, nem is káromkodott. Milyen
                  jó álma van a nyomorultnak.</p>
               <p>Hanem amint házuk ajtajához ért Athalie, ott az a gondolat zsibbasztá meg
                  egyszerre lángoló lelkét, hogy hátha a kapitány csak azért sietett megígérni a
                  Belgrádba kísérést, hogy meneküljön jelenlététől; hátha el sem fog jönni holnap,
                  se nyolc órakor, se később?</p>
               <p>E gondolat denevérei röpködtek feje körül, amint a sötét lépcsőn felbotorkázott,
                  amint a sötét tornácon végigtapogatózott. „Hátha nem jön el!”</p>
               <p>Kínzó féltés izgatta idegeit.</p>
               <p>Az előszobába érve keresé a sötétben az asztalon hagyott gyertyát és gyújtószert.
                  Ahelyett egy kés akadt a kezébe.</p>
               <p>Egy csontnyelű, éles konyhakés.</p>
               <p>Az is jó világosság a sötétben.</p>
               <p>A kést szorította marokra, s úgy ment végig a sötét szobákban.</p>
               <p>Fogai összeverődtek.</p>
               <p>Az járt a fejében, hogy ha ő most azt a kést annak a fehér arcú leánynak, amint az
                  ott alszik mellette a másik ágyban, a szívébe verné, akkor aztán otthon volnának
                  mind a ketten. Őt is kivégeznék, s megtalálná a kijárást a világból.</p>
               <p>Ah! csak egy döfés kellene azzal a késsel, oda, ahol az a fehér alak azon a fehér
                  vánkoson alszik.</p>
               <p>Csakhogy az nem alszik ott.</p>
               <p>Athalie akkor tért magához, mikor hálószobájába lépve, Timéa ágyához lépett, s
                  eszébe jutott, hogy hisz az kinn alszik most a cselédszobában Zófia asszonnyal
                  együtt.</p>
               <p>Ekkor aztán kiejté a kést kezéből, és utolérte a rettegés.</p>
               <p>Most kezdé érezni, hogy milyen egyedül van; és milyen sötét van körös-körül, és
                  lelkében is olyan sötétség.</p>
               <p>Leveté magát ruhástól az ágyára, és azt akarta, hogy imádkozzék.</p>
               <p>De az imádság helyett az az egyiptomi istencsapásokról írt vers jutott eszébe,
                  melyet a gyermek mondott el félelmében a menyegzőnap előtti éjszakán, s melyért őt
                  úgy kinevette. Annak a versei csengtek a fülében: vértavak, hideg békák,
                  sáskasereg, kőeső, dögvész, fekélyek!</p>
               <p>„Sűrű sötétséggel ég, föld befedetett.”</p>
               <p>„Végre mind meghala, ki elöl született.”</p>
               <p>S ha behunyta is a szemeit, ugyanazok a képek jöttek eléje, s mikor elnyomta is a
                  kábító álom, ugyanazok az álomképek gomolyogtak körülötte: vértavak, hideg békák,
                  sáskafelhők, kőeső, dögvész, fekélyek, nyúló, tapadó, ólomnehéz sötétség,
                  elsőszülöttek legyilkoltatása!...</p>
               <p>A mély, bágyasztó álomból dobpörgés ébreszté fel Athalie-t.</p>
               <p>Éppen az volt az álma, hogy egy ifjú hölgyet, ki vágytársnőjét meggyilkolta, a
                  vesztőhelyre visznek, ott térdel már a vérpadon, a pallos ki van már húzva ellene,
                  a bíró az ítéletet olvassa fel: „Istennél a kegyelem!”, s aztán pördül a dob...
                  Erre fölébredt.</p>
               <p>Az árverési dobszó volt az.</p>
               <p>Kezdődött a hivatalos kótyavetye.</p>
               <p>Ah! ez még a pallosütésre jelt adó hangnál is szomorúbb.</p>
               <p>Hallani azt, hogy kiáltják ki utca hallatára egymás után az ismerős, a megszokott,
                  a megszeretett tárgyakat, miket még tegnap sajátjának nevezett: „először,
                  másodszor! ki ád többet érte?”. S aztán „harmadszor!” a dob rápördül, s már
                  leütött a pallos!</p>
               <p>S újra következik a másik: „Először, másodszor! ki ád többet érte?”</p>
               <p>Athalie felvette gyászruháját, csak azt az egyet hagyták meg neki, s ment -
                  valakit keresni. Az egész háznál csak anyja és Timéa voltak még, akiket
                  fölkereshetett. Azok a konyhában lehettek most.</p>
               <p>Azok rég ébren voltak, rég felöltöztek már.</p>
               <p>Zófia asszony vastag volt, mint egy kád.</p>
               <p>Azt tudva, hogy a rajta levő ruháját senkitől sem kobozzák el, felvett magára
                  valami tizenkét öltözetet, egynehány szalvétát és ezüstkanalat is eldugott a
                  zsebébe. Alig tudott tőle mozogni. Timéa mindennapos öltözetében volt, egyszerű,
                  de szegényes viseletben. Tejet és kávét forralt a tűzhelyen a család számára.</p>
               <p>Zófia asszony, mikor meglátta Athalie-t, nagy sikoltozásra fakadt, és nyakába
                  borult.</p>
               <p>- Jaj, édes kedves szép leányom! Mivé lettünk, mi lesz belőlünk! Bárcsak soha meg
                  ne értük volna ezt a napot! Ugye, erre a csúnya dobszóra ébredtél fel?</p>
               <p>- Nincs még nyolc óra? - kérdezé Athalie. A konyhaóra még járt.</p>
               <p>- Dehogy nincs, dehogy nincs! Hiszen kilenc órakor kezdődik a licitáció; hát nem
                  hallod?</p>
               <p>- Nem keresett bennünket valaki?</p>
               <p>- Dehogy keresett, dehogy keresett! Ugyan ki keresne bennünket ilyenkor?</p>
               <p>Akkor aztán Athalie leült a konyhapadra. Ugyanarra a kis falócára, amelyiken Zófia
                  asszony mesélt Timéának a szép menyegzői szertartásról.</p>
               <p>Timéa elkészítette a reggelit, megpirította parázsnál a zsemlyeszeletkéket, s
                  megterített a konyhaasztalon a két úrnő számára.</p>
               <p>Athalie rá sem hallgatott a kínálásra, pedig Zófia asszony ugyan szívesen
                  kínálta.</p>
               <p>- Igyál, kedves egyetlen szép leányom! Ki tudja, holnap ki ád nekünk kávét? Minden
                  ember ellenségünk lett; minden ismerősünk szid, átkoz bennünket. Hová leszünk,
                  hová leszünk?</p>
               <p>Hanem azért ő csak megitta a maga csésze kávéját.</p>
               <p>Athalie pedig a belgrádi útra gondolt s a várt útitársra.</p>
               <p>Zófia asszonynak sajátszerű öngyilkolási és könnyen meghalási gondolatai
                  voltak.</p>
               <p>„Bárcsak ennek a kávénak a fenekén egy gombostű volna, az a torkomon fennakadna, s
                  megfulladnék bele.”</p>
               <p>Majd meg az a kívánsága jött, hogy bárcsak az a vasaló onnan a polcról leesnék,
                  mikor ő éppen alatta megy, s éppen az ő feje búbjára esnék. Azt is igen szívesen
                  vette volna, ha most jönne az a híres földindulás, hogy a ház összeomlana, s
                  minden embert, akit ott kap, agyoncsapna.</p>
               <p>De miután ezek a halál nemei nem következtek be, s Athalie sem volt megszólalásra
                  bírható, kénytelen volt abban állapodni meg, hogy Timéán töltse ki
                  bosszúságát.</p>
               <p>- Ez csak könnyen veszi a dolgot! A háládatlan. Még csak nem is sír. Persze, neki
                  könnyű. Elmehet szolgálni, s abból megél. Be is állhat masamódnénak. Még örül
                  neki, hogy innen megszabadul, maga kényére jut, s vígan élheti világát! No, no!
                  Majd megemlegetsz te még minket, csak várj! Majd megbánod te még azt. Majd
                  megbánod te még azt egytül egyig.</p>
               <p>Timéa ugyan még semmit sem tett, amit meg kellene bánnia, hanem Zófia asszony
                  előre látta azt már mind, s ezen való elbúsulását csak Athalie fölötti keserve
                  múlta fölül.</p>
               <p>- De mi lesz tebelőled, édes gyönyörű szép leányom? Ki fog téged pártul? Mi lesz a
                  te szép fehér kezeidből?</p>
               <p>- Eredj, hagyj békét! - szólt Athalie, lerázva a nyakáról sopánkodó anyját. - Nézz
                  ki inkább az ablakon, nem keres-e bennünket valaki?</p>
               <p>- Senki, senki. Ugyan ki keresne minket?</p>
               <p>Az idő pedig egyre telt, és a dobszó és a kikiáltás egymást váltogatták; a
                  konyhaóra minden ütésénél felrezzent Athalie, s aztán ismét tenyerébe hajtá arcát,
                  és a semmibe bámult. A szép arc pírja szederjesre vált, és ajkai elkékültek;
                  zöldes, ónfakó, epés szín homályosítá el ragyogó szépségét, a merev szemek
                  ónkarikáikkal, a duzmadt ajkak, a kígyóvá görbülő szemöldök, mik mély ráncokat
                  vontak a sápadt homlokon, fenyegető torzképpé ferdíték az eszményi szépet. Úgy ült
                  ott, mint egy bukott angyal, kit az égből a pusztába kiűztek.</p>
               <p>Az idő dél felé járt már, és akit várt, mégsem jött el.</p>
               <p>A szomorú kótyavetyélő hangok pedig egyre közelebb jöttek. Az árverezés szobáról
                  szobára ment. Elkezdték az utcai szobákon, s úgy jöttek az udvari szobák felé,
                  amiknek a sorát bezárta a konyha.</p>
               <p>Zófia asszonynak minden kétségbeesése mellett volt annyi figyelő érzéke, hogy
                  észrevegye, milyen gyorsan megy az árverezés. Alig kiáltanak ki valamit, már
                  ráütik a dobot: „senki többet?”. Az árverezésre csődült emberek csoportokba állva
                  lármáznak: „Hisz itt nem lehet semmit venni, hisz ez bolond ember!”</p>
               <p>De ki lehet az a bolond ember?</p>
               <p>Most már csak a konyhafelszerelés van hátra; oda be sem nyitnak. Az előszobában
                  ráütik a dobot. „Senki többet?” Azt megvette látatlanban - valami bolond
                  ember.</p>
               <p>És az is felötlik Zófia asszonynak, hogy a megvett tárgyakat nem sietnek a
                  szobákból elvitetni, ahogy az más árverésnél szokás, hogy amint egy ágyat megvett
                  valaki, rögtön szedik széjjel, s futnak vele odább. Itt semmi sem mozdul még a
                  helyéből.</p>
               <p>Most következik a fő dolog. Lemennek az udvarra mind. A házat árverezik. A venni
                  kívánók oda tolongnak az árverező tanácsnok asztalához. A kikiáltási ár hangzék.
                  Arra valaki csendesen egy ajánlatot mond. Arra a tömeg között szörnyűködés,
                  kacagás, szitkozódás zűrzavaros zsibaja támad; az emberek futnak széjjel, s megint
                  azt kiabálják: „hisz ez bolond ember!”, s azzal menekül mindenki nagy zúgolódások
                  közt. „Először! Másodszor! Senki többet? Harmadszor!” A dob rápördül utoljára; a
                  ház is vevőjére akadt.</p>
               <p>- No édes szép leányom, most már mehetünk innen. Nézzünk ki utoljára az
                  ablakunkból, mert sohasem nézünk ki innen többet. Bárcsak a Szent János
                  templomának a tornya most éppen ledűlne, s idecsapna mindnyájunkat, amíg itt
                  vagyunk.</p>
               <p>Athalie pedig csak ott ült a falócán, és még várt, és nézte a faliórát. Pedig az
                  már tizenkettőt mutatott.</p>
               <p>Még egy halavány reménysugár csábította az egyiptomi sötétségben. Lehet, hogy a
                  kapitány nem akart, szégyenlett az árverező tömeg között átfurakodni; megvárta,
                  míg vége lesz a szomorú temetkezésnek; s talán most jön majd, mikor kiürült az
                  udvar.</p>
               <p>- Nem hallod, hogy valaki közelít?</p>
               <p>- Nem hallok én semmit, édes szép leányom.</p>
               <p>- De igen. A folyosó felől. Csendesen, lábhegyen lépve jön valaki, én hallom.</p>
               <p>Csakugyan halk léptek közelednek, s valaki kopogtatni kezd a konyhaajtón,
                  udvariasan, ahogy vendég szokta, aki engedelmet kér a bennlevőktől jeladásával, s
                  megvárja, míg odabenn azt mondják neki, hogy „tessék!”, s csak azután nyit ajtót
                  csendesen, s belép, előre levett kalappal és tiszteletadó főhajtással - Levetinczy
                  Timár Mihály.</p>
               <p>Timár Mihály tisztelettel hajtá meg magát a hölgyek előtt, s az ajtónál
                  megállt.</p>
               <p>Athalie a csalódás és a gyűlölet rossz tekintetével állt fel előtte, Zófia asszony
                  kezeit tördelve nézett rá félelemmel és tétova reménykedéssel, Timéa nyugodtan,
                  szelíden tekinte szemébe.</p>
               <p>- Én - kezdé Timár, előre bocsátva az „én”-t, mint valami római pápa a bullában -,
                  én most a bírói árverésen megvettem ezt a házat és mindent, ami benne eladó volt.
                  Nem azért vettem, hogy magamnak tartsam, hanem azért, hogy odaadjam annak, aki e
                  házban egyedül nem megvehető, nekem pedig egyedüli kincs a világon. Timéa
                  kisasszony, kegyed mától fogva ennek a háznak az úrnője. Minden az öné, ahogy áll.
                  Ruhák, ékszerek a szekrényekben, a lovak az istállóban, értékpapírok a pénztárban,
                  ahogy a bírói lefoglalás itt találta. Minden az ön nevére van írva, s a
                  Brazovics-ház hitelezői ki vannak elégítve mind. Mától fogva ön e ház úrnője.
                  Fogadja el ön azt tőlem... S ha volna e házban egy kicsiny kis hely, amelyben egy
                  olyan csendes ember, mint én, elfér, ki önnek csak bámulatával, csak tiszteletével
                  alkal­matlankodik, s azt a helyet ön nekem engedné; s ha volna az ön szívében
                  számomra egy kis menedék, s ha kezemet ön meg nem vetné, úgy én végtelenül boldog
                  lennék, s fogadom, hogy egész életemnek nem volna más célja, mint hogy önt oly
                  boldoggá tegyem, mint ön engem.</p>
               <p>Timéa arca e szavak alatt sugárzott a szűzi dicsfénytől.</p>
               <p>A mondhatatlan fájdalom, a hajadoni szemérem, a nemes hálaérzet, a szentséges
                  áldozatra készség minden szép sugára egyesült ez arcon.</p>
               <p>„Háromszor... háromszor...” rebegék ajkai, de hangtalanul, csak belül értették meg
                  azt a visszhangzó idegek, mit mondott magában. Ez az ember volt annyiszor
                  megszabadítója. Ez mindig olyan jó volt hozzá. Ez nem űzött belőle csúfot soha.
                  Nem is hízelgett soha. És most mindent odaád neki, amit a szív óhajt.</p>
               <p>Mindent? Óh! csak egyet nem.</p>
               <p>De hisz az úgyis el van veszve. Az a másé.</p>
               <p>Timár nyugodtan várt szavai után, Timéa hosszasan hallgatott.</p>
               <p>- Ne siessen ön válaszával, Timéa kisasszony! - monda Timár. - Én várni fogok, míg
                  ön elhatározza magát. Eljövök holnap vagy egy hét múlva, amikor ön megengedi, hogy
                  kérésemre választ nyerjek. Ön úrnője marad mindannak, amit önnek átadtam; nem
                  kötöttem hozzá semmi föltételt, már az mind az ön nevére van átírva. Ön szabad, és
                  senkitől nem függ többé. Ha nem akar engem e házban többé látni, csak egy szavába
                  kerül. Gondolja ön meg, ha kívánja, egy hétig, egy hónapig, vagy akár egy évig,
                  hogy mit válaszoljon nekem.</p>
               <p>Most Timéa határozott tekintettel előlépett a tűzhely mellől, hová eddig a másik
                  két nő szorította, s közelebb jött Mihályhoz. Tekintetében volt valami érett
                  komolyság, mely arcának női méltóságot adott. Ama végzetes menyegzői nap óta
                  megszűnt gyermek lenni. Komoly és hallgatag lett, odanézett nyugodtan Mihály
                  szemébe, és azt mondá:</p>
               <p>- Már meggondoltam.</p>
               <p>Zófia asszony irigy kárvággyal leste Timéa szavait. Hejh, ha azt mondaná Timárnak:
                  „nem kellesz, elmehetsz”! Pedig kitelik az ilyen szó az efféle bolond leánytól,
                  akinek egy más szép férfival telebeszélték a fejét! S ha akkor Timár egyszerre azt
                  mondaná bosszúból: „No hát akkor maradj magadnak, se a ház, se a kezem nem a tied;
                  adom mind a kettőt Athalie kisasszonynak!” S nőül venné Athalie-t. Hiszen történt
                  ilyen eset akárhányszor, hogy a derék kérőt elutasítá a fennhéjázó kisasszony, s
                  arra az bosszúból rögtön megkérte a gouvernante vagy a komorna kezét, s azt vette
                  nőül.</p>
               <p>Ez a reménye azonban nem teljesült Zófia asszonynak.</p>
               <p>Timéa odanyújtá Mihálynak a kezét, és ezt mondá halkan, de biztos hangon:</p>
               <p>- Én nőül megyek önhöz.</p>
               <p>Mihály megragadá a neki nyújtott kezet, nem egy ifjú szerelmes hevével, hanem egy
                  férfi hódolatával, és hosszasan nézett a leány túlvilágian szép szemeibe. A leány
                  engedé őt lelkébe nézni.</p>
               <p>Timéa ismétlé szavait:</p>
               <p>- Én nőül megyek önhöz, és leszek önnek hűséges, engedelmes felesége. Csupán egyet
                  kérek öntől. Igen kérem, ne tagadja azt meg.</p>
               <p>Mihályt önfeledtté tette a boldogság; elfeledé, hogy kereskedőnek nem szabad fehér
                  papiros alá írni a nevét.</p>
               <p>- Óh szóljon ön! Amit kigondolt, már teljesítve van.</p>
               <p>- Én arra kérem önt - szólt Timéa -, hogy ha engemet elvesz ön nejének, s ez lesz
                  az ön háza, s én leszek az ön házában a nő: engedje ön, hogy az én nevelőanyám, ki
                  engem, árvát, eddig ápolt, és fogadott testvérem, ki mellett felnőttem, itt
                  maradjanak velünk. Tekintse ön őket az én anyámnak és az én testvéremnek, s bánjék
                  velük jól...</p>
               <p>Timárnak önkénytelenül szemébe szökött a könny erre a szóra.</p>
               <p>Timéa észrevette az áruló könnyet, s mindkét kezével megfogta Timár kezét, hevesen
                  ostromolta annak meglepett szívét.</p>
               <p>- Ugye ön megteszi azt, amire kértem? És visszaadja Athalie-nak, ami az övé? A
                  szép ruhákat, az ékszereket? És együtt fog ő velünk lakni, és ön olyan jó lesz
                  őhozzá, mint édes testvéremhez? És Zófi mamát is úgy fogja ön nevezni, ahogy
                  én?</p>
               <p>Zófia asszony erre a szóra elkezdett hangosan sivalkodni, s térdre borulva Timéa
                  előtt, megakadályozhatatlanul végigcsókolá annak ruháját, térdeit, le egészen a
                  lábáig, érthetlen, szótagolatlan kiabálással.</p>
               <p>Timár letörlé szeméből a könnyet, s a másik percben már helyén volt józan esze, az
                  a messze belátó, előre vigyázó, óvakodó tekintet, mely őt minden válságos
                  fordulatnál vezérelte és versenytársai fölé emelte. Segélyére jött az a gyors
                  leleményesség, mely egy pillanat alatt megsúgja, mit kell tenni messze idők
                  megelőzésére.</p>
               <p>Összefogta két kezével Timéa kezét.</p>
               <p>- Ön nemes szívű, Timéa! Engedje, hogy röviden nevén hívjam ezentúl; jól lesz? Én
                  nem akarok az ön szívének szégyenére válni. Keljen fel, Zófi mama; ne sírjon;
                  szóljon Athalie-nak, hogy jöjjön hozzám közelebb. Én még többet akarok tenni, mint
                  amit Timéa kívánt, őérte és önökért. Én nem menedéket, de
                  boldog otthont akarok szerezni Athalie-nak. Én leteszem a
                  házassági biztosítékot vőlegénye számára, s amit néhai atyja nászhozományul ígért
                  neki, én megadom. Legyenek egymással boldogok!</p>
               <p>Timár a láthatáron is alul eső tájakat látott be tekintetével, és arra gondolt,
                  hogy semmi áldozat nem lesz részéről elég nagy azért, hogy ez a két némber házától
                  és Timéától eltávozzék, s hogy a daliás kapitány a szép
                     Athalie-t nőül vegye!
               </p>
               <p>Most azután őrajta volt a sor, hogy Zófia asszony tetőtül talpig végigárassza
                  hálakitörése csókjaival.</p>
               <p>- Óh! Levetinczy úr, óh! drága, kedves, nagylelkű Levetinczy úr, hadd csókoljam
                  meg a kezét, a lábát, azt az okos fejét! - És meg is tette, amit programjában
                  ígért, még a vállát, a gallérját, a hátát is megcsókolá Timárnak, utoljára
                  egymáshoz ölelte Mihályt és Timéát, rájuk adva forró áldását: „Legyetek
                  boldogok!”</p>
               <p>Lehetetlen volt el nem mosolyodni szegény asszony örömkitörésein.</p>
               <p>Hanem Athalie elrontotta valamennyinek az örömét.</p>
               <p>Büszkén, mint egy megtérésre hívott rossz angyal, aki inkább választja a
                  kárhozatot, mint büszkesége megtörését, fordult el Timártól, s indulattól
                  elfojtott hangon így szólt:</p>
               <p>- Köszönöm, uram. De énnekem Kacsuka úr sem ez életben, sem a másvilágon nem kell
                  többé! Én hozzá nőül nem megyek; hanem itt maradok Timéánál - cselédnek.</p>
               
            </div>
         </div>
         <div type="group">
            <head>A SENKI SZIGETE</head>
            <div type="chapter">
               <head>AZ ALABÁSTROMSZOBOR MENYEGZŐJE</head>
               <p>Timár túl boldog volt, hogy Timéát eljegyezheté.</p>
               <p>A leány tündéri szépsége az első találkozás óta meghódítva tartá lelkét. Bámulta
                  őt. A szelíd kedély, melyet később ismerni tanult nála, megnyerte tiszteletét. A
                  gúnyos játék, melyet Brazovicsék űztek a leány szívével, lovagias rokonszenvét
                  költé fel. S a szép kapitánynak könnyelmű udvarlása szította féltékenységét. Ez
                  mind hozzátartozik a szerelemhez.</p>
               <p>Most végre eljutott vágyai céljához. A szép leány az övé. Neje lesz.</p>
               <p>És még egy nagy tehertől menekül meg lelke: az önvádtól.</p>
               <p>Mert attól a naptól kezdve, amidőn Timár az elsüllyedt hajóban megtalálta Ali
                  Csorbadzsi kincseit, odavolt lelkének nyugalma; minden fényes siker után, mely
                  vállalatait kísérte, felemelte szavát a belső vádló: ez mind nem a tied! Ez egy
                  árva leánynak a vagyona volt, amit te bitorolsz. Szerencsés ember vagy? Nem igaz!
                  Szegények jóltevője vagy? Nem igaz! Arany ember vagy? Nem igaz! - Tolvaj vagy!</p>
               <p>Most ez a per el van döntve. A belső bíró kimondja felmentő ítéletét. A meglopott
                  árva visszakapja vagyonát. Megkétszerezve kapja vissza. Ami férjeé, az az övé is.
                  Nem fogja soha megtudni, hogy ennek a nagy vagyonnak az alapja valaha az övé volt;
                  csak azt tudja, hogy most már az övé. És ezzel ki van engesztelve a fátum.</p>
               <p>De vajon ki van-e engesztelve?</p>
               <p>A szofizmára nem gondolt Timár. Hogy a Timéának visszaadott kincsekre ráadást is
                  kínált: saját magát; s cserét kért értük: a leány szívét. S hogy ez csalás, ez
                  erőszak.</p>
               <p>Timár siettetni akarta az összekelést. Nála nem volt azon időfogyasztó akadály,
                  hogy még a kiházasítási készleteket kell beszerezni. Ő készen vett mindent
                  Bécsben, s Timéa meny­asszonyi köntösét a leghíresebb párizsi divatművész állítá
                  ki, nem kellett azon magának a menyasszonynak hat hétig hímezni - mint azon a
                  másikon. Az a másik, kétszeresen szeren­csétlen araköntös el lett téve egy olyan
                  falszekrénybe, amelyet sohasem nyitogat senki. Azt onnan sohasem fogja elővenni
                  senki.</p>
               <p>Hanem más szent akadályok álltak megint elő.</p>
               <p>Timéa még mindig nem volt megkeresztelve.</p>
               <p>Timár igen természetesen kívánta, hogy ha már Timéa a török vallásból a
                  keresztyénbe tér át, hát egyúttal legyen protestáns, mint férje, hogy egy
                  templomba járjanak.</p>
               <p>Hanem most meg a protestáns lelkész állt elő, hogy az áttéréshez múlhatatlanul
                  megkívántatik, hogy a neofita megismerkedjék azzal a confessióval, amelynek
                  keblébe felvétetni óhajt. S miután itt nem elég, mint a görög egyháznál, a látás
                  és hallás, hanem ezt meg is kell érteni, mert ez a vallás az értelmen, az
                  okoskodáson alapul, tehát szükségképpen kell a hajadonnak egy ideig tanításokat
                  kapni a megismerendő tanokból: hogy meggyőződhessék felőle, mennyi­vel okosabb,
                  rationabilisabb és elfogadhatóbb dogmák azok, amiket ezentúl fog követni, mint
                  aminőkön eddig tévedezett.</p>
               <p>Hanem itt egy nagy baj volt. Az, hogy a mohamedán vallás a nők számára semmiféle
                  dogmákat sem készített. A mohamedán nők nem tagjai az eklézsiának; jelen sem
                  szabad lenniök a férfiak istentiszteletén, számukra nincs értelme a Mekkát mutató
                  Mehráb-táblának, őket nem kötelezik sem az „Abdésztán”, sem a „Güzül”, sem a
                  „Thüharet” mosakodásai; sem a Ramazan-böjt, sem a Bejrám-ünnep; ők nem
                  zarándokolnak Mekkába a Kábához, nem csókolják a bűnbocsátó követ, nem isznak a
                  Zenzemet-kútból, őket a pap nem esketi, nem tanítja, nem konfirmálja, nem
                  gyóntatja, nekik még csak lélek sincsen adva; számukra nincsen másvilág; őértük
                  nem jön el a halál óráján a lelket a testtől elválasztó Azrael angyal, őket nem
                  vallatja ki a halál után a Monkár és Nakir angyal, mi jót, mi rosszat tettek e
                  testi életben; őket nem fürösztik meg az Izmail kútjában, nem lökik be a Morhut
                  vermébe, őket nem támasztja fel a halálból az Izrafil angyal trombitája; az ő
                  homlokukra nincs írva e szó: „múmem” (hívő), ők nem futnak át az Alsirát-hídon,
                  nem is esnek le róla a hétféle pokolba, mik közül legemberségesebb temperatúrájú
                  pokol még a „Gyehenna”, az utána következők pedig: a Ladhána, Hotáma, Száir,
                  Szakár, Jahim és Al-Haviját fokozatosan melegebbek. Ettől a nőknek mind nincs
                  miért félni, de viszont nem is jutnak el a paradicsomba a nagy Tubafa árnyéka alá,
                  mert ott a férfiaknak őrájuk semmi szükségük nincs: azokra ott az örök ifjúságú
                  „hurik” várnak, minden férfira hetvenhét. A mohamedán nő semmi sem, csak egy
                  virág, lehull és elmúlik, lelke virágillat, elfújja a szél, és nincs többé.</p>
               <p>Azért a nagytiszteletű úrnak fölöttébb megnehezült a feladata, amidőn Timéát az
                  ésszerű vallás felfogására akarta bírni. Zsidót, pápistát eleget convertált ő már,
                  de török leánnyal még nem próbálkozott.</p>
               <p>Az első nap, mikor a másvilág gyönyörűségét magyarázta a nagytiszteletű úr
                  Timéának, elmondva, hogy ott az égben majdan mindazok, kik egymáséi voltak, és
                  egymást szerették ide alant, ismét találkozni fognak, s egymáséi lesznek - a leány
                  ezt a kérdést intézte hozzá:</p>
               <p>- Vajon azt fogja-e a másvilágon minden ember újra feltalálni, akit szeretett,
                  vagy azt, akivel a pap összeeskette?</p>
               <p>Ez fogas kérdés volt; de a nagytiszteletű úr puritán állást foglalván el, igen jól
                  megfelelt rá: „miután nem lehető, hogy valaki mást szeressen, mint akivel a pap
                  összeeskette, s viszont nem lehető, hogy akivel a pap összeeskette, azt ne
                  szeresse, annálfogva az ígéret tana egészen korrekt”.</p>
               <p>Hanem ezt a kérdést nem közölte a nagytiszteletű úr Timárral.</p>
               <p>A másodnapi tanításon megint azt kérdezte tőle Timéa, vajon Ali Csorbadzsi, az ő
                  apja, szintén oda jut-e a másvilágon, ahova ő?</p>
               <p>A nagytiszteletű úr erre a kényes kérdésre bizony nem bírt kielégítő választ
                  adni.</p>
               <p>- De ugye, én ott megint Levetinczy úr neje leszek? - kérdezé Timéa mohó
                  kíváncsisággal.</p>
               <p>Már erre a kérdésre kegyes örvendezéssel viszonzá az esperes úr, hogy minden
                  bizonnyal úgy lesz.</p>
               <p>- Akkor én meg fogom kérni Levetinczy urat, hogy ha együtt leszünk a
                  mennyországban, akkor az én szegény apámnak is adjon egy kis helyet, hogy az is
                  velünk legyen; s ő azt nekem nem fogja megtagadhatni, ugye?</p>
               <p>Az esperes úr szörnyen vakarta a füle környékét erre a kérdésre, s azt mondta,
                  hogy ezt a skrupulózus dolgot az egyetemes egyházi zsinat elé fogja
                  terjeszteni.</p>
               <p>Harmadnap azután azt mondta Timárnak, hogy jó lesz már a kisasszonyt
                  megkeresztelni s megesketni, a további dogmákról világosítsa fel majd a férje.</p>
               <p>Végbe is ment a legközelebbi vasárnapon a szent szertartás. Timéa akkor került
                  először protestáns templomba.</p>
               <p>Ez az egyszerű épület fehérre meszelt falaival, aranyozatlan szószékével, egészen
                  más hatást gyakorolt kedélyére, mint az a másik templom, melyből a rossz gyerekek
                  kikergették, mikor egyszer beleskelődött. Ott aranyos oltár volt, nagy
                  viaszgyertyák égtek ezüst kartartókban, képekkel voltak tele a falak, tömjénillat
                  párolgott, titokteljes éneklés hangzott, csengettyű­szóra térdre hullott a nép;
                  képzelmet izgató képek és hangok. Itt pedig leülnek hosszú padokba külön a
                  férfiak, külön az asszonyok, zsoltárt vesz ki-ki maga elé, s mikor a kántor
                  elkezdi, ráriad az egész gyülekezet, és végigénekli az egész zsoltárt.</p>
               <p>És akkor elhallgat minden ember; a magas szószékre fellépdel a lelkész, és elkezd
                  beszélni minden ceremónia nélkül, sem énekel, sem iszik, se nem mutogat semmit,
                  csak egyre beszél. Timéa nem ért abból semmit. Csak azon bámul, hogy amint abban a
                  templomban három sűrű padnégyszög tömve van asszonynéppel, az az ezernyi
                  asszonynép két óra hosszat meg nem szólal, ki nem nyitja a száját, még csak
                  szomszédjához, suttogni sem fordul. Rettenetes szertartás! Három légió asszony,
                  aki két óráig meg van némulva. Bárcsak legalább egy „amen”-t volna szabad
                  kiáltaniok, mikor a prédikációnak vége van.</p>
               <p>Timéa a szószék melletti első sorban ül a főkurátorné mellett, ki neki
                  keresztanyja fog lenni: az vezeti őt ki a keresztelő medencéig, keresztapa pedig a
                  főkurátor úr.</p>
               <p>Ismét semmi képzelemizgató szertartás: a nagytiszteletű úr beszél okos dolgokat a
                  vízmedence előtt; egyszer annak is csak vége szakad; a neofita meghajtja a fejét a
                  vízmedence előtt, a lelkész a Szentháromság nevében megkereszteli őt
                  „Zsuzsánnának”. Ezt a nevet választották neki a keresztszülők.</p>
               <p>Azután tart egy intést az esperes úr a keresztszülőknek, elszámlálva az ő
                  kötelességeiket, s akkor a keresztanya ismét visszavezeti a felavatott hajadont a
                  padjába, akkor minden ember feláll és imádkozik; de csak a pap fennhangon, a többi
                  némán, Timéa pedig azon gondolkozik, hogy miért keresztelték őtet éppen
                  Zsuzsánnának, mikor az eddigi nevével úgy meg volt elégedve?</p>
               <p>Az imádkozás után megint leülnek, s a kántor ez alkalomra nekizendíti a LXXXIII.
                  zsoltárt: „Óh! Izraelnek Istene!” amiből Timéának az a gyenge kétsége támad, hogy
                  őtet most talán izraelitának keresztelték meg.</p>
               <p>Minden aggodalmát eloszlatja végre az a másik tiszteletes úr; ez már fiatalabb,
                  aki másodiknak jő fel a katedrára, s igen szép szónoklatot tartván, elvégre egy
                  írást vesz ki a könyvéből, s abból felolvassa, hogy ezennel kihirdettetik,
                  miszerint tekintetes nemes, nemzetes és vitézlő Levetinczy Timár Mihály úr,
                  helvéciai hitvallású keresztyén atyánkfia eljegyzette magának hitvestársul néhai
                  tekintetes, nemes, nemzetes és vitézlett Csorbaffy Ali úrnak árva hajadon leányát,
                  nemes Csorbaffy Timéa Zsuzsánna kisasszonyt, helvéciai hitvallású keresztyén
                  leányzót.</p>
               <p>És az a három légió asszony még erre sem szól egy szót is.</p>
               <p>Timéa megnyugodott a történtekben.</p>
               <p>Az első kihirdetéstől a menyegzőig két hetet kellett elvárni, azalatt Mihály
                  mindennapos volt Timéánál. A leány őszinte nyájassággal fogadta mindig. Mihály
                  boldog volt a jövendő előérzetében.</p>
               <p>Valahányszor Timéát látogatni jött, menyasszonyát Athalie társaságában lelte.
                  Athalie rendesen ürügyet talált, hogy a szobát elhagyhassa, s őhelyette azután
                  Zófia asszony jelent meg.</p>
               <p>Zófi mama aztán tartotta Mihályt válogatott magasztalásokkal, hogy milyen kedves
                  leány az ő menyasszonya; hogy mennyit emlegeti a kedves jó Mihályt, aki őróla
                  olyan jól gondoskodott, mikor a Szent Borbálán jöttek, hogy mentette meg a
                  hajótöréstől, a törökök általi elfogatástól; hogy esett miatta a vízbe, hogy vitte
                  ki a süllyedő hajóból, hogy ment vissza a víz alá az ott feledt vagyonért; hogy
                  tartotta tündér mesemondással, mikor a veszélyes helyeken jártak, s hogy keresett
                  számára nyughelyet egy puszta szigeten. Aztán hogy ápolta betegségében a hajón!
                  Nélküle bizonyosan meghalt volna.</p>
               <p>Zófi mama a legapróbb körülményekről is értesülve volt, miket nem tudhatott más,
                  csak Timéa, s Mihály boldog volt, hogy Timéa azokra még emlékezik. Hitte, hogy a
                  leány, ki ezeket Zófia asszonynak elmondja, ezáltal tanúsítja, hogy őt mégis
                  szereti.</p>
               <p>- Óh! ha tudná, kedves Levetinczy, mennyire ragaszkodik önhöz ez a leány!</p>
               <p>S Timéa nem jött zavarba, mikor ezt hallá mondani. Nem szenvelgett szemérmetes
                  tiltakozással, de nem is bizonyított az állítás mellett szemérmes elpirulással.
                  Szerény, komoly és engedelmes volt Mihály iránt. Engedte kezét kezébe venni;
                  engedte hosszasan szemeibe nézni, s ha jött, ha távozott, megszorítá kezét, és
                  mosolygott rá.</p>
               <p>És Zófi asszony mindennap tudott valami új dolgot mondani Mihálynak, amit Timéa
                  regélt el neki felőle.</p>
               <p>Timár elhitte, hogy ő az a boldog ember, akit e nő szeretni fog.</p>
               <p>A menyegzői nap is eljött.</p>
               <p>Messze földről összecsődült vendégsereg hosszú hintósora állt végig az utcán,
                  miként ama boldogtalan napon; de ezúttal semmi szerencsétlenség nem történt.</p>
               <p>A menyasszonyt a hajdani Brazovics-háztól, mely most már sajátja volt, vitte el a
                  vőlegény a templomba; a menyegzői lakoma pedig a vőlegény házánál volt rendezve.
                  Zófi mama el nem engedé, hogy a lakoma rendezésére ő ügyeljen fel. Athalie pedig
                  otthon maradt, egyedül, a hajdani apai háznál, s ugyanabból az ablakból nézte,
                  elrejtőzve egy függöny mögé, hogy indul meg a hintók hosszú sora a nyoszolyókkal,
                  násznagyokkal, a vőfélyekkel, a menyasszonnyal, a vőlegénnyel egymás után, amely
                  ablakból ama végzetes napon várta saját vőlegénye megérkeztét.</p>
               <p>És azután ott várt, míg a hintók visszarobogtak, el a Brazovics-ház előtt, most
                  már vőlegény és menyasszony egy kocsiban, s nézett utánuk. S ha imádkozott ez idő
                  alatt az új párért azegészgyülekezet, óh! bizonyosan ő is imádkozott valamit
                  rájuk!</p>
               <p>Timéa nem találta olyan gyönyörűségesnek az esküvőt, mint ahogy azt Zófi mama
                  leírta előtte. A lelkészen nem volt semmi aranyköntös, aranysüveg; nem is hozott
                  az új pár elé ezüstkoronákat, hogy megkoronázza őket egymás urává, asszonyává; nem
                  is énekeltek nekik semmit. A vőlegény nemesi bársonyruhát viselt boglárokkal,
                  hattyúprémmel, s elég délceg alak volt, csakhogy a fejét mindig meghajtva tartá;
                  nem tudta azt olyan büszkén fenn hordani, ahogy kell a nemesi díszruha mellé.</p>
               <p>Az a bűbájos szertartás sem következett be, mikor a vőlegényt és menyasszonyt
                  letakarják együtt egy selyemlepellel, s legelőször e szentséges árnyban
                  találkoznak egyedül, s a pap megfogja kezeiket, és az oltár körül vezeti őket
                  háromszor. Ez is elmaradt most. El a közös pohárból ivás és a szent csók az oltár
                  előtt: oltár sincs itt. Semmi sincs itt, csak egy fekete ruhás pap, aki beszél
                  igen okos dolgokat, de miknél mind igézetesebben hangzik az, hogy „goszpodi
                  pomiluj”. Még csak le sem térdepelnek egymás mellé, úgy esküsznek. A felizgató
                  keleti képzelmet nagyon hidegen hagyta a szertartás nélküli protestáns esküvő.
                  Hiszen Timéa az egészből nem értett még egyebet, mint a szertartást.</p>
               <p>Talán idővel?</p>
               <p>A fényes lakodalom véget ért, a vendégek hazamentek, a menyasszony ott maradt
                  vőlegénye házánál.</p>
               <p>Mikor Mihály végre egyedül maradt Timéával, mikor leült melléje, és kezét kezébe
                  vette, úgy érzé, hogy szíve reszket, s ez a remegés elterjed egész valóján.</p>
               <p>Az a véghetetlen kincs, amit bírni úgy óhajtott, most már birtokában van. Csak
                  karját kell kitárnia, hogy őt keblére vonja. Nem meri. Varázs alatt van.</p>
               <p>A nő, a feleség - nem tud az ő közellétéről semmit. Nem remeg, és nem hevül.</p>
               <p>Ha csak egyszer lesütné szemeit ijedten, midőn Mihály ujjai vállát érintik, ha egy
                  szemérmes elpirulás tűzárnya futna egyszer végig fehér arcán, meg volna törve a
                  varázs, mely a közeledőt megdermeszti; de ő hideg marad és nyugodt és szenvtelen,
                  mint egy álomjáró.</p>
               <p>Mihály ugyanazt az alakot látja maga előtt, akit ama végzetes éjszakán a halálból
                  felébresztett, aki ott ült előtte ágya szélén, mint egy oltárkép, melyről a
                  ránézőre hideg sugárzik; akinek arca nem változik el sem akkor, midőn éji öltönye
                  válláról lecsúszik, sem akkor, midőn azt mondják neki, hogy atyja meghalt.</p>
               <p>És most sem, midőn azt súgják fülébe: „kedvesem”.</p>
               <p>Egy alabástromszobor az. Egy szobor, mely hajlik, simul, enged, de nem él. Néz, de
                  nem biztat, és nem tilt. Teheti vele, amit akar, tűr mindent. Lebonthatja szép
                  fényes haját, s elszórhatja vállain; megközelítheti ajkaival fehér arcát, s tüzet
                  lehelhet rá, nem gyújtja meg vele.</p>
               <p>Mihály azt hiszi, hogy ha keblére fogja vonni e jéghideg alakot, akkor meg lesz
                  törve a varázs; de akkor még nagyobb reszketés fogja el. Úgy rémlik, mintha valami
                  bűnt követne el, amely ellen természet, őrangyal és minden érző ideg fellázad.</p>
               <p>- Timéa! - szól hozzá hízelgő suttogással. - Tudod-e, hogy te az én nőm vagy?</p>
               <p>Timéa szemébe néz, és nyugodtan felel:</p>
               <p>- Az vagyok.</p>
               <p>- Szeretsz-e engem?</p>
               <p>Ekkor bámulva nyitja fel nagy, sötétkék szemét reá a hölgy, s e szemek
                  tekintetéből annyit tanul meg a kérdező, mintha a csillagos ég minden titkaiba
                  adatott volna meg egy pillanatot vethetnie. Azután bezárja szemeit hosszú selyem
                  szempilláival a hölgy.</p>
               <p>- Nem érzesz hozzám szerelmet? - eseng a férj epedő sóhajjal.</p>
               <p>Még egyszer e tekintet! A fehér arcú nő azt kérdezi:</p>
               <p>- Mi az?</p>
               <p>Mi az? Mi az? Világ minden bölcse meg nem tudja azt magyarázni annak, aki azt nem
                  érti.</p>
               <p>Mi az? Mi az? Egy szó nem kell annak ahhoz, aki azt meg tudja magyarázni.</p>
               <p>- Óh, te gyermek! - sóhajta Timár, felállva neje mellől. Timéa is felállt.</p>
               <p>- Nem, uram, én nem vagyok gyermek. Én tudom, hogy mi vagyok: önnek neje. Önnek
                  fogadtam ezt, s Istennek megesküdtem rá. Hűséges, engedelmes neje leszek önnek. Ez
                  a sorsom. Ön velem annyi jót tett, hogy egész életem önnek van lekötve. Ön nekem
                  uram. És én mindig tenni fogom azt, amit ön kíván, amit ön parancsol.</p>
               <p>Mihály félrefordult, és eltakarta arcát.</p>
               <p>Ez a minden fájdalmát eltagadó, lemondásteljes tekintet megfagyasztá vérének
                  minden vágyát. Kinek volna bátorsága megölelni egy mártírnőt? a szentkép szobrát a
                  pálmaággal és a töviskoszorúval? kinek a vére forrna fel egy visszatérő halott
                  menyasszonyért?</p>
               <p>„Tenni fogom, amit ön parancsol!”</p>
               <p>Mihály most kezdé sejteni, hogy minő rossz diadalt szerzett!</p>
               <p>Nőül vett egy csodaszép alabástromszobrot.</p>
               
            </div>
            <div type="chapter">
               <head>A VÉDÖRDÖG</head>
               <p>Talán máskor is megtörtént az, hogy egy férj nem találta meg a neje szívét?</p>
               <p>S talán más is úgy tett azzal, hogy bízta az időre az orvoslatot. Mit lehet tenni
                  a tél ellen? várni kell a tavaszt.</p>
               <p>A mohamedán szülők leánya úgy volt már nevelve odahaza, hogy aki nőül fogja venni,
                  annak az arcát se lássa a menyegzőnapig. Azt nem is kérdezik tőle: szeret-e, nem
                  szeret-e? Se szülők, se pap, se férj. Engedelmeskedés a dolga. A férj meg fogja
                  becsülni, s ha hűtlenségen kapja, megöli. Fő dolog, hogy szép arca, eleven szemei,
                  tömött haja s egészséges lehelete legyen; a szíve után nem kérdezősködik
                  senki.</p>
               <p>Fogadott apja házánál aztán mást tanult a leány. Azt, hogy a keresztyéneknél az
                  ábrándozás meg van ugyan engedve, sőt arra minden alkalom meg van adva; hanem
                  azért aki abba beleesik, azt nem úgy gyógyítják, mint egy beteget, de úgy
                  büntetik, mint egy bűnöst. Ő kiszenvedett ezért.</p>
               <p>Timéa úgy ment nőül Timárhoz, mint aki minden csepp vérét tilalom alá vetette,
                  hogy másról beszéljen neki, mint a női kötelességekről; mert ha megengedte volna,
                  hogy ábrándjairól beszéljen, akkor minden csepp vére azt mondta volna, hogy - azon
                  az úton menjen, amelyen az a másik leány sötét éjjel kétszer megbotlott az útjában
                  alvó örömleány testén - az ő botlása halála lett volna lelkének. Eltemette,
                  megfagyasztá azt az érzést. S nőül ment egy férjhez, kit tisztelt, kinek hálával
                  tartozott, s kinek hű társa akart maradni.</p>
               <p>Mindennapi történet ez. S akiken megtörténik, azzal biztatják magukat, hogy majd
                  jön a tavasz, s az a szíveket átmelegíti.</p>
               <p>Mihály a menyegzői nap után elvitte ifjú nejét magával utazni. Bejárták Svájcot,
                  Olaszországot. Úgy jöttek vissza, ahogy elmentek. Se Helvécia andalító völgyei, se
                  Itália fűszeres ligetei nem termettek az ő számára írt.</p>
               <p>Elhalmozá ifjú nejét mindazzal, amin asszonyok kapni szoktak, piperével,
                  ékszerekkel; megismerteté a nagy városok mulatságaival. Hatástalan volt rá minden.
                  A holdsugár nem ad meleget a gyújtótükörben sem.</p>
               <p>A nő szelíd volt, gyöngéd, figyelmes, háladatos, engedelmes, de szívét nem találta
                  sehol; se otthon, se útban, se örömben, se szomorúságban. A szíve el volt
                  temetve.</p>
               <p>Timár egy holt nőt vett feleségül.</p>
               <p>Ezzel a tudattal jött vissza külföldi útjából.</p>
               <p>Egy ideig azon gondolkozott, hogy Komáromot végképp elhagyja, s elköltözzék
                  Bécsbe. Talán ott más élet kezdődik.</p>
               <p>Hanem azután mást gondolt.</p>
               <p>Elhatárzá, hogy ott fog maradni Komáromban, s lakásul a Brazovics-házat rendezi
                  be. Ott fog nejével együtt lakni, Saját házát pedig berendezi üzleti ügyei
                  számára, hogy abba a házba, hol neje lakik, semmi se jöjjön azokból. Így azután
                  egész nap távol lehet hazulról, s nem tűnik fel senkinek, hogy neje egyedül
                  van.</p>
               <p>A világ előtt mindig együtt jelennek meg. Társaságokba a nő férjével együtt jár; ő
                  figyel­mezteti férjét, ha már itt az idő, hogy haza kell menni, s karjába öltve
                  kezét, távozik el. Mindenki magasztalja a férj sorsát, milyen boldog ember! Mi
                  szép és mi hű neje van!</p>
               <p>S bár olyan hű ne volna, bár olyan jó ne volna. Bárcsak gyűlölni lehetne!</p>
               <p>De nem férhet hozzá semmi rágalom.</p>
               <p>És a tavasz mégsem olvasztja fel a szív jegeit. A napok csak magasabbra emelik a
                  jéghegyeket.</p>
               <p>Mihály átkozza a sorsot.</p>
               <p>Minden kincseinek árán nem képes megvenni saját neje szerelmét. Még rosszabb rá
                  nézve, hogy gazdag. A pompa, a birtok még tágítja a távolt közöttük. A szegény
                  ember szűk négy fala jobban összeszorítja azokat, akik egymáshoz tartoznak. A
                  napszámos, a hajóslegény, akinek egy szobája, egy ágya, egy asztala van: boldogabb
                  ember. A favágó, aki mikor fűrészel, az egyik végét a fűrésznek a feleség fogja,
                  az boldog ember; azok, mikor elvégezték a munkát, leülnek a földre, s esznek egy
                  szilkéből bablevest, s megcsókolják egymást utána.</p>
               <p>Tehát legyünk szegény emberek.</p>
               <p>Timár meggyűlölte a gazdagságát, s hozzáfogott, hogy túladjon rajta. Ha
                  szerencsétlen lesz, ha elszegényül, akkor közelebb fog jutni nejéhez. Azt
                  képzelte.</p>
               <p>Nem sikerült neki az elszegényedés. A szerencse hódol annak, aki őt megveti.
                  Akármihez fogott hozzá, amibe más ember bizton belebukott volna, az fényes
                  sikerrel végződött; minden képtelenség lehetővé és valóvá lett a kezében: a kocka
                  mindig hatot fordult; s ha szerencsejátékban akarta elveszteni a pénzét,
                  szétrobbantotta a bankot. A pénz özönlött oda, ahol ő megállt, s ha elfutott, ha
                  elbújt előle, utána ment, és fölkereste.</p>
               <p>És azt mind odaadta volna nejének egy édes csókjáért.</p>
               <p>Pedig hiszen a pénz mindenható. Mennyi szerelmet lehetne kapni érte! Hamis,
                  hazudott szerelmet, mosolygó arcok ragyogását, kik azt nem érzik; tiltott, bűnös
                  szerelmet, kik azt titkolják; csak ennek az egynek a szerelmét nem, aki igazán,
                  híven, boldogan szerethet.</p>
               <p>Timár óhajtotta volna már, ha gyűlölhetné inkább nejét. Ha elhitethetné szívével,
                  hogy az mást szeret, hogy hűtelen, hogy női kötelességeit megtöri.</p>
               <p>De nem talál a gyűlöletre okot. Soha senki sem látja a nőt másként, mint férje
                  karján meg­jelenni. Társaságokban oly méltóságteljes állást tud foglalni, mely
                  minden merész közeledést visszatilt. Vigalmakban nem táncol. Meg is mondja az
                  okát, miért nem. Nem tanították táncolni, s asszonyfejjel már nem akar tanulni.
                  Csak az éltes asszonyságok társaságát keresi. S ha férje egy hétig távol van a
                  várostól, akkor ő egy hétig nem hagyja el a házat.</p>
               <p>Igen, de benn a házban? Mert hisz a világ átlátszó, de a ház falai nem!</p>
               <p>Óh! erre a kérdésre volt még Mihálynak legsúlyosabb felelete.</p>
               <p>Abban a házban együtt lakott Timéával Athalie.</p>
               <p>Athalie, az ő becsületének nem védangyala, hanem védördöge.</p>
               <p>Hiszen annak a nőnek minden léptét, szavát, tettét, minden gondolatját, minden
                  sóhajtását, minden könnyhullatását, de még álomlátásainak téveteg hangjait is
                  folyton kíséri egy másik nő, aki gyűlöli a férjet is, a nőt is, s aki bizony
                  sietne mind a kettőt szerencsétlenné tenni, ha egy árnyékát a bűnnek elleshetné e
                  falak között.</p>
               <p>Ha Timéa abban a percben, amidőn Mihályt felkérte, hogy engedje Athalie-t és
                  Zófiát vele ezentúl is együtt egy házban lakni, az érzelmes jó szív sugallatán
                  kívül még egyébre is hallgathatott volna: akkor sem gondolhatott volna ki
                  önvédelmére tökéletesebbet, mint azt, hogy maga mellett tartá azt a leányt, aki
                  menyasszonya volt annak a férfinak, akivel őneki találkozni sem szabad soha.</p>
               <p>Ez a két kegyetlen gyűlölő szem őt mindenüvé kíséri.</p>
               <p>Amíg a védördög hallgat, addig Timéát az Isten sem ítéli meg.</p>
               <p>Athalie pedig hallgat.</p>
               <p>Athalie valódi házi ördöge volt Timéának nemcsak nagyban, hanem kicsinyben is.</p>
               <p>Semmi aprólékos körülmény ki nem kerülte figyelmét, hogy a kínálkozó alkalmat
                  felhasználja Timéának valamit ellenére tenni.</p>
               <p>Kitalálta, hogy Timéa ragyogni akar azzal a nagylelkűségével, hogy ő a ház egykori
                  kisasszonyát most is testvéreként, mint úrhölgyet tartja a háznál. Athalie csak
                  azért is azt akarta mindenki előtt kitüntetni, hogy ő csak cseléd.</p>
               <p>Timéa mindennap erővel vette ki a kezéből a seprőt, mikor szobáját takarítani
                  jött, s mire körülnézett, már megint azon kapta, hogy az úrnő ruháit tisztogatja,
                  s különösen, ha vendégek jöttek a házhoz ebédre, nem győzte őt a konyhából
                  előidézni.</p>
               <p>Athalie minden piperéhez és öltözékhez tartozó egész hajdani arzenálját
                  visszakapta Timéától: voltak thübet, merino, gros de Neaples ruhái szekrényszámra,
                  hanem ő azok közül kiválasztotta a legkopottabb, a legpiszkosabb öltözékét, amit
                  hajdan csak fésülködéshez vett fel, s abban járt; s azon is, könnyebb volt a
                  lelkének, mikor egy lyukat égethetett a konyhában, vagy egy olajpecsétet ejthetett
                  a lámpaelkészítésnél. Tudta, hogy Timéa mennyire bosszan­kodik ezért. Visszakapta
                  ékszereit is, amik ezreket értek; de ő azokat nem viselte, hanem vett magának tíz
                  krajcárért egy üveg mellboglárt, azt tűzte fel.</p>
               <p>Timéa aztán azt tette, hogy ellopta tőle a boglárt, üveg helyett nemes opált
                  tétetett bele; a piszkos, kopott öltözeteket pedig egyszer mind a tűzbe dobta, s
                  ugyanazon kelméből varratott öltönyt Athalie-nak, amit maga viselt.</p>
               <p>Óh! Timéát lehetett megkeseríteni, de haragba hozni nem.</p>
               <p>És társalgási modorában is valami olyan kiállhatatlan alázatosságot tüntetett
                  Timéa előtt Athalie, amilyenről tudta, hogy azt bántani fogja. Ha az valamit kért
                  tőle, oly szolgálat­készséggel ugrott a parancsot teljesíteni, mint egy néger
                  rabnő, akit korbáccsal kergetnek. Még a hangját is elváltoztatta, mikor Timéával
                  beszélt. Nem szólt a maga természetes hangján soha; hanem valami vékony, magas
                  kappanhanggal, mely mindig tele van alázatossággal és hízelkedéssel, kínozta
                  Timéát, s kényeztető gyöngédséggel selypített, mikor Timéával beszélt: „s”-nek
                  ejtve az „sz”betűt „Sép Timéa!” „Serelmem Timéa.” „Sívem Timéa!”</p>
               <p>Arra nem volt rávehető, hogy tegezze valaha Timéát.</p>
               <p>S ami legfinomultabb neme volt a bosszantásnak, az, hogy kifogyhatatlan volt a
                  házastársaknak egymás előtt való magasztalásában.</p>
               <p>Mikor Timéával volt egyedül, nagyokat sóhajtott: „óh! milyen boldog ön, Timéa;
                  milyen derék férje van; mennyire szereti önt”. Ha pedig Timár jött meg, annak tett
                  naiv szemrehányásokat: „olyan soká el kell maradni? Timéa már kétségbe van esve,
                  óh! milyen epedve várja önt. Lassan menjen be hozzá, lepje meg. Fogja be a szemét
                  kezével, vajon kitalálja-e, ki jött?”</p>
               <p>És azoknak tűrniök kellett a gúnyt, mely alázatosság, hízelkedés, gyöngédség
                  álarca alatt sérté őket szívig. Hisz ők nem voltak boldogok. És Athalie-nak tudnia
                  kellett azt legjobban.</p>
               <p>Ez a szembe hízelgő arc mint egy irónia találkozott velük saját házukban
                  mindenütt, s odalépett eléjük legbensőbb rejtekükbe, tolakodó hízelkedéssel,
                  bosszantó alázatossággal, gúnyolódó szolgálatkészséggel.</p>
               <p>És ők tűrték azt.</p>
               <p>Mikor pedig aztán magára maradt Athalie, mikor letehette a magát és másokat kínzó
                  álarcot, hah! minő elégtételt engedett visszafojtott dühének!</p>
               <p>Mikor egyedül maradt saját szobájában, hogy verte a földhöz azt a seprűt, amit
                  Timéától nem engedett kivenni a kezéből; s aztán nekiállt a seprű nyelével ütni a
                  székeket és pamlagokat; azt mondta: porol, pedig a dühét töltötte rajtuk. Mikor
                  valami ajtón ki- vagy bement, vagy az uszálya szorult az ajtó alá, vagy a ruhaujja
                  akadt a kilincsbe, akkor fogcsikorgatva rántott egyet rajta, s vagy ruha szakadt,
                  vagy kilincs törött bele, s az neki jólesett. Tört edények, csorba poharak, sánta
                  bútorok seregestől tanúskodtak azon szerencsétlen órákról, amelyekben egyedül
                  találkoztak össze Athalie-val.</p>
               <p>S volt különösen egy néma tárgya, kire cseppenkint összegyűjtött dühét egyszerre
                  ki szokta önteni; nem azért néma, mintha nem tudna beszélni, hanem azért, mert
                  édesanyja. Szegény Zófi mama bújt a leánya elől, s rettegett négyszemközt maradni
                  vele. Egyedül ő volt az, aki Athelie-nak igazi hangját hallá a háznál, akinek
                  Athalie mindennap meg merte mutatni, mily feneketlen örvény az, amit az ő
                  gyűlölete képez. Zófi asszony rettegett egy szobában hálni a leányával, s a
                  hűséges szakácsnőnek egy bizalmas órában megmutogatá a kék és zöld foltokat
                  karjain, amik a szép Athalie kezének a nyomai. Mikor Athalie elfojtott dühével
                  estenden Zófi asszonyhoz került, nagyokat csípett rajta, fülébe súgva: „Miért
                  szültél a világra!”</p>
               <p>Hah! milyen jólesett neki, ha egy kutyát megrúghatott, ami asszonyának kedvence
                  volt!</p>
               <p>És milyen jólesett neki, ha Timéának hírt hordhatott, milyen rosszak a cselédei,
                  mi kárt tettek ma megint, mi pletykát csináltak újra? Ebből Timéa mindennap
                  kapott.</p>
               <p>És aztán, mikor a napot bevégezé Athalie nyílt hízelkedéssel, titkos dühöngéssel,
                  végre aludni ment; nem kellett neki, hogy segítsen valaki a vetkőztetésnél,
                  letépte magáról a ruhákat; csombókra akadt zsinórnak szakadni kellett, szétbontott
                  haj fonadékainak szenvedni kellett, tépte fésűvel, cibálta marokkal a szegény
                  hajat, mintha a másé volna, vagy mintha oka volna ez valaminek; aztán nagyot
                  rúgott földre vetett ruháin; elfújta a gyertyáját, bűzölni hagyva az izzó faggyús
                  kanócot, hadd töltse be az fojtó zsírfüsttel az egész szobáját, s aztán ágyába
                  vetve magát, beleharapott a vánkosba, azt tépte a fogaival, és gondolkozott
                  pokolbeli kínszenvedé­sekről. S csak akkor érte utol az álom, mikor az éj
                  csendében egy ajtót hallott csukódni a háznál. A férj megy magányos szobájába
                  aludni. Ennek örült. Ezen elaludt.</p>
               <p>Neki tudnia kellett azt jól, hogy az ifjú férj és az ifjú nő - nem boldogok.</p>
               <p>Várta kárörömmel, mi fejlődik ki e boldogtalanságból.</p>
               <p>Egyik fél sem árulja el magát.</p>
               <p>Nincsenek közöttük heves szóváltások; semmi civódás. Még csak egy meg nem óvott
                  sóhaj sem hangzik el.</p>
               <p>Timéa állandóan az, aki volt: csupán a férj kezd napról napra jobban elkomorodni.
                  Óra hosszant elül neje mellett, néha a kezét is kezében tartja; de szemébe nem
                  néz, s fölkel, eltávozik anélkül, hogy valamit szólt volna. A férfiak utoljára is
                  nem tudnak annyira uralkodni titkaik fölött, mint a nők.</p>
               <p>Egy időben Timár azt a szokást veszi fel, hogy útra távozik, megmondja, mikorra
                  várják, és aztán a mondott napnál hamarább hazajön. Máskor szokatlan órákban lepi
                  meg nejét, mikor éppen nem várt rá senki. Úgy tesz, mintha a véletlen hozta volna
                  haza, s nem akarja mutatni, mit keres. De a homlokára van írva. Gyanakodik.
                  Félt.</p>
               <p>Egy napon azt mondta Mihály odahaza, hogy le kell mennie Levetincre, ahonnan csak
                  egy hónap múlva kerül majd elő. Minden úti készület úgy volt intézve, hogy hosszú
                  időre távol marad.</p>
               <p>Mikor a házastársak búcsúcsókot váltottak egymással: hideg, látszólagos,
                  szerződéses csókot, Athalie is jelen volt.</p>
               <p>Athalie mosolygott.</p>
               <p>Más talán észre se vette volna e mosolyt, más talán nem is érezte volna ki belőle
                  azt a gúnyt, amit Mihály megérzett.</p>
               <p>A káröröm, a bolondul járt embert lenéző gúny volt abban.</p>
               <p>Ez a mosoly volt az, mely azt mondja: „csak te eredj!”</p>
               <p>Mihály magával vitte e kárvágyó gúnymosoly fullánkját az útra.</p>
               <p>Délig utazott e fullánkkal Levetinc felé, délben visszafordítá a kocsiját, s
                  éjszakára hazakerült Komáromba.</p>
               <p>Lakásának külön bejárása volt az ő szobájába, s annak a kulcsát mindig zsebében
                  hordá. Bemehetett anélkül, hogy valakivel tudatta volna visszaérkeztét. Saját
                  szobájából aztán egy közös előszobán keresztül eljuthatott Timéa
                  hálószobájába.</p>
               <p>Neje sohasem szokta zárva tartani hálószobája ajtaját. Sokáig szokott olvasni
                  lefekvés után, s a komornának rendesen be kellett hozzá nézni, hogy nem maradt-e
                  égve a gyertyája.</p>
               <p>Timéa hálószobáján túl volt Athalie és Zófia asszonyé.</p>
               <p>Mihály nesztelenül közelített az ajtóhoz, s óvatosan nyitá fel azt.</p>
               <p>Csend volt, aludtak.</p>
               <p>Az éji lámpa tejfehér ernyője mögül halavány világot derengetett a szobában.</p>
               <p>Mihály félrevonta az ágy függönyét: ugyanaz az alvó szent szobra feküdt előtte,
                  akit a Szent Borbála kajütjében oly nehéz szívdobogások között keltett életre
                  egykor. Most is olyan mélyen látszott aludni. Nem érezte meg, hogy Mihály közel
                  van; nem látta őt meg lecsukott szempilláin keresztül. Pedig az alvó nő meglátja
                  álmában is, zárt szemmel is azt, akit szeret.</p>
               <p>Mihály odahajolt keble fölé, s számlálta szívdobbanásait. Nyugodtan, rendesen vert
                  a szív.</p>
               <p>Semmi áruló jelenség... Semmi tápszer annak az éhes szörnyetegnek, aki martalékát
                  keresi.</p>
               <p>Sokáig állt ott, és nézte az alvó alakot.</p>
               <p>Egyszer aztán felrezzent - s Athalie-t látta maga előtt.</p>
               <p>Athalie fel volt öltözve, s egy viasztekercs volt a kezében.</p>
               <p>Megint az a bántó gúnymosoly az arcán.</p>
               <p>- Ön itthon feledt valamit? - kérdé suttogva Mihálytól.</p>
               <p>Mihály reszketett, mint a tetten kapott tolvaj .</p>
               <p>- Pszt! - inte Athalie-nak, az alvóra mutatva, s elsietett az ágy mellől. -
                  Irataimat feledtem itthon.</p>
               <p>- Felköltsem Timéát, hogy adja elő?</p>
               <p>Timár bosszús volt, hogy először életében rajta hagyta magát kapatni
                  alakoskodáson. Hiszen iratai nem álltak Timéánál, hanem saját szobájában.</p>
               <p>- Ne költse fel. Nálam vannak. Csak kulcsaimat kerestem itt.</p>
               <p>- S már megtalálta? - kérdé gúnyosan Athalie, s aztán meggyújtá a viasztekercset,
                  s szolgálatkészen világított Mihálynak a szobájáig, ott letette a viasztekercset
                  az asztalra, és - nem távozott el.</p>
               <p>Mihály zavarodott tekintettel hányt-vetett iratai között, nem találta, amit
                  keresett; - hiszen nem is tudta, hogy mit keres. Utoljára bezárta íróasztalát,
                  anélkül, hogy kivett volna belőle valamit.</p>
               <p>Ismét találkozott azzal a gúnymosollyal, mely Athalie ajkain koronkint
                  elvonaglott.</p>
               <p>- Parancsol ön valamit? - kérdezé Athalie, felfogva a rászögezett kérdő
                  tekintetet.</p>
               <p>Mihály nem szólt semmit.</p>
               <p>- Akarja ön, hogy beszéljek valamit?</p>
               <p>Mihály körül zúgott a világ erre a szóra. Nem tudott szólni.</p>
               <p>- Akarja ön, hogy Timéáról beszéljek? - súgá Athalie,
                  közelebb hajolva hozzá, szép kígyószemeivel igézete bűvkörébe hódítva a kábult
                  férfit.</p>
               <p>- Mit tud ön? - kérdé hevesen Mihály.</p>
               <p>- Mindent. Akarja ön, hogy beszéljek?</p>
               <p>Mihály habozott.</p>
               <p>- De előre mondom, hogy ön akkor nagyon szerencsétlen lesz, ha azt megtudja, amit
                  én tudok.</p>
               <p>- Beszéljen!</p>
               <p>- Jó. Tehát hallja meg tőlem. Én olyan jól tudom, mint ön maga, hogy Timéa önt nem
                  szereti. S ön olyan jól tudja, mint én, hogy Timéa kit szeret. De egyet nem tud
                  ön, csupán én: azt, hogy Timéa olyan hű önhöz, mint egy angyal.</p>
               <p>Timár összerezzent e szóra.</p>
               <p>- Ugye, mást várt ön tőlem? Ugye, jólesett volna hallania tőlem, hogy neje
                  megvetésre méltó, hogy azt gyűlölheti, eltaszíthatja magától? Nem, uram. Ön egy
                  alabástromszobrot vett el, aki önt nem szereti, de aki önt meg nem csalja. Ezt
                  csak én tudom, de én jól tudom. Óh! önnek a férji becsülete jól meg van őrizve. Ha
                  a mesék százszemű Árgusát fogadta volna ön meg, nem volna jobban megőrizve, mint
                  általam. Amit ez a nő tesz, szól, kigondol: én mind megtudom azt, és nem érezhet a
                  szíve mélységében olyan titkos érzést, amit én ott meg ne találjak. Ön jót tett a
                  becsületével, mikor engem a házához fogadott. És ön nem fog innen engem elűzni,
                  pedig gyűlöl, mert jól tudja, hogy amíg én itt vagyok, az az ember, aki önre nézve
                  rettegés, az ön családi kincseihez nem fog közelíthetni. Én vagyok a gyémántzár az
                  ön házán. Tudjon ön meg mindent. Mikor ön elmegy a városból, addig az ideig, amíg
                  ön ismét visszatér, az ön háza egy kolostor. Semmi látogatást itt el nem fogadnak,
                  se férfit, se asszonyt. Ami levelek az asszonyhoz érkeznek, azokat ön ott
                  találhatja íróasztalán - felbontatlanul. Elolvashatja vagy tűzbe vetheti, ahogy
                  tetszik. Önnek neje az utcára ki nem megy azalatt, míg ön távol van, csupán kocsin
                  és velem. Egyedüli sétája a sziget, s ott én mindig vele vagyok. Én látom őt
                  szenvedni, de nem hallom panaszkodni. Hogy is panaszkodhatnék nekem? Nekem, aki
                  ugyanazt a poklot szenvedem, amit ő. És őmiatta szenvedem. Mert amióta az ő
                  szellemarca e házban megjelent, azóta vagyok szerencsétlen. Addig boldog voltam.
                  Szerettek. Ne féljen ön, nem fakadok sírva. Nem szeretek már, csak gyűlölök,
                  nagyon gyűlölök. Rám bízhatja a házát. És ön járhat e világba szerteszét, és
                  nyugodt lehet: itthon hagyott engem. És amíg ön vissza­tértében nejét élve
                  találja, addig tudhatja, hogy az önhöz hű maradt. Mert én, uram, ha azzal az
                  emberrel csak egy édes szót váltana valaha, ha csak egy nyájas mosolygást
                  viszonozna neki, ha csak egy levelét elolvasná: nem várnék önre, hanem megölném őt
                  magam, s ön csak a temetésére jönne haza. Mármost tudja ön, hogy mit hágy idehaza.
                  A kifent gyilkot, melyet a szerelemféltő düh az ön felesége szívének tart
                  szegezve. S ön e gyiloknak az árnyékában fogja mégis mindennap a fejét nyugalomra
                  hajtani, s ugyanakkor, mikor irtózik tőlem, kénytelen hozzám kétségbeesetten
                  ragaszkodni.</p>
               <p>Timár lelkének minden erélyét zsibbadni érzé e baljóslatú szenvedély kitörése
                  alatt.</p>
               <p>- Én elmondtam önnek mindent, amit Timéáról és önről és magamról tudok. Még
                  egyszer elmondom. Ön nőül vett egy leányt, aki mást szeret; az a más az enyém
                  volt. Ön elvette tőlem ezt a házat, apám, vagyonom mind az ön keze alatt hullott a
                  porba; s aztán úrnővé tette ön e házban Timéát. És most láthatja, hogy mit tett;
                  önnek a neje nem nő, hanem mártír. És önnek nem elég az, hogy maga szenved, hanem
                  még amellett azt is kell tudnia, hogy akinek elnyeréseért annyit küzdött, azt is
                  szerencsétlenné tette, hogy Timéa boldogtalan fog lenni addig, amíg ön él. Ezzel a
                  fullánkkal hagyhatja ön el a házát, Levetinczy úr, és nem fog e fájdalmára írt
                  találni sehol; és ennek én örülök, szívemből örülök.</p>
               <p>A hölgy lángoló arccal, csikorgatott fogakkal, villogó szemekkel hajolt a férfi
                  fölé, ki lankadtan roskadt egy karszékbe, s a leány összeszorított ökle mintha egy
                  láthatatlan tőrt döfne annak szívébe.</p>
               <p>- És most... űzzön el ön házából, ha tud.</p>
               <p>A leány arcáról eltűnt minden nőiség. Az álcázott alázatosság helyett a féktelen
                  indulat kihívó dölyfe uralgott azon.</p>
               <p>„Űzzön el ön innen, ha tud!”</p>
               <p>S büszkén, mint egy győzelmes démon, hagyta el Mihály szobáját. Még az égő
                  viasztekercset is fölvette az asztalról, és elvitte magával, otthagyva a sötétben
                  a lesújtott férjet. Hiszen megmondta már neki, hogy ő nem alázatos szolgálója,
                  hanem védördöge ennek a háznak.</p>
               <p>És Mihálynak úgy súgta valami, mikor azt a leányt az égő viasztekerccsel kezében
                  Timéa hálószobájának ajtaja felé közeledni látta, hogy felugorjék helyéből,
                  megragadja a hölgy karját, keresztbe tegye a lábát azon ajtó előtt és azt mondja
                  neki:</p>
               <p>„Tehát maradjon ön magára itt ez elátkozott házban, ahogy ígéretem kötelez; de nem
                  együtt velünk!”</p>
               <p>S aztán berohanjon Timéához, miként ama végzetes estén, midőn a hajó elsüllyedt, s
                  felkarolva őt fekhelyéről e rémkiáltással: „süllyed a ház! meneküljünk!” fusson
                  vele ki e házból, és vigye őt olyan helyre, ahol nem őrzi senki...</p>
               <p>Ez a gondolat zúgott agyában... Így kellene most tenni.</p>
               <p>A hálószoba ajtaja felnyílt, Athalie még egyszer visszatekintett reá; ezután
                  belépett a hálószobába, az ajtó bezárult, s Mihály ott maradt a sötétben.</p>
               <p>Óh milyen nagy sötétben!</p>
               <p>Aztán hallá, hogy a hálószoba zárában kettőt fordul a kulcs.</p>
               <p>Az ő sorsa el volt ítélve.</p>
               <p>A sötétben fölállt. Tapogatózva kereste össze útiszereit, nem gyújtott világot,
                  nem csinált nagy neszezést, hogy föl ne ébresszen még valakit a háznál, meg ne
                  tudják, hogy itthon járt. Mikor a sötétben mindent összeszedett, csendesen
                  kilopózott az ajtaján, halkan zárt a kulccsal, mint a tolvaj, mint a szökevény, s
                  nesztelenül osonva hagyta el a házat. Kiűzte őt abból az a leány!</p>
               <p>Künn az utcán az áprilisi zivatar hózáporral fogadta. Jó idő az olyan embernek,
                  aki nem akar észrevétetni.</p>
               <p>A szél süvöltött az utcákon, a hó szemközt vágott, s Timár Mihály útra kelt egy
                  födetlen szekéren, olyan időben, amikor egy jó kutyát nem kellene kiverni a
                  házból.</p>
               
            </div>
            <div type="chapter">
               <head>TAVASZVIRÁNY</head>
               <p>A zord utótéli idő egész Bajáig kísérte az utazót. Néhol még frissen hullott hó
                  lepte a mezőket, s az erdők még kopárak voltak.</p>
               <p>A viharos hideg időhöz hozzáillett az is, amiről gondolkozott.</p>
               <p>Annak a kegyetlen leánynak igaza volt.</p>
               <p>Nemcsak a férj szerencsétlen, hanem az asszony is.</p>
               <p>Csakhogy a férj kétszeresen az, mert ő szerezte azt a balsorsot
                  mindkettőjüknek.</p>
               <p>Az első megbotlás követeli bűnhődését.</p>
               <p>Mikor ő Timéa kincseit meglelte, azzal a szándékkal tartotta azokat magánál, hogy
                  majd egyszer megnyeri velük Timéát.</p>
               <p>Megnyerte, s most abban bűnhődik.</p>
               <p>A szegény ember komisz ember; hanem azért a szegény ember lehet boldog; a gazdag
                  ember dicső ember, hanem azért a gazdag ember boldogtalan.</p>
               <p>De hát miért kell neki boldogtalannak lenni?</p>
               <p>Hát nincs őrajta mit szeretni? Nincsenek meg azok a nemes tulajdonok benne,
                  amikért egy férfit szerethet a nő? Arcának összhangzatos vonásai, kifejezésteljes
                  szemei, ép, erőteljes termete, egészséges vére, szeretni képes szíve? Nem
                  szerethetné-e őt egy asszony még akkor is, ha földhözragadt szegény volna, egyedül
                  önmagáért?</p>
               <p>Mégsem szereti.</p>
               <p>Ez az örökké visszatérő válasz.</p>
               <p>A legkeserűbb önvád egy férfi lelkében, még a bűntudatnál is súlyosabb: „Engem nem
                  tud a nő szeretni!”</p>
               <p>De hát mire való akkor az élet? Mi célja van a napok sorának még azután?</p>
               <p>Szántani, vetni, üzérkedni, pénzt halomra gyűjteni? S aztán megint kezdeni
                  szántást, vetést, üzérkedést, pénzgarmadolást?</p>
               <p>Talán emberekkel is jót tenni?</p>
               <p>Hm! Ez az utolsó menedék.</p>
               <p>Akit nem szeretnek otthon, az keresi, hogy szeressék az utcán.</p>
               <p>Akit már nem szeretnek otthon, az fákat ültet, pomológ lesz. Ez az első
                  stádium.</p>
               <p>A második stádium aztán, hogy tyúkot, baromfit nemesít.</p>
               <p>Az utolsó stádium pedig, hogy emberbaráti, jótékonysági vállalatokba mélyed.</p>
               <p>S mit nyer vele? Érdemes valakivel jót tenni?</p>
               <p>EgészBajáig e keserű, e sivár, ez önkínzó gondolatok üldözték Mihályt, ott pihenőt
                  tartott.</p>
               <p>Baján is volt üzleti állomása, s mikor az Alföldön járt, leveleit ide utasíttatá a
                  kereskedelmi telepére. Már ott várt reá egy csomó.</p>
               <p>Nagy fásultan bontotta fel azokat; bizony bánta is ő, ha kifagyott vagy nem
                  fagyott a repce; ha fölemelték is a vámot az angol határon; ha emelkedtek is a
                  metalique-ok.</p>
               <p>De talált mégis az érkezett levelek között kettőt, ami megörvendezteté. Egyiket
                  bécsi, másikat sztambuli ügynöke küldé.</p>
               <p>E levelek tartalmának nagyon megörült. Mind a kettőt zsebébe tette, s azontúl
                  idáig hozott szenvtelensége múlni kezdett. Ismét szokott gyors erélyességével adta
                  ki rendeleteit ügynökeinek, figyelemmel jegyezte fel a tudósításokat, s amint
                  végzett, sietett továbbutazni.</p>
               <p>Volt már valami célja az útjának.</p>
               <p>Csekély cél; nem is valami magas, de legalább cél. Egypár szegény embernek az
                  öröme. De igazi öröm.</p>
               <p>Az idő megváltozott, egyszerre derült ég jött, meleg nappal, ahogy nálunk szokott,
                  ahol a telet mindjárt a nyár váltja fel. S Baján alul megváltozott már a táj
                  is.</p>
               <p>Amint Mihály váltott gyorslovakon haladt délirányban, mintha egy nap alatt heteket
                  sietett volna a természet, már Mohácsnál világoszöld erdők fogadták, Zombor körül
                  már sötétzöld bársonnyal volt bevonva a mező; Újvidéknél már tarka volt a vidék a
                  tavasz virágaitól, s Pancsova tájékán a repcevetések arany táblái mosolyogtak a
                  síkon, s a halmokat mintha rózsaszínű hó fedné, a mandula és barack virágzik.
                  Olyan az a kétnapi út, mint egy álomkép. Még tegnapelőtt Komáromban a hófehér
                  mező, s ma már az Al-Dunán a virágzó erdők!</p>
               <p>Mihály éjszakára levetinci kastélyában szállt meg, ahol még aznap kiadta
                  rendeleteit tiszt­tartójának, s másnap korán hajnalban fölkelt, kocsira ült, hogy
                  a Dunán rakodó hajóit megtekintse.</p>
               <p>Ott mindent rendben talált. Fabula János uram volt az összes hajóraj felügyelője;
                  nem volt ott semmi baj.</p>
               <p>- Mehet a tekintetes úr kacsázni!</p>
               <p>El is ment Levetinczy úr kacsázni, ahogy Fabula uram utasítá. Előhozatá a kis
                  ladikot, belerakatott egy hétre való eleséget; egy kétcsövű puskát, elégséges
                  lőszert; senki sem fogja megcsodálni, ha egy hétig elő nem kerül a nádasból, ami
                  tele van ilyenkor drága szárnyas vaddal; seregestől jár a vadruca, kapóra jön a
                  mocsári szalonka, a gójzer szalonka, a kócsag, amit csak a tolláért lőnek; még
                  pelikán is akad, sőt egyiptomi íbiszt is lőttek már e nádasban; hátha flamingó is
                  akad benne! Szenvedélyes vadász ha egyszer oda beveheti magát, ugyan várhatnak rá,
                  amíg visszakerül! S Timár Mihály szeretett vadászni, hajós embernek ez a
                  mulatsága.</p>
               <p>Hanem Mihály ezúttal meg sem töltötte azt a puskát.</p>
               <p>Csendesen leeresztette a ladikját víz mentében, míg az Osztrova-sziget farkáig
                  elért; ott aztán marokra kapta a kettős evezőt, s átvágott a Dunán.</p>
               <p>Amint a sziget végét megkerülte, gyorsan tájékozta magát.</p>
               <p>A délnek elterülő nádas közepéből magasan tűntek ki az ismerős nyárfák hegyei,
                  arra tartott.</p>
               <p>A nádas között járt út volt már törve, girbegurba, ahogy szükséges; de hozzáértő
                  embernek az a jó. Ahol egyszer már volt Mihály, sötétben is odatalál.</p>
               <p>...Vajon mit csinál most Almira és Narcissza?</p>
               <p>Hát mit csinálnának ilyen szép tavaszi időben? Aki úr, az vadászik.</p>
               <p>Csakhogy a vadászatnak korlátai is vannak. Az egér éjszakai vadászatra való, s
                  abban Almira nem vehet részt; a madarakra vadászni szigorúan meg van tiltva
                  Narcisszának; viszont Almirára nézve a marmoták vannak tilalom alá vetve, mik
                  harmadéve honosultak meg a szigeten, mikor a Duna befagyott, s a jégen átjöttek.
                  Azokra nem szabad vadászni.</p>
               <p>No hát vadásznak a víziállatokra. Az is szép sport!</p>
               <p>Almira begázol a szép tiszta vízbe, a halomban fekvő nagy kavicsok közé, s nagy
                  óvatosan bedugja az egyik lábát egy olyan üregbe, ahol valami sötétlik. Egyszer
                  aztán nagyot ugrik, kikapja a bedugott lábát, s három lábon, szűkölve, nyihogva
                  ugrál ki a vízből, a negyedik lábára egy fekete rák csimpajkozik, keményen
                  odacsípve ollójánál fogva. Almira kétségbe­esetten szűköl, míg kinn a parton le
                  tudja rázni a lábáról a félelmes szörnyeteget, akkor aztán közrekapják ketten
                  Narcisszával, s elkezdik a rákot vallatni, hogy mennyiért engedné a csontjábul
                  kiszedetni a húsát. A retrográd fenevad persze nem alkuszik, hanem mindenáron
                  vissza akar hátrálni a vízbe. A két vadász aztán előre-hátra pofozza a talpaival,
                  míg egyszer hanyatt fordítják, s akkor aztán mind a hárman meg vannak akadva, hogy
                  mit csináljanak mármost? Almira is, Narcissza is, meg a rák is.</p>
               <p>Most Almira figyelme egyszerre másfelé fordul, valami neszt hall, s valakit érez.
                  Ismerős közelít a vízen.</p>
               <p>Nem ugat eléje, csak mélyen dörmög. Valami kedélyes, öreguras kacagásforma az
                  nála. Megismeri a csónakászt.</p>
               <p>Mihály kiszökik csónakából a partra, s megköti a fűzcölöphöz a csónakot, azután
                  megcirógatja Almira fejét, s azt kérdi tőle: „No hát hogy vagytok idehaza? nincs
                  semmi baj?”</p>
               <p>Felel neki arra a kutya mindenfélét, csakhogy persze newfoundlandi kutyanyelven. A
                  hangzásából ítélve a válasz megnyugtató.</p>
               <p>Most egyszerre rémületes jajveszékelés zavarja meg a kedélyes találkozási
                  jelenetet. Az előre látható katasztrófa bekövetkezett. Narcissza olyan közel ment
                  a hanyatt fekve kalimpáló szörnyeteghez, hogy az az egyik ollójával belekapott a
                  fülébe, aztán a hat horgas lábával meg a pofájába.</p>
               <p>Timár rögtön a vész színhelyén termett, s szokott lélekjelenlétével azonnal
                  felfogva a veszély nagyságát, ott ragadá meg a páncélos gonosztevőt, ahová annak
                  fegyverei el nem érnek, s erős ujjaival összenyomva annak a fejét, kényszeríté őt
                  áldozatának szabadon bocsátására, azután pedig úgy vágta a szörnyet a parthoz,
                  hogy rögtön elterült, átadva fekete lelkét a pokolnak. Mire Narcissza hálateljesen
                  szökött fel lovagias megmentőjének vállára, még onnan is mérgesen kurrogva le
                  megölt ellenfelére.</p>
               <p>E bevezető hőstett után, mely úgy hiszem, minden regényben előfordul, Timár
                  hozzálátott, hogy a ladikban hozott holmikat kiszállítsa. Hiszen az mind
                  tarisznyába van csomagolva. Könnyen vállára veheti. De a puska, a puska! Azt
                  Almira nem szereti a kézben látni. Itt hagyni pedig nem lehet, mert valaki erre
                  jár, s elviszi.</p>
               <p>Hát a puskával azt gondolta ki Timár, hogy odaadta Almira szájába, s az aztán
                  keresztbe fogva azt oroszláni nagy állkapcájával, vitte előre, mint valami
                  diadaljelt, mint a kis pudli a gazdája pálcáját.</p>
               <p>A Narcissza csak maradt Mihály vállán, s dorombolt a fülébe.</p>
               <p>Mihály haladt Almira vezetése után.</p>
               <p>Mintha kicserélték volna lelkét, mikor e sziget pázsitos útjára lépett! Méla
                  nyugalom van itt, andalító egyedüllét.</p>
               <p>A paradicsom gyümölcsfái most virágoznak, fehér és rózsaszín virágpyramidok,
                  köztük virágbarlangok, földig hajló csipkerózsákból, s a fűszőnyeg pompás zöldje
                  kihímezve ibolyakékkel, szironták arannyal; az arany napsugár kihívja a virág
                  szerelmét, az illatot, attól terhes a lég; az ember minden lélegzetvételnél
                  aranyat és szerelmet lehel be. A virágok erdejét mély zsongás zúgja át, s e
                  titokszerű zsongásban, a virágok szemeiben Isten beszél, Isten néz...</p>
               <p>Templom ez...</p>
               <p>S hogy énekese is legyen a templomnak, a fülemile énekli Szent Dávid zsoltáraiból
                  a panaszt, a pacsirta a dicséretet; csakhogy szebben, mint Dávid király!</p>
               <p>Mikor a sűrű orgonabokrok lila színnel koszorúzott lombjai egy helyütt
                  szétnyílnak, s meglátszik a kis szigeti lak, Mihály önkénytelenül megáll, mintegy
                  leigézve.</p>
               <p>A kis lak lángban áll; de nem tűzlángban, hanem rózsalángban; felfutó rózsa
                  borítja egész tetejéig, s körülötte kétholdnyi területen csupa rózsa minden.
                  Ezernyi bokor, öles fa, gúla, sövény, lugas, csupa rózsából. Liget az, berek,
                  labyrinth, rózsafákból, miknek pompája elvakít, s már messziről terjed üdítő
                  illatárja, mint egy túlvilági légkör.</p>
               <p>Alig lépett be e rózsaliget tekervényes útjába Mihály, midőn egy hangos
                  örömkiáltás hangzott eléje; nevét kiálták.</p>
               <p>- Ah, Timár úr!</p>
               <p>S aki nevét kiáltá, eléje futott. Timár a hangjáról is ráismere: Noémi volt
                  az.</p>
               <p>A kis Noémi, akit már harmadfél év óta nem látott.</p>
               <p>Azóta milyen szépen megnőtt, kifejlett, átalakult. Arcán egészséges pír ragyog át,
                  szemei mélyében szelíd oltártűz lobog. Viselete nem pongyola többé, de otthonosan
                  csinos; aranyszínű gazdag hajzatába egy fejlő rózsabimbó tűzve.</p>
               <p>- Ah, Timár úr! - kiált, a lyánka az érkező elé szaladva, s messziről nyújtja
                  eléje kezét, és aztán őszintén, igazán, meleg kézszorítással üdvözli az
                  érkezőt.</p>
               <p>Mihály viszonozza a kézszorítást, és szemeit egy percig ott feledi a leány
                  arcán.</p>
               <p>Íme egy arc, amelyen öröm sugárzik akkor, ha őt jönni látja.</p>
               <p>- Milyen régen láttuk önt - szól a leány.</p>
               <p>- Mint megszépült ön azóta! - szól Timár, s nyilatkozatában éppoly természetes a
                  gyöngédség, mint a durvaság.</p>
               <p>A leány valóban sokat nyert az elmúlt évek alatt.</p>
               <p>Sajátszerű fiziológiája az a leányarcoknak, hogy némely ideálszép gyermeknek,
                  mikor a hajadoni átalakuláson átmegy, vonásai elszélesednek, elvastagodnak, tömör
                  kifejezést nyernek, míg más arc ugyanazon idő alatt az észrevétlen bájakat nem
                  sejtett tökélyre fejti, s ideálszéppé lesz.</p>
               <p>Talán van ennek egy természetes magyarázata? Talán a fejlő érzelmek idomítják át a
                  fejlő arcot, s a tartós jó és rossz indulat, a bánat és az öröm, a nyugtalanság és
                  a béke idomítja át a vonásokat, mint a tengeri csiga a csigaházat.</p>
               <p>Noémi arcáról sugárzott a rokonszenv.</p>
               <p>- Hát emlékezik ön még rám? - kérdezé Timár, kezében felejtve az odanyújtott kis
                  kezet.</p>
               <p>- Mi önt nagyon sokat emlegettük.</p>
               <p>- Teréza mama egészséges?</p>
               <p>- Ott jön elénk.</p>
               <p>Teréza asszonyt Almira idézte elő a házikóból, hová előreszaladt a rábízott
                  puskával, amiről Teréza megtudta azt, hogy valami kedves vendég érkezett, s aztán
                  ő is elősietett a házból.</p>
               <p>Amint Mihályt meglátta, kettőzteté sietését, messziről ráismert a hajdani
                  hajóbiztosra, ki most is egy szürke kabátban, vállára vetett tarisznyával
                  közelített kunyhójához, miként hajdan.</p>
               <p>- Hozta Isten! De rég vártuk! - kiálta a nő vendége elé. - Mégis megemlékezett ön
                  rólunk! - S azzal minden ceremónia nélkül megölelte Mihályt, miközben szemébe tűnt
                  a dobasz tarisznya. - Almira! - kiálta az utána sompolygó kutyának -, fogd ezt a
                  táskát, és vidd be a házba.</p>
               <p>- Holmi sültféle van benne! - jegyzé meg Mihály.</p>
               <p>- Az-é? Hát akkor jól vigyázz rá, Almira, hogy a Narcissza ne bántsa.</p>
               <p>Ezért megint Noémi duzmadt fel.</p>
               <p>- Ah bizony, Narcissza nem oly neveletlen.</p>
               <p>Teréza asszony aztán megcsókolgatta a leányát, hogy megengesztelje. Az meg hagyta
                  magát engesztelni.</p>
               <p>- No mármost jerünk be hozzánk! - monda Teréza, bizalmasan megfogva Mihály karját.
                  - Jöjj, Noémi, te is.</p>
               <p>- Mindjárt, a kosaramat is beviszem, már teli van.</p>
               <p>Egy óriási nagy, csónaknyi, fehér vesszőkosár volt az útban, fehér lepedővel
                  leterítve az, ami benne tetézve állt. Noémi annak állt neki, hogy majd két fülénél
                  fogva fölemeli.</p>
               <p>Mihály odaugrott hozzá.</p>
               <p>- Majd én segítek bevinni, hisz az nehéz lesz.</p>
               <p>Noémi kacagott; vidám, gyermeteg, csattogó kacaj volt az, s aztán felhajtá a fehér
                  lepelt a kosár tartalmáról. Tele volt az rózsalevéllel.</p>
               <p>Hanem azért Mihály mégiscsak megfogta a kosár egyik fülét, s úgy vitték együtt a
                  nagy kosarat, tetézve rózsalevéllel, a levendulával szegélyezett úton végig.</p>
               <p>- Önök rózsavizet főznek ebből? - kérdezé Timár.</p>
               <p>Teréza odavágott a szemével Noémi szemébe.</p>
               <p>- Lám, hogy kitalál mindent.</p>
               <p>- Nálunk Komáromban is nagy divatja van a rózsavízfőzésnek. Sok szegény asszonynak
                  az a keresete.</p>
               <p>- No ugye? Hát másutt is Isten áldása a rózsa? Ez a drága szép virág, ami maga
                  elég arra, hogy az emberrel a világot megszerettesse. Aztán nemcsak gyönyörűséget
                  ád, hanem még kenyeret is. Lássa ön, tavaly rossz esztendőnk volt; a késői fagy
                  elvett gyümölcsöt, szőlőt, mindent; a nedves, hideg nyár megrontotta a méhekét;
                  baromfi, lábasjószág elhullott; a kész megtakarí­totthoz kellett volna nyúlnunk,
                  ha ki nem segített volna bennünket a rózsa. De a rózsa minden évben virágzik, az
                  mindig hű marad hozzánk. Nekünk tavaly a rózsafáink adtak enni. Háromszáz itce
                  rózsavizet főztünk, mind elvitték Szerbiába, búzát adtak érte. Óh, ti áldott szép
                  rózsáim, életadó virágaim!</p>
               <p>A kis házikó megszaporodott azóta, hogy Timár utoljára itt járt, egy aszaló lett
                  hozzá toldva, azután meg egy rózsavízfőző konyha. Abban volt a tűzhely a
                  rézüsttel, melyből csendesen hullott cseppenkint az elsőfőzet, a tűzhely mellett
                  nagy kádban a már összecsomaszolt rózsatörköly, egy széles padon pedig a friss
                  rózsaszüret, melynek elébb meg kell fülledni ott.</p>
               <p>Mihály segíté Noéminak kidönteni a nagy öblös kosár tartalmát a padra; ah az
                  részegeskedés, az dobzódás volt az illatárban.</p>
               <p>Noémi letette a fejét e puha rózsahalomra, s azt mondá:</p>
               <p>- Ah! milyen jó volna egy ilyen rózsalevél ágyban egyszer aludni.</p>
               <p>- Te bohó ! - feddé őt Teréza -, sohasem ébrednél fel többé, a rózsaillat
                  megölne.</p>
               <p>- Hát az szép halál volna.</p>
               <p>Erre aztán Teréza szemrehányást tett neki.</p>
               <p>- Hát te meg akarnál halni? Hát te itt hagynál engem, te rossz leány!</p>
               <p>Akkor aztán Noémi átkarolta az anyját, és csókolá, kérlelé.</p>
               <p>- Nem, nem, te drágám, te szerelmem. Nem téged soha. Te egyetlenem!</p>
               <p>- No hát minek tréfálsz velem így? Ugye Timár úr, nem illik egy kisleánynak így
                  tréfálni az anyjával? Egy ilyen kicsi kis leánynak, aki még tegnap bubával
                  játszott.</p>
               <p>Mihály igazat adott Terézának, hogy az bizony semmi körülmény között nem menthető,
                  ha egy fiatal leány azt mondja az anyjának, hogy valami halál nemét szépnek
                  találja.</p>
               <p>- No mármost te maradj itten, és őrizd a lombikot; vigyázz szépen, hogy kozmát ne
                  kapjon a zucsma; én megyek a konyhába vendégünknek jó lakomát főzni. Ugye, itt
                  marad ön nálunk ma egész nap?</p>
               <p>- Itt maradok ma is, holnap is, ha adnak valami dolgot, amiben segítsek. Amíg
                  dolgot adnak, addig itt maradok.</p>
               <p>- Óh! akkor itt marad ön egy hétig - szólt bele Noémi -, mert én önnek annyi
                  dolgot adok.</p>
               <p>- Óh! ugyan mi dolgot tudnál te adni Timár úrnak, te bohó? - szólt nevetve Teréza
                  asszony.</p>
               <p>- Hát a rózsaleveleket összetörni a kölyűben!</p>
               <p>- Ah! Talán nem is tudja, hogyan kell.</p>
               <p>- Hogyne tudnám? - monda Timár. - Sokszor végeztem azt odahaza az anyám
                  házánál.</p>
               <p>- Ugye, az ön anyja is olyan jó asszony volt? - kérdé Noémi.</p>
               <p>- Nagyon jó.</p>
               <p>- Ön is nagyon szerette?</p>
               <p>- Igen nagyon.</p>
               <p>- Él még?</p>
               <p>- Régen meghalt.</p>
               <p>- Hát már most önnek senkije sincs?</p>
               <p>Timár elgondolkozott, s aztán szomorúan lecsüggeszté fejét.</p>
               <p>- Senkim...</p>
               <p>...Igazat mondott...</p>
               <p>Noémi részvevő szánalommal tekinte Mihály szemébe e szókra: „senkim sincs”. -
                  Veszedelmes szó az!</p>
               <p>Mihály észrevette, hogy Teréza asszony megáll az ajtóban, s látszik rajta, hogy
                  menne is, nem is. Valamit gondolt ki hirtelen.</p>
               <p>- Tudja mit, Teréza mama? Ne menjen most a konyhába az én kedvemért friss
                  estebédet főzni; hoztam én a tarisznyámban annyi mindenfélét, hogy csak fel kell
                  hozzá teríteni, mindannyian megelégszünk vele.</p>
               <p>- De hát ki gondoskodott önről? - kérdezé Noémi. - Ki látta el útravalóval?</p>
               <p>- Fabula János uram biz az.</p>
               <p>- Ah! az a derék kormányos! Ő is itt van?</p>
               <p>- A hajót tölteti a túlsó parton.</p>
               <p>Teréza asszony is észrevette, hová gondolt Timár; de ő sem maradt mögötte a jó
                  szív kimutatásában. Be akarta bizonyítani, hogy ő meg nem félti tőle Noémit.</p>
               <p>- Nem úgy lesz az. Majd én ügyelek a konyhára is, a kazánra is, te pedig, Noémi,
                  addig vezesd körül a szigeten Timár urat, hadd lássa meg, minő változások
                  történtek azóta itten!</p>
               <p>Noémi szófogadó leány volt; ellenmondás nélkül szokta tenni, amit az anyja mondott
                  neki. Feje körül köté tarka török selyemkendőjét, ami olyan kedves keretül szolgál
                  az arcának. Timár megismerte benne egykori ajándékát.</p>
               <p>- A viszontlátásig, kedves! - A viszontlátásig! - mondák egymásnak az anya és
                  leány, egymást megcsókolva. Úgy látszik, hogy ők, valahányszor valamelyik a házból
                  kimegy, mindig úgy szoktak egymástól búcsút venni, mint akik messze földre
                  távoznak, s mikor egy óra múlva összejönnek, megint úgy ölelkeznek, csókolóznak,
                  mint akik esztendők óta nem látták egymást. De hiszen szegényeknek senkijük
                  sincsen, csak ők ketten egymásnak.</p>
               <p>Noémi még egy kérdő tekintetet vetett anyjára, Teréza a fejével inte neki, amivel
                  azt mondta, hogy „menj!”.</p>
               <p>Azzal megindult Noémi és Timár a szigetet végigjárni.</p>
               <p>Az út olyan szűk, hogy közel kellett egymáshoz maradniok; hanem Almirának volt
                  annyi esze, hogy a nagy fejével odafurakodjék közéjük, s természetes válaszfalat
                  képezzen közöttük. A kis szigeten három év óta ismét nagyot haladt a tenyészet. A
                  mívelő kéz nyomai végigterjedtek egész a csúcsáig. Járható út volt vágva a sűrű
                  geszten keresztül; az ősbozót ki volt irtva a szálas pagony alul, melynek jegenyés
                  fái oly vastagra nőttek már, hogy két ember át nem érte; a vad csemeték mind be
                  voltak már ojtogatva nemes gyümölcsökkel; a törpe alanyból mester­séges sövényeket
                  alakított a műértő kéz; ahol a gyümölcsös végződött, összefont eleven sövény zárta
                  el a ligetet, s azon túl volt elkerítve a füves rét, hol kecskék és bárányok
                  legelésztek; egy kis fehér báránykának piros szalag volt a nyakára kötve, az
                  bizonyosan Noémi választottja.</p>
               <p>Mikor meglátták a legelésző állatok a leányt, odaszaladtak eléje, s valami
                  üdvözlést bégettek, amit ő megértett; s aztán elkísérték, míg a mező túlsó széléig
                  haladt Timárral, hol egy másik eleven sövény következett.</p>
               <p>Azon túl látszott egy gyönyörű diófaliget, roppant vastag, ép terebély fákból;
                  miknek félöles átmérőjük mellett oly sima volt a héjuk, mint a selyem.</p>
               <p>- Nézze ön - szólt Noémi -, ezek a diófák anyámnak legnagyobb büszkesége. Csak
                  tizenöt évesek. Egy évvel fiatalabbak, mint én.</p>
               <p>És az oly természetesen volt mondva.</p>
               <p>A diófapagonytól jobbra süppedékes volt a sziget talaja. Emlékezett arra Timár,
                  hogy mikor legelőször itt járt, ezen törtetett keresztül; most vízinövények, sárga
                  liliom s nagy gyöngyvirág alakú fehér virágok lepték el azt a lapályt, s a közepén
                  két gólya állt csendesen elmerülve a természet szemléletében.</p>
               <p>Timár kinyitá a sövényen túl vezető ajtót is; kedves emlék volt neki e félvadont
                  újra láthatni. Azonban úgy vette észre, mintha vezetőnője valami félelmet árulna
                  el e helyen.</p>
               <p>- Önök is oly egyedül vannak még mindig e szigeten? - kérdé Timár.</p>
               <p>- Ketten egyedül. Rendes időkben, vásárok alkalmával eljönnek, akik cserélni
                  akarnak; s télen át favágók jönnek ide, kik nekünk az irtásnál segítenek;
                  fizetésbe veszik át azt a fát, amit kivágnak. Más egyéb munkát könnyen meggyőzünk
                  magunk.</p>
               <p>- Pedig a gyümölcstermelés sok fáradsággal jár, különösen a hernyók miatt.</p>
               <p>- Óh, azzal minekünk nincsen nagy bajunk, azt a munkát megkönnyítik nekünk ezek a
                  mi barátaink, akik idefenn énekelnek a fákon. Látja ön a bokrokban azt a sok
                  fészket? Azok mind a mi napszámosainkkal vannak tele. Itt nem bántja őket senki, s
                  ők azt nekünk nagyon jól megszolgálják. Hallja ön, hogy énekelnek?</p>
               <p>A liget valóban zengett a paradicsomi hangversenytől: estefelé minden madár siet a
                  fészkére, s akkor legbeszédesebb; közbe a kakukk nem győzi az erdők óráját verni,
                  s a rigó görög verseket fütyöl.</p>
               <p>Egyszerre nagyot sikoltott Noémi, s ideges rémülettel kapott a szívéhez: elsápadva
                  tántorodott vissza, úgyhogy Timár kötelességének tartotta kezét megfogni, hogy el
                  ne essék.</p>
               <p>- Mi az?</p>
               <p>Noémi eltakarta az arcát, s mint egy gyermek, félig nevetve, félig sírva az undor
                  és a panasz hangján mondá:</p>
               <p>- Nézze ön, ott jön...</p>
               <p>- Mi jön?</p>
               <p>- Az ott ni!</p>
               <p>Hát biz az egy tekintélyes nagy varangyos béka volt, aki csendesen lépegetve
                  mászott végig a fűben; fél szemével a közeledőket kémlelve, s készen tartva magát
                  akkorát ugrani szükség esetén, hogy a legközelebb levő vízárokban eltűnhessen.</p>
               <p>Noémi szaladni sem bírt előle, úgy meg volt rémülve.</p>
               <p>- Hát ön fél a békától? - kérdezé tőle Timár.</p>
               <p>- Irtózom tőle. Meghalok, ha egy rám talál ugrani.</p>
               <p>- Ilyenek a leányok. A cicát szeretik, mert az szépen tud hízelkedni, a békától
                  pedig irtóznak, mert az olyan rút. Pedig lássa ön, ezek minekünk éppen olyan jó
                  barátaink, mint a madarak. Ez a megvetett, ez az irtózott állat a kertészeknek a
                  legfőbb szövetségese. Ön tudja azt, hogy olyan lepkék, bogarak, hernyók is vannak,
                  amik éjjel jönnek elő. Éjjel minden énekesmadár alszik, s nem véd minket. De
                  előjön földhasadékaiból az undok béka, s a sötétben harcol a mi ellenségeinkkel.
                  Ez emészti el az éjjel járó hernyókat, lepkéket, az esőférget, a cserebogár
                  bábjait, a gyümölcsfapusztító csigákat. Gyönyörű azt elnézni, ahogy a béka
                  vadászik a bogarakra. Maradjon ön csendesen - nézze csak, ez a rút varangy nem
                  azért csúszik ott a fűben, hogy önt megrémítse. Távol van tőle. Szelíd, jó
                  lelkiismeretű állat ez, aki önt nem tekinti ellenségének. Nézze ön, amott legyez a
                  szárnyaival egy kék bogár, a legvesze­delmesebb rovar a pagonyban, ez a fafúró,
                  aminek egyetlen hernyója elég egy fiatal fát megölni. Ez a mi ripacsos barátunk
                  azt szemelte ki magának. Ne zavarjuk meg. Nézze, most összehúzza magát, ugráshoz
                  készül; vigyázzon oda. Most nagyot ugrik, hosszú nyelvét sebesen kiölti: a
                  fadarázs el van nyelve, csak a szárnyai állnak ki a varangy szájából. No, ugye,
                  hogy nem megutálni való állat ez a mi jó barátunk azért, hogy a csuhája olyan
                  kopott?</p>
               <p>Noémi kedvtelten csapta össze a kezeit, s már nem borzadt a varangytól annyira.
                  Engedte Mihálynak, hogy megfogja a kezét, s odavezesse a vízpartra, és magyarázza
                  neki, milyen elmés állatok azok a békák, mennyi tréfa lakik bennük, milyen
                  rendkívüliségeik vannak. Beszélt neki az égszínkék szurinámi békáról, minőt a
                  porosz király egyet négyezerötszáz talléron vett meg; azután a világító békáról,
                  mely éjjel villó fényt terjeszt maga körül, szeret a házakba belopózni, a gerendák
                  közé elbújik, s éjjel kegyetlenül énekel; Brazíliában sokszor az operaházban
                  elnyomja az énekeseket és a zenekart, mikor rákezdi a sok világító béka a
                  színházban a maga nótáját.</p>
               <p>Noémi most már nevetett a borzasztó ellenség fölött. A nevetés már fele út a
                  gyűlölés és megszeretés között.</p>
               <p>- Csak olyan rútul ne kiáltanának!</p>
               <p>- De lássa ön, ez az ő kiáltásuk az ő hízelkedő szavuk hölgyeikhez: a békának csak
                  a hímje tud szólni, a nője néma. A békahím egész éjen át azt mondja a maga
                  párjának: óh mi szép vagy! óh! mi bájos vagy! Hát lehet-e gyöngédebb lényt
                  képzelni a világon, mint a béka?</p>
               <p>Noémi már kezdte érzékenyül venni a dolgot.</p>
               <p>- Azután a béka tudós állat is. Lássa ön, a levelibéka megérzi az időjárást; mikor
                  esős idő jön, azt előre sejti; olyankor hangot ád, s feljön a vízből; ha
                  szárazságot érez, akkor lemegy a vízbe.</p>
               <p>- Ah! - Noémi kíváncsi kezdett lenni.</p>
               <p>- Mindjárt fogok egyet! - ajánlkozék Timár. - Itt hallok egyet brekegni a
                  mogyoróbokron. - S nemsokára visszatért, két tenyere között fogva a foglyul esett
                  martalékot.</p>
               <p>Noémi reszketett és hevült; arca hol elpirult, hol elhalványult.</p>
               <p>- No nézzen ön ide! - szólt hozzá Timár, tenyereit félig szétnyitva. - Hát lehet
                  ennél kedvesebb állatot képzelni? Olyan szép zöld, mint a fű, apró lábacskái
                  olyanok, mint egy miniatűr emberkéz. - Hogy piheg a szíve! Hogy néz ránk azokkal
                  az okos fekete szép szemeivel, amiket aranykarika fog körül. Ő nem fél tőlünk.</p>
               <p>Noémi a kíváncsiság és félelem tétovázásával nyújtá felé repeső kezét, s meg csak
                  visszakapta.</p>
               <p>- No fogja meg ön. Nyúljon hozzá. Ez a legártatlanabb lény a világon. Tartsa a
                  tenyerét.</p>
               <p>Noémi félve is, nevetve is tartá oda a tenyerét, de nem a békára nézett, hanem
                  Mihály szemeibe, s megrezzent, midőn az a hideg állat legelőször érintkezett
                  visszaborzadó idegeivel. Hanem azután egyszerre jókedvűen nevetett, mint a
                  gyermek, aki sokáig fél a vízbe menni. S aztán úgy örül, ha benne van.</p>
               <p>- No lássa ön, hogy meg sem mozdul a kezében: egészen jól találja ott magát. Majd
                  elvigyük haza, egy befőttesüvegbe vizet teszünk, abba kis lajtorját faragunk, a
                  fogoly békát beleeresztjük, s az feljön a létrafokon, ha esőt érez. Adja ide, majd
                  én viszem.</p>
               <p>- Nem, nem! - mondá Noémi. - Nálam marad. Én viszem haza.</p>
               <p>- De hát akkor szorítsa össze a markát, hogy el ne ugorjék. Hanem gyöngéden. S
                  mármost térjünk vissza, mert harmatos kezd lenni a fű.</p>
               <p>Azzal visszatértek a házhoz; Noémi előreszaladt, s messziről kiabált az
                  anyjának:</p>
               <p>- Anyám, anyám! Nézd, mit fogtunk. Szép madarat.</p>
               <p>Teréza mama bölcs szigorral feddé a lyánt.</p>
               <p>- Te tudod, hogy a madarat nem szabad elfogni.</p>
               <p>- De ez igen szép madár; Timár úr fogta; nekem adta; nézd csak, nézz csak ide a
                  markomba.</p>
               <p>Teréza asszony összecsapta a kezeit, mikor a zöld levelibékát meglátta Noémi
                  kezében.</p>
               <p>- Nézd, hogy pislog a szép szemeivel! - szólt Noémi ragyogó arccal. - Eltesszük
                  üvegbe, majd fogunk neki legyeket, s ő nekünk időt fog jóslani. Óh! te kedves, óh!
                  te kedves kis jószágom!</p>
               <p>S gyöngéden arcához simogatá a kis levelibékát.</p>
               <p>Teréza ámulva fordult Timárhoz.</p>
               <p>- Uram, ön bűvész. Még tegnap ezt a leányt ki lehetett volna kergetni a világból
                  egy ilyen állattal...</p>
               <p>Noémi pedig egészen enthuziálva volt a békák iránt; amíg az asztalt a verandán az
                  estebédhez megteríté, egész batrachológiai értekezést tartott Teréza mamának
                  azokból a tudományokból, amiket Timártól hallott, hogy a békák milyen hasznos
                  állatok; milyen okos, tréfás, mulatságos teremtések; nem igaz, amit rájuk fognak,
                  hogy mérget fecskendenek magukból, hogy az alvó embernek a szájába másznak, hogy a
                  teheneket kiszopják, hogy ha pókot tartanak föléjük, mérgükben szétpukkadnak: ez
                  mind paraszt rágalom. Ők a mi leghívebb barátaink, akik éjszaka körülöttünk
                  virrasztanak; azok a sűrű apró lábnyomocskák, amikkel tele van a simára sepert
                  porond a ház körül, mind az ő éjjeli patrolírozásuknak megnyugtató tanújele;
                  azoktól hát félni hálátlanság.</p>
               <p>Timár azalatt fűzvesszőkből pici hágcsót faragott a zöld hátú meteorolog számára,
                  akit egy széles szájú, félig vízzel telt üvegbe helyezett el, felül lekötve
                  papírral az üveg száját, s a papíron egy szellentyűt szakítva, amin keresztül
                  legyeket lehessen bebocsátani a fogoly próféta számára. Az természetesen lehúzta
                  magát a víz fenekére, s nem kellett neki se légy, se énekszó; Noémi pedig örült
                  neki, hogy eszerint tartós jó idő lesz.</p>
               <p>- No uram - monda Teréza asszony, midőn az estebédet kihozta a kis asztalkára,
                  mely mellett hárman helyet foglaltak -, ön nemcsak nagy csodát követett el
                  Noémivel, hanem nagy jót is tett vele. Paradicsom volna a szigetünk, ha Noémi úgy
                  nem félt volna a békáktól; de ha egyet meglátott, elsápadt, s a hideg lelte
                  féltében. Arra pedig, hogy a kerített sövényen túlmenjen, ahol az ingoványban az a
                  tömérdek béka kuruttyol, semmi emberi hatalom rá nem bírta volna venni. Most ön új
                  embert csinált belőle, s visszaadta őt az otthonának.</p>
               <p>- Kedves otthon - jegyzé meg Timár.</p>
               <p>Teréza nagyot sóhajtott.</p>
               <p>- Miért sóhajtottál olyan nagyot? - kérdezé Noémi.</p>
               <p>- Tudod te azt jól.</p>
               <p>Tudta azt Timár is jól, kinek szólt az a sóhaj.</p>
               <p>Noémi vissza akarta vinni a beszélgetést a mulatságosabb tárgyra.</p>
               <p>- Azóta borzadtam én oly nagyon a békáktól, amikor egy rettenetes nagy
                  kenyérhéjszínű békát vert föl egyszer előttem egy rossz fiú. Aztán azt mondta,
                  hogy ezt ökörbékának híják; ha ennek árvacsalánnal megverik a hátát, úgy bömböl,
                  mint az ökör. És aztán megverte árvacsalánnal azt a szegény állatot; és arra az
                  elkezdett oly kínosan bőgni, hogy én azt soha el nem felejtem, mintha egész
                  nemzetségét bosszúra hívta volna fel ellenünk, és egész alakját belepte a fehér
                  tajték. Azóta azt képzeltem mindig, hogy az egész nemzetsége azért csúsz, mász,
                  ólálkodik körülöttem, hogy mérgével lefecskendjen. Az a rossz fiú pedig úgy
                  nevetett, mikor az állat ezt a kísértetes jajgatást hallatá.</p>
               <p>- Ki volt az a rossz fiú? - kérdezé Mihály.</p>
               <p>Noémi némán intett a kezével elvetőleg. Timár kitalálta a nevet; Teréza asszonyra
                  nézett; az helyeslőleg inte fejével. Ők már ki tudták találni egymás
                  gondolatait.</p>
               <p>- Nem volt itt azóta? - kérdezé Mihály.</p>
               <p>- Óh! Minden évben eljön, és egyre gyötör. Most már kitalálta a módját, hogyan
                  fosztogasson ki. Dereglyét hoz magával, s hogy pénzt nem tudok neki adni, elvisz
                  mézet, viaszkot, gyapjút, aztán eladja. Én odaadom neki, csak hogy meneküljek
                  tőle.</p>
               <p>- Az idén még nem volt itt - monda Noémi.</p>
               <p>- Óh! ez az ember nem vész el. Mindennap várom, hogy itt lesz.</p>
               <p>- Bárcsak most jönne el! - monda Noémi.</p>
               <p>- Miért? te kis bohó.</p>
               <p>Noémi arca egy percre kigyulladt.</p>
               <p>- Csak. Én szeretném.</p>
               <p>Timár pedig azt gondolá magában, hogy ezt a két embert milyen boldoggá lehetne
                  tenni egyetlenegy szóval.</p>
               <p>Ő még fösvénykedett azzal a szóval, mint a gyermek, aki valamely kedvenc ételéhez
                  jutott, s elébb csak a morzsákat szedegeti fel belőle.</p>
               <p>Valami arra ösztönzé; hogy egészen élje bele magát ezeknek a szigetlakóknak az
                  örömeibe és bajaiba.</p>
               <p>Az estebéd el lett költve, a nap lealkonyodott, gyönyörű, csendes, meleg tavaszi
                  est szállt alá. Az egész ég egy átlátszó aranyharang. Egy levél sem mozdul a
                  fákon.</p>
               <p>A két hölgy vendégével egy falépcsőn fölment a téveteg szikla tetejére. Onnan
                  messze ellehetett látni: a fák tetején, a nádason túl, ki a Dunára.</p>
               <p>A sziget úgy terült el alant, mint egy tündér tengerfolt, melynek minden hulláma
                  más színű: rózsapiros az almafa, vérvörös a barack új sarjaitól, aranysárga a
                  nyár, fehér a körtefa és rézzöld a szilvafák hullámzó teteje; közülök, mint egy
                  égő kúp, emelkedik ki a lángrózsával befuttatott szikla, melynek tetején sűrű
                  bozótot képezett a cserjévé aggott levendula.</p>
               <p>- Gyönyörű! - szólt Timár elragadtatva a méla tájképtől.</p>
               <p>- De akkor lássa ön majd meg - szólt Noémi hévvel -, mikor nyáron a rózsa helyett
                  a sarkantyúvirág futja be végig ezt a sziklát, mintha aranyba volna öltöztetve; ez
                  a levendula pedig itt fenn virágzik fölötte, mint egy kék koszorú.</p>
               <p>- Eljövök, és látni fogom! - monda Timár.</p>
               <p>- Igazán? - A leány örömtelten nyújtá kezét Mihálynak, s ez érezé a forró
                  szorítást, minőt még nő kezétől soha nem érezett.</p>
               <p>Azután odaborult Noémi Teréza vállára, karjait nyaka körül fonva.</p>
               <p>Mély, emberhangtalan nyugalom volt a természetben. Csak a millió béka egyhangú
                  zenéje tartá ébren a leszálló árnyékos éjt. Az eget két, keletről szétsugárzó
                  küllő két részre osztá. Az egyik része mélykék volt, a másik opálszínű. Még a
                  derült ég is meg tud hasonlani önmagával.</p>
               <p>- Hallod, mit zengnek a békák? - suttogá Noémi Terézának. - Tudod, mit mondanak
                  ilyenkor? „Óh, mi kedves vagy! Óh, mi édes vagy!” Ezt mondják egész éjjel. Óh, te
                  kedves! Óh, te édes!</p>
               <p>És ugyanannyiszor megcsókolá anyját.</p>
               <p>Mihály elfeledve önmagát és az egész világot, állt ott a sziklatetőn, két kezét
                  egymásba fogva. Az újhold ott csillámlott a jegenyefák rezgő levelei között. Most
                  tiszta ezüst volt a színe.</p>
               <p>Valami csodaszerű új érzés lepte el a férfi szívét. Vágy volt-e az vagy félelem?
                  Emlékezés-e, mely riaszt, vagy remény, mely csalogat? Keletkező öröm vagy haldokló
                  bánat? Istenhez, emberhez vagy állathoz közelítő érzés? Ösztön vagy sejtelem?
                  Holdkór vagy tavaszi gerjelem, ami meglep fát, füvet, meleg és hideg vérű
                  állatot?</p>
               <p>Így bámult akkor is a lehanyatló holdba, mikor az az elsüllyedt hajóig veté
                  hullámzó visszfényét. Öntudatlan gondolatai beszéltek a delejárasztó
                  kísértetfénnyel, és az vissza hozzájuk.</p>
               <p>„Mégsem értesz? Majd holnap visszajövök, akkor megértesz!”</p>
               
            </div>
            <div type="chapter">
               <head>A PÓK A RÓZSÁK KÖZÖTT</head>
               <p>Hanem hát dolog után élő embereknek nem sok idejük van onnan a sziklatetőről a
                  holdvilágba bámulni s a természet szépségeiről elmélkedni; hazatérő birkák,
                  kecskék várják, hogy tejüket átadják a gazdasszonynak; a fejés Teréza asszony
                  dolga; füvet sarlózni a tejelőknek Noémi kötelessége. Timár aztán az akolajtónak
                  vetve vállát, folytatja a beszélgetést, rágyújtva a pipára, mint mikor
                  parasztlegény udvarol parasztleánynak.</p>
               <p>Végre még éjszakára egyszer feltöltik a lefőtt rózsavizet az üstbe; s azután
                  nyugodni mennek.</p>
               <p>Timár a méhest kérte magának alvóhelyül, oda Teréza asszony friss szénából vetett
                  neki fekhelyet, Noémi igazította a feje alját, nem is kellett neki sok ringatás.
                  Amint letette a fejét, elnyomta az álom, s egész éjjel arról álmodott, hogy
                  kertészlegénynek állt be, s rózsavizet főz tengerszámra.</p>
               <p>Mikor fölébredt, már bizony magasan járt a nap. Jól elalhatott. A méhek teljes
                  munkájukban zsongtak már körülötte. Hogy valaki járt itt már reggel, azt
                  tapasztalá abból, hogy fekhelye mellé oda volt készítve a reggeli férfitoaletthez
                  való minden szerszám, amit táskájában magával hozott. Mert a szegény szánandó
                  férfi, ki az állát borotválni szokta, szerencsétlenné van téve arra a napra,
                  amelyen nem borotválkozhatott meg. Azért nagy figyelem, ha rossz sorsát gyöngéd
                  gondoskodással enyhíteni törekszenek, mikor idegen háznál száll meg, s aztán
                  reggelre kelve nyugtalanul keresi, hogy hol kaphatna egy falatnyi szappant, egy
                  maroknyi meleg vizet meg egy csipetnyi tükröt, amiből saját magára torzképeket
                  hunyorgasson; mert az az átkozott szakálltarló, mint ezer lelkiismeret-szúrás,
                  nyugtalanítja a kedélyét. Milyen boldog aztán, ha áteshetett rajta, s állát
                  gyöngéden végigsimíthatja.</p>
               <p>Mire elkészült, a hölgyek már kész reggelivel várták, friss tejjel és vajjal, s
                  azután kezdődött a napi munka, a rózsaszüret.</p>
               <p>Mihály kívánságához képest a rózsatörő külyűhöz jutott, Noémi a letépett
                  rózsafejekről szedte le a leveleket, Teréza asszony az üsttel foglalkozott.</p>
               <p>Timár beszélt Noéminak a rózsákról. Nem azt beszélte neki a rózsákról, hogy azok
                  milyen nagyon hasonlítanak az ő piros orcáihoz, amiért Noémi bizonyosan kinevette
                  volna, hanem elmondta neki, amit utazásaiban tapasztalt a rózsák felől; tanulságos
                  dolgokat, amikre Noémi nagyon figyelt, s amikért Timárt még magasabbra kezdte
                  becsülni. Fiatal, ártatlan lyányoknál még a tudós, okos embernek nagy előnye
                  van.</p>
               <p>- Törökországban a rózsavizet az ételhez, italhoz is használják. Ott is egész
                  erdőszámra termesztik a rózsát. Olvasót is készítenek belőle. Az összetört
                  leveleket golyómintában összesajtolják. Ezért nevezik az olvasót rózsakoszorúnak.
                  De van a keleten egy igen szép rózsafaj, amiből a rózsaolajat nyerik: ez a
                  balzsamrózsa; magas, kétöles fának nevelik ott, aminek ágait egész csoportokban
                  vonják alá a hófehér virágok. Ezeknek az illata felülmúlja a rózsáét; mikor a
                  leveleit vízbe vetik, s a napra kiteszik, rövid idő múlva a víz színe szivárványos
                  lesz az olajtól, amit a levelek kibocsátottak. Éppen ilyen az örökzöld rózsa is,
                  mely télen át sem hullatja el a leveleit. A ceyloni rózsa, a Rose del Rio sárgára
                  festi a hajat és szakállt, mégpedig oly tartósan, hogy évekig el nem veszti a
                  színét; ezért egész kereskedést űznek a keleten a szárított leveleivel. A moggori
                  rózsa levele pedig mámorít, az illatától oly ittassá lesz az ember, mintha bort
                  ivott volna. A vilmorin rózsának van egy bogara, mely ha azt megszúrja, ökölnyi
                  nagyságú bozontok nőnek tőle a virágai helyén. Az ilyen rózsagubancokról azt
                  tartják, hogy a síró gyermek feje alá téve, azt édesen elaltatja.</p>
               <p>- Ön mind járt azokon a helyeken, ahol ezek otthon vannak? - kérdezé Noémi.</p>
               <p>- Óh! igen, én sok messze földet beutaztam. Voltam Bécsben, Párizsban,
                  Konstantinápolyban.</p>
               <p>- Messze vannak azok ide?</p>
               <p>- Ha az ember elindulna gyalog, harminc nap alatt érne Bécsbe, negyven nap alatt
                  Konstantinápolyba.</p>
               <p>- De ön hajóval járt ott.</p>
               <p>- Az még hosszabb út, mert útközben terhet kellett felszedni.</p>
               <p>- Kinek a számára?</p>
               <p>- A gazdámnak, aki küldött.</p>
               <p>- Önnek most is Brazovics úr a gazdája?</p>
               <p>- Ki mondta azt önnek?</p>
               <p>- A kormányos, mikor itt jártak.</p>
               <p>- Már nem az, mert meghalt.ű</p>
               <p>Most Teréza kiálta közbe hevesen.</p>
               <p>- Meghalt! Tehát meghalt! És felesége? És leánya?</p>
               <p>- Minden vagyonukat elveszték az ő halálával.</p>
               <p>- Ah! Igazságos Isten! Hát beteljesítéd rajtuk?</p>
               <p>- Anyám! Jó anyám! - szólt szelíd, kérlelő hangon Noémi.</p>
               <p>- Uram! Amit már önnek elmondtam, ahhoz még tudja meg azt is, hogy mikor bennünket
                  az a végveszedelem ért, mikor hiába könyörögtem Brazovicsnak, hogy ne tegyen
                  bennünket végképpen koldusokká, akkor azt gondoltam, hogy ennek az embernek van
                  neje, gyermeke, odamegyek, könyörögni fogok a nőnek: az megért, az megszán.
                  Karomra vettem gyermekemet, s égető hőségben felutaztam Komáromba. Felkerestem az
                  ő pompás emeletes házukat. Ott vártam künn a folyosón, nem eresztettek be. Végre
                  előjött az asszony ötesztendős leányával. Én lábaihoz borultam, Isten nevére
                  kértem, szánjon meg, és legyen szószólóm férje előtt. És akkor amaz asszony
                  megfogta a karomat, és letaszított a lépcsőn. Én két karommal gyermekemet védtem,
                  hogy estemben őneki ne legyen baja; és amellett saját fejemet bele­ütöttem abba az
                  oszlopba, ami a lépcsőboltot tartja. Itt a sebhely a homlokomon most is. És az
                  ötéves gyermek odafenn úgy kacagott utánunk, mikor sántikálva odább menni látott,
                  és gyermekemet sírni hallotta. Azért most azt mondom, hogy hozsánna! És áldott
                  legyen a kéz, mely őket is letaszította azon a lépcsőn, amelyen engem
                  levertek!</p>
               <p>- Óh! anyám, ne beszélj így!</p>
               <p>- Nyomorúságra jutottak hát? A szemétre kerültek hát? A cifra, dölyfös had!
                  Rongyban járnak, ugye? És hiába koldulnak régi ismerőseik ajtaján, ugye?</p>
               <p>- Nem, asszonyom - szólt Mihály -, akadt, ki pártul fogta őket, ki gondoskodik
                  róluk.</p>
               <p>- Az őrült! - kiálta fel, indulattól felgerjedten, Teréza. - Mit áll útjába a
                  sorsnak? Hogy meri házába fogadni az átkot, mely őtet is megrontja?</p>
               <p>Noémi odaszökött anyjához, s mindkét kezével befogta a száját. Azután meg
                  odaborult a keblére, s csókjaival zárta le ajkait.</p>
               <p>- Nem, te! Nem, te kedves! Ne szólj úgy! Ne átkozódjál! Én nem szeretem azt tőled
                  hallani. Vond vissza. Hadd csókolom le szádról ezeket a rossz szavakat.</p>
               <p>Teréza magához tért Noémi csókjaitól.</p>
               <p>- Ne félj! ne félj, te kis bohó! - szólt fejét megsimogatva. - Üres beszéd az
                  átkozódás. Csak régi rossz babonás szokás az nálunk vénasszonyoknál. Nincs arra
                  gondja az Istennek, hogy a megtaposott férgek átkait feljegyezgesse, s tartogassa
                  bosszúállás napjáig. Nem fog meg az én átkom senkit.</p>
               <p>Timár gondolá magában: „engem már meg is fogott; én vagyok az az őrült, ki őket
                  házamhoz fogadtam”.</p>
               <p>Noémi vissza akarta vinni a beszédet a rózsákra.</p>
               <p>- Mondja ön nekem, hogyan lehetne kapni olyan moggori rózsát, aminek az illata
                  mámorít?</p>
               <p>- Ha akarja ön, én hozok önnek olyat.</p>
               <p>- Hol terem az?</p>
               <p>- Brazíliában.</p>
               <p>- Messze van az?</p>
               <p>- A földnek a túlsó oldalán.</p>
               <p>- Oda tengeren kell menni.</p>
               <p>- Hat hónapig folyvást tengeren.</p>
               <p>- S miért kell önnek odamenni?</p>
               <p>- Üzlet miatt, meg hogy önnek moggori rózsát hozzak.</p>
               <p>- Inkább ne hozzon ön nekem moggori rózsát.</p>
               <p>Noémi elhagyta a konyhát, s Mihály észrevette, hogy a leány szemei könnyeznek.</p>
               <p>Noémi azután nem is jött vissza a szeszfőzdébe, csak mikor a kosara megtelt
                  rózsalevéllel; azt mindannyiszor kiönté a gyékényre, hol az egész halmot
                  képezett.</p>
               <p>Délig a tegnap megérett rózsazucsma ki lett főzve, ebéd után Teréza asszony azt
                  mondá vendégének, hogy ma nem lesz több dolog, ráérnek a szigetet körüljárni. Az
                  ilyen messze földet bejárt utazó tán tanácsot is adhat a szigetlakóknak, mi
                  növényeket lehetne haszonnal meghonosítaniok kis édenükben.</p>
               <p>Almirának megparancsolta Teréza asszony, hogy „te itthon maradsz addig, s őrzöd a
                  házat, ide lefekszel a veranda elé, és innen meg nem mozdulsz”.</p>
               <p>Almira megértette azt, és akként cselekedék. Mihály a két hölggyel a sziget
                  pagonyaiba távozott. Alig tűntek el, midőn Almira nyugtalanul kezdte a füleit
                  emelgetni, s bosszúsan mormogott magában. Valamit érzett.</p>
               <p>Kedvetlenül rázta a fejét. Fel-felállt, meg csak lefeküdt.</p>
               <p>Valami férfihang kezdett egy német nótára, aminek ez volt a refrénje: „Sie trägt,
                  wenn ich nicht irre, ein schwarzes Camisol.”</p>
               <p>Az, aki a part felől közelít, bizonyosan azért énekel, hogy a házlakókat
                  figyelmeztesse. Fél a nagy kutyától.</p>
               <p>Az pedig még csak nem is ugat.</p>
               <p>A közeledő kibukkan az utat árnyazó rózsalugasok közül.</p>
               <p>Ő az. Krisztyán Tódor.</p>
               <p>Ezúttal divaturacsnak van öltözve, sötétkék frakkja van sárga gombokkal;
                  felsőkabátja a karjára vetve.</p>
               <p>Almira meg sem moccan közeledtére. Almira philosoph. Így okoskodik: mikor én ezt
                  az embert nagyon megtámadom, akkor mindig az következik, hogy engem kötnek meg,
                  nem ezt az embert. Jobb lesz tehát, ha a véleményemet felőle magamnak tartom, és
                  fegyveres semlegességben maradva, nézem, hogy mit csinál.</p>
               <p>Tódor bizalmasan fütyörészve közelít a nagy fekete ellenséghez.</p>
               <p>- Szervusz! Almira, kedves Almira. Ide, ide, kedves kutyácskám. Hát hol vannak az
                  asszonyaid? Ugass egyet a kedvemért, kérlek! Hol van a kedves Teréza mama?</p>
               <p>Almira nem volt feleletre bírható.</p>
               <p>- Szép kis Almira, nézd, mit hoztam neked. Egy darab sültet. Nesze, vedd el. No
                  hát nem kell? Azt hiszed, meg van mérgezve. Ah! de bohó vagy. No edd meg, szép
                  Almira.</p>
               <p>Almira pedig oda sem szagolt a lába elé vetett sülthöz, amíg egyszer Narcissza oda
                  nem sompolygott (a macska nem bír oly erős karakterrel). Akkor aztán megharagudott
                  Almira, nekiállt egy nagy lyukat kaparni a földben; abba beletemette a sültet,
                  ahogy szokták előre gondoskodó ebek a megmaradt fölösleget szűkebb napokra
                  eltakarítani.</p>
               <p>- Héj, milyen gyanakodó ez a fenevad! - mormogá magában Tódor. - No hát szabad
                  bemennem a házba?</p>
               <p>De már az nem volt szabad.</p>
               <p>Azt sem adta tudtul szóval Almira, csak az ínyét húzta fel egy kicsit, s
                  megmutatta Tódornak, hogy milyen szép fehér fogakkal rendelkezik.</p>
               <p>- Ejh, te bolond. Csak meg ne harapj. Hát hol vannak az asszonyok? Talán a
                  szeszfőzdében?</p>
               <p>Tódor oda is elment, benézett; nem talált senkit. A párolgó rózsavízbe belemosta
                  az arcát meg a kezeit; jólesett neki, hogy összepiszkolhatta egy egész napi
                  fáradság terményét.</p>
               <p>Hanem aztán mikor ki akart jönni a szeszfőzdéből, úgy találta, hogy el van állva
                  az útja. Almira most már a főzde ajtaja elé feküdt, s onnan vicsorgatá fogait a
                  kijönni akaróra.</p>
               <p>- No, most meg már nem eresztesz ki? Ejnye, de goromba vagy. Jól van hát, no.
                  Megvárom itten, míg előjönnek az asszonyok. Én is ráérek pihenni.</p>
               <p>Azzal végigfeküdt a Noémi által szedett friss rózsalevélhalmazban.</p>
               <p>- Ejh, de jó ágyra tettem most szert! Lucullusi egy fekhely. Hahaha!</p>
               <p>A hölgyek visszatértek Mihállyal a sziget belsejéből.</p>
               <p>Teréza meglepetve látta, hogy Almira nem a veranda előtt fekszik, hanem a
                  szeszfőzde ajtaját őrzi.</p>
               <p>- Mi van ott, Almira?</p>
               <p>Tódor, amint Teréza hangját meghallotta, egy jó tréfát gondolt ki, eltemette magát
                  egészen a tömérdek rózsalevél közé, hogy nem látszott ki belőle; s mikor aztán
                  Noémi betekintett a konyha ajtaján e szóval: „mi van itt, Almira?”, akkor
                  kiemelkedék vigyorgó arcával a rózsahalmaz közül.</p>
               <p>- A te kedves egyetlen vőlegényed van itt, szép Noémi!</p>
               <p>Noémi nagyot sikoltva tántorodott vissza.</p>
               <p>- Na mi az? - kérdé az odasiető anya.</p>
               <p>- A rózsa közt... - hebegé Noémi.</p>
               <p>- Mi van a rózsa közt? Egy pók?</p>
               <p>- Igen. Egy pók...</p>
               <p>Tódor nevetve ugrott ki rózsás fekhelyéből, s mint aki egy igen jó tréfával lepte
                  meg kedveseit, amin kacagni kell mindenkinek, nagy hahotával rohant Teréza mama
                  nyakába, nem törődve annak haragos tekintetével, sem Noémi ijedt arcával,
                  összevissza csókolá Terézát.</p>
               <p>- Hahaha! Ugye megleptelek benneteket! Te kedves Teréza mama. Szerelmes, édes,
                  drága jó mama. Itt van a te vejecskéd. Hahaha! Mint egy tündér a rózsatengerből
                  merülök fel. Hahaha!</p>
               <p>Azután Noémihez fordult; de az hirtelen félresiklott ölelése elől, s Krisztyán
                  Tódor akkor vette észre, hogy még egy harmadik valaki is van itt: Timár
                  Mihály.</p>
               <p>Ez a találkozás kissé lehűtötte erőtetett jókedvét, ami ugyan csak kicsinált
                  bolondozás volt nála; de éppen azért nem szerette azt az embert látni maga előtt,
                  akivel olyan kellemetlen emlékei voltak összekötve.</p>
               <p>- Ah! Szervusz, schreiber uram! - köszönté Timárt. - Megint itt találkozunk össze.
                  Talán csak nincs önnek a hajóján megint egy török basa? Hehehe! Ne féljen semmit,
                  schreiber uram.</p>
               <p>Timár vállat vont, s nem szólt neki semmit.</p>
               <p>Akkor aztán Noémihez fordult Tódor, nyájas barátsággal ölelve át a leány derekát,
                  amit az úgy viszonzott, hogy eltolta magától, s félrefordította tőle az arcát.</p>
               <p>- No hagyj békét annak a leánynak! - szólítá őt meg rideg, száraz hangon Teréza. -
                  Miért jöttél megint?</p>
               <p>- Jól van, jól no. Csak ne kergess ki, még le sem szálltam. Mintha bizony nem
                  volna szabad nekem Noémit megölelnem? Az én egyetlenegy kis mátkámat. Tán biz
                  eltörik tőle, ha ránézek? Hogy féltek tőlem!</p>
               <p>- Van okunk rá - szólt Teréza mogorván.</p>
               <p>- No ne haragudjál, Teréza mama. Ezúttal nem azért jöttem, hogy kérjek tőled
                  valamit. Ellenkezőleg. Én hozok neked sok-sok pénzt. Hohó! Iszonyú sok pénzt.
                  Annyit, hogy visszaszerezheted rajta hajdani szép házadat, jószágodat, kertedet az
                  Osztrován, mindent, amit elvesztettél. Azt mind visszanyered azért a sok pénzért.
                  Hiszen tudod, énnekem fiúi kötelességem azt a hibát helyrehozni, amit szegény
                  atyám vétett teellened.</p>
               <p>Most meg már a könnyhullatásig elérzékenyedett Krisztyán Tódor, hanem ez is
                  hidegen hagyta a jelenlevőket; nem hittek se nevetésének, se sírásának.</p>
               <p>- No de gyerünk be innen, gyerünk be a szobába - monda Tódor -, mert amiket
                  közölni akarok veletek, azt nem lehet az egész világ előtt elmondani.</p>
               <p>- Óh, te bolond! - monda Teréza asszony. - Hát hisz hol itt az egész világ, ezen a
                  puszta szigeten? Timár úr előtt pedig beszélhetsz akármit, ő nekünk régi jó
                  ismerősünk. Hanem hát gyere be no. Tudom, hogy éhes vagy: ez a vége a
                  dolognak.</p>
               <p>- Hahaha! Te kedves, okos mama! Milyen jól ismered a Tódorkádnak a gyengéjét, hogy
                  mindig kitűnő étvágyam van. Aztán amilyen pompás rác béleseket te tudsz készíteni!
                  Az ember szeretne egészen gyomorrá válni, mikor azt meglátja. Nincs olyan
                  gazdasszony a világon több, mint te vagy. Én ültem a török szultán asztalánál is,
                  de olyan szakácsa annak sincs, mint te vagy.</p>
               <p>Teréza asszonynak most is gyönge oldala volt, ha vendégszeretetét magasztalták. Az
                  ennivalót nem kímélte semmi jövevénytől, s még halálos ellenségét sem bocsátotta
                  el éhen.</p>
               <p>Krisztyán Tódornak divatos figaró volt a fején, azt ő kiszámított hetykeséggel úgy
                  intézte, hogy mikor belép a kis kunyhó ajtaján, az ajtóragasztó leüsse a fejéről,
                  hogy aztán elmondhassa:</p>
               <p>- Ah! Az átkozott divatos kalap! Mikor az ember olyan magas ajtókhoz van szokva.
                  Az új szállásomon csupa szárnyajtók vannak. Gyönyörű kilátás a tengerre!</p>
               <p>- Hát van neked igazán valahol lakásod? - kérdezé Teréza, felterítve az étkezéshez
                  az asztalt a kis lakszobában.</p>
               <p>- Meghiszem azt! Triesztben, a legszebb palotában. A legelső hajóépítőnek az
                  ügynöke vagyok...</p>
               <p>- Triesztben? - szólt bele Timár. - Hogy híják?</p>
               <p>- Tengeri hajókat épít - szólt lenéző arcfintorulattal Tódor -, nem holmi
                  „Schuper”, nem burdzsellákat készít... Egyébiránt signore Scaramelli a neve.</p>
               <p>Timár elhallgatott. Nem tartá szükségesnek elárulni, hogy signore Scaramellinál ő
                  is éppen egy tengeri hajót építtet.</p>
               <p>- Hja, most én csak úgy vájkálok a pénzben! - hencegett Tódor. - Milliók meg
                  milliók fordulnak meg a kezemen. Ha olyan tisztakezű ember nem volnék, ezereket
                  tehetnék félre. El is hoztam az én kedves Noémimnek, amit ígértem. Nos, mit
                  ígértem? Egy gyűrűt. Micsoda kő legyen benne? Rubin? Smaragd? - Brilliánt van
                  benne, három és fél karátos brilliánt. Ez lesz az én kis Noémimnek a jegygyűrűje.
                  Itt van ni.</p>
               <p>Tódor belenyúlt a pantallon zsebébe, sokáig kotorászott benne, utoljára ijedt
                  arcot csinált, elmeresztette a szemeit, „elveszett!”, hörgé csinált rémülettel, s
                  kifordítva a zsebjét, láthatóvá tette azon a perfid lyukat, melyen keresztül a
                  jegygyűrű a három karátos brilliánttal elveszett.</p>
               <p>Noémi erre hangos kacajban tört ki. Olyan gyönyörű csengő hangja volt, mikor
                  kacagott, s olyan ritkaság volt ezt az ő kacagó hangját hallani!</p>
               <p>- No hát azért sem veszett el! - kiálta Tódor -, sohase tessék kacagni, szép
                  menyasszonykám! - S azzal hozzáfogott a csizmáját lehúzni; valóban a megrázott
                  csizmaszárból kihullott az asztalra a szökevény gyűrű. - Itt van! Igaz jószág nem
                  vész el. Az én Noémim jegygyűrűje nem hagy el engem. Itt van. No nézd, Teréza
                  mama. Ezt hozta a te jövendőbeli vejed a meny­asszonyának. Nos, mit szólsz hozzá?
                  Hát maga, schreiber úr, ha tud hozzá, mire becsüli ezt a brilliántot?</p>
               <p>Timár megnézte a drágaságot, s azt mondá:</p>
               <p>- Pierre de Strass; testvérek között is megér öt garast.</p>
               <p>- Hallgasson! Maga schreiber! Mit ért maga ahhoz? Maga csak kukoricához ért, meg
                  zabhoz; látott is maga gyémántot valaha.</p>
               <p>S azzal a diffamált gyűrűt, miután Noémi semmiképpen sem engedte az ujjára
                  felvonni, saját kisujjára húzta fel Tódor, s evés-ivás közben mindig gondja volt
                  rá, hogy azt a gyűrűs ujját magasan felemelve tartsa.</p>
               <p>Étvágya jó volt az ifjúnak.</p>
               <p>Evés közben hosszat beszélt arról, hogy milyen szörnyű vállalat a hajóépítés;
                  elmondta, hány millió kubik láb fát fogyaszt el a gyár évenkint. Hogy a közelben
                  már nincs olyan erdő, melyből hajóépítéshez alkalmas fát lehetne vágatni. Idestova
                  Amerikából kell azt is hozatni. Csak Szlavóniában kaphatni még.</p>
               <p>Végre jóllakott. Akkor aztán rátért a dolognak az érdemére.</p>
               <p>- No de mármost, kedves édes jó Teréza mama, elmondom hát, hogy miért jöttem
                  ide.</p>
               <p>Teréza gyanakodó aggállyal tekinte Tódorra.</p>
               <p>- Most egyszerre boldoggá teszlek tégedet is, Noémit is, magamat is; s azonfelül
                  signore Scaramellinél egyszerre „felcsapom az égót”. Hát hallgass csak ide!
                  Múltkor egy ízben Scaramelli úr azt mondja nekem: „Hallja ön, Krisztyán barátom,
                  önnek el kell menni Brazíliába.”</p>
               <p>- Bárcsak elmentél volna! - sóhajtja Teréza asszony.</p>
               <p>Tódor megértette azt, és mosolygott.</p>
               <p>- Mert tudod, onnan hozzák a hajóépítéshez legszükségesebb fákat, a macayát és
                  murumurut, amiből a hajófenék készül; a paripou-t, meg a patavouát, amit az
                  oldalpalánkokhoz használnak, a mangrove-, a royocmeg a gratgalfákat, amik a vízben
                  sohasem rohadnak el, a „mort aux rats”-fát, aminek a szagát a patkányok ki nem
                  állhatják, a vasfát, amiből a kormányt készítik, s a sourgum-tree-fát, amiből az
                  evezőlapátok lesznek, a fernambucfát, meg a manchinelfát, meg a sárkányvérfát, meg
                  a casuárfát, meg az ördögkávéfát, aztán a teák-fát, a santálfát, a mahagónifát,
                  amit a finom hajóbútorzathoz használnak, meg a cascarillát, a tacamahacát, a
                  voladort, amibe nem esik a szú, meg a maoufát, amit nem fúrnak ki a teredo
                  navalisok.</p>
               <p>- Hagyd el már, kérlek, a sok bolond indus nevet! - szakítá félbe Teréza asszony.
                  - Azt gondolod, hogy majd engem bolonddá teszesz, ha egy egész botanikai
                  lajstromot elmondasz előttem, s majd én a sok fától nem látom meg az erdőt? Mondd
                  el hát, hogy ha ilyen sok szép fa terem Brazíliában, miért nem mentél oda?</p>
               <p>- Hja! Éppen ez a felséges ötlet tőlem. Micsoda, mondék signore Scaramellinek;
                  minek mennénk mi Brazíliába, mikor az ott termő fáknál itt a mi közelünkben sokkal
                  jobb fák találhatók? Tudok én egy szigetet a Duna közepén, ami egy ősrengeteggel
                  van benőve, ott vannak szebbnél szebb fák, amik a dél-amerikaiakkal
                  versenyeznek.</p>
               <p>- Gondoltam! - dörmögött közbe Teréza.</p>
               <p>- A jegenyék tökéletesen pótolják a patavouát, a diófák levetik a nyeregből a
                  mahagónit. S ilyenek százával vannak a mi szigetünkön.</p>
               <p>- Az én diófáim?</p>
               <p>- A cascarillánál sokkal jobb az almafa.</p>
               <p>- Hát az almafákról is gondoskodtál?</p>
               <p>- A szilvafák pedig a legjobb teákfával vetekednek.</p>
               <p>- S te ezeket mind kivágatod, és eladod Scaramelli úrnak? - szólt nyugodt hangon
                  Teréza asszony.</p>
               <p>- Rengeteg pénzt fogunk érte kapni. Legalább tíz forintot minden fáért. Signore
                  Scaramelli carte blanche-t adott nekem. Szabadon köthetem meg veled a szerződést;
                  itt van a zsebemben készen, csak alá kell írnod, s gazdaggá vagyunk téve. S ha
                  egyszer az a sok haszontalan fa ki lesz innen pusztítva, akkor magunk úgysem
                  maradunk itten, elmegyünk Triesztbe lakni; ezt a szigetet pedig beültetjük mind
                  prunus mahalebbel; tudod, abból készülnek azok a híres jó szagú török meggyfa
                  pipaszárak. Annak mívelés sem kell, csak egy számtartót kell itten tartanunk, aki
                  a várnai kereskedőknek eladja az évenkint levágott meggyfa pipaszárakat; és mi
                  holdankint ötszáz aranyat fogunk bevenni meggyfa pipaszárból: tíz holdtól ötezer
                  aranyat.</p>
               <p>Timár nem állhatta meg, hogy ne mosolyogjon. Ilyen merész spekulációknak még ő sem
                  hallotta hírét.</p>
               <p>- No hát mit mosolyog az úr? - förmedt rá Tódor. - Én értem a dolgot.</p>
               <p>Teréza felelt neki.</p>
               <p>- Én is értem. Valahányszor téged idehoz a balsors, olyan vagy nekem, mint a
                  halálmadár: tudom, hogy valami kétségbeejtő terved van ellenem. Azt te tudod, hogy
                  nekem pénzem nincs, nem is lesz soha. Jól van. Eddig azt tetted, hogy dereglyével
                  jöttél, s amit kettőnk számára megtakarítottam, azt elcipelted, eladtad. Odaadtam,
                  az Isten áldjon meg érte. Most már nem éred be a gyümölccsel, amiből gonoszabb
                  dézsmát szedesz tőlem, mintha török basa sarcolna meg; hanem magukat a fákat
                  akarod a fejem fölül eladni. Az én kedves, egyedüli jó barátaimat, amiket magam
                  ültettem, magam ápoltam, amikből élek, amik alatt nyugszom. Eredj, szégyelld
                  magadat. Ilyen meséket mondani énnekem! Hogy te kincseket kapnál a fákért, amikből
                  valaki tengeri hajókat építtetne. Igen bizony, kivágatnád őket, hogy elprédáld
                  potom árért, a legközelebbi mészégetőnek, ez a te furfangos terved. Kit akarsz
                  vele bolonddá tenni? Engem, te? Elmenj az ilyen ostoba tréfákkal, mert majd én is
                  megtanítom neked, hogy mire jó még a török meggyfának a szára!</p>
               <p>- No, no, Teréza mama, én nem tréfálok. Ok nélkül nem jöttem ide, azt gondolhatod.
                  Gondold meg, hogy micsoda ünnepélyes nap van ma. Ma van az én nevem napja. Ezen a
                  napon született az én kedves kis Noémim. Tudod, hogy szegény megboldogult szülőink
                  bennünket még hajdan eljegyeztek, s azt hagyták meg, hogy mikor Noémi tizenhat
                  esztendős lesz, akkor belőlünk egy pár legyen. Én eljöttem volna a világ végéről
                  is e napra tihozzátok. Itt vagyok, szívem egész forró hevével. Hanem a szerelmen
                  kívül egyéb is kell az embernek. Nagy fizetésem van, az igaz, signore
                  Scaramellinél; de azt kiadtam pompás bútorzatra. Hát csak neked is kell valamit
                  adnod Noémivel, hogy rangjához illően léphessen a világba. Csak kell menyasszonyi
                  készlet neki is. Ezt joga van tőled követelni. Ő a te egyetlen leányod.
                  Követelheti tőled, hogy őt kiházasítsd.</p>
               <p>Noémi haragosan ült le a szögletbe; s hátat fordított az egész társaságnak,
                  homlokát a falnak támasztva.</p>
               <p>- Igen! Teneked kell valamit adnod a Noémi számára. Ne légy oly önző. Nem bánom
                  hát, tartsd meg fáid felét, de a másik felét add át nekem, majd azután az én
                  gondom lesz, hogy kinek és hogyan tudom eladni. Add ide Noémi hozományául a
                  diófákat, azoknak komolyan mondom, hogy van szilárd vevőjük.</p>
               <p>Teréza türelmének fogytára jutott.</p>
               <p>- Hallod-e Tódor; én nem tudom, hogy van-e neked neved napja ma, vagy nincs; hanem
                  hogy Noémi nem ezen a napon született, azt tudom... De még jobban tudom azt, hogy
                  Noémi téged, ha egyedül volnál férfi a világon, még akkor sem választana
                  férjeül.</p>
               <p>- Hahaha! Azt már csak bízzad te rám. Az már az én gondom.</p>
               <p>- Hát legyen a te gondod. - Hanem mármost igen röviden végzek veled. Én az én
                  kedves gyönyörű diófáimat neked nem adom, ha mindjárt a Noé bárkáját kellene is
                  azokból építeni. Egyetlenegy fát adhatok neked, s azt használhatod arra a célra,
                  amit elébb-utóbb el fogsz érni; ma éppen neved napja van, ez jó nap hozzá.</p>
               <p>Erre a szóra Krisztyán Tódor felállt a székről, de nem azért, hogy elmenjen, hanem
                  azért, hogy a széket keresztbe fordítsa, s aztán úgy üljön rá, mint a lóra, két
                  könyökét a szék támlájára téve s kötekedő hetykeséggel nézve Teréza szemébe.</p>
               <p>- Nagyon kedves vagy hozzám, Teréza mama. Hanem jut-e eszedbe, hogy ha csak egy
                  szót szólok...</p>
               <p>- Hát szólj. Ez előtt az úr előtt szólhatsz, ő már mindent tud.</p>
               <p>- Hogy ez a sziget nem a tied.</p>
               <p>- Igaz.</p>
               <p>- S nekem csak egy följelentésbe kerül akár Bécsben, akár Sztambulban.</p>
               <p>- Hogy minket koldusokká és földönfutókká tégy.</p>
               <p>- Igenis, azt tehetem! - szólt most, igazi arcát megmutatva, Krisztyán Tódor; és
                  kapzsi, villogó szemeivel Teréza arcába nézve, elővonta zsebéből a papírt, aminek
                  túlfelére egy szerződés kezdete volt írva, s odamutatott a másik oldalon levő
                  keletre. - És azt meg is fogom tenni, ha a neved ide nem írod rögtön. Én azt
                  tehetem, és meg is fogom tenni!</p>
               <p>Teréza reszketett.</p>
               <p>Ekkor Timár Mihály a kezével csöndesen megnyomta Tódor vállát.</p>
               <p>- Ön azt nem teheti, uram.</p>
               <p>- Mit? - kérdezé az, vadul hátravetve fejét.</p>
               <p>- Azt, hogy följelentse valahol e sziget létezését és azt, hogy azt önkényt
                  elfoglalta valaki.</p>
               <p>- Miért ne tehetném?</p>
               <p>- Mert már följelentette valaki más.</p>
               <p>- Kicsoda?</p>
               <p>- Én jelentettem fel.</p>
               <p>- Ön? - kiálta fel Tódor, öklét Mihályra emelve.</p>
               <p>- Ön! - sikolta fel Teréza, két összekulcsolt kezét fájdalmasan feszítve feje
                  fölé.</p>
               <p>- Igenis, én följelentém mind Bécsben, mind Sztambulban, hogy itt egy névtelen
                  puszta sziget van az Osztrova-sziget mellett, mely ötven év óta alakult! - szólt
                  Timár csendesen, szilárdan. - És egyúttal fölkértem mind a bécsi, mind a sztambuli
                  kormányt, hogy e szigetet nekem kilencven évre használatul engedjék által; a
                  hűbériség elismeréseül a magyar kormánynak évenként egy zsák dió, a sztambuli
                  kormánynak egy doboz aszalt gyümölcs fizettetik. Most kaptam meg a pátenst és a
                  fermánt mind a két helyről.</p>
               <p>Timár elővonta zsebéből azt a két levelet, amiket bajai telepén kapott, s amiknek
                  úgy megörült. Mikor nagy úrrá lett, gondja volt rá e szegény sors üldözte
                  családnak megszerezni a nyugalmat. Sok pénzébe került neki az a zsák diós és
                  aszalt gyümölcsös bérlet.</p>
               <p>- Én pedig rögtön átírattam a legmagasabb engedélyek által nekem adott jogot e
                  sziget mostani lakóira és telepítőire. Íme, itt a hivatalos átengedési okmány.</p>
               <p>Teréza csak úgy odaesett Mihály lábaihoz szótlanul. Csak zokogni tudott és kezeit
                  csókolni a férfinak, ki az élő kárhozatból őt kiszabadítá, ki éjjeli, nappali
                  kísértetét örökre elenyészteté.</p>
               <p>Noémi két kezét szívére szorítva tartá, mintha attól félne, hogy ha szája hallgat,
                  a szíve fog megszólalni.</p>
               <p>- Mármost uram, Krisztyán Tódor úr - szólt Mihály -, láthatja ön, hogy kilencven
                  esztendeig önnek ezen a szigeten semmi keresnivalója nincsen.</p>
               <p>Krisztyán Tódor a dühtől elsápadtan, tajtékzó ajakkal rikácsolt fel:</p>
               <p>- De hát kicsoda ön? Mi joga van önnek magát ezen háznép ügyeibe beleártani?</p>
               <p>- Az, hogy én őt szeretem! - kiálta
                  föl Noémi egész kitörő szenvedéllyel, s odaveté magát Mihály keblére, és átfonta
                  nyakát karjaival.</p>
               <p>Tódor nem szólt többet. Néma dühében megfenyegeté Timárt öklével, s ezzel kirohant
                  a szobából. De néma tekintetében minden fenyegetés benne volt, ami fegyver után
                  nyúl, és mérget kever.</p>
               <p>A leány pedig még azután is ott maradt Mihály kebléhez tapadva.</p>
               
            </div>
            <div type="chapter">
               <head>A VILÁGON KÍVÜL</head>
               <p>A leány még azután is ott maradt a férfi kebléhez tapadva, mikor már az
                  eltávozott, akitől őt öntestével védnie kellett.</p>
               <p>Miért tette azt, hogy keblére vesse magát, hogy azt mondja: „én szeretem őt”?</p>
               <p>El akarta ezzel űzni végképpen azt az embert, kinek jelenlététől iszonyodott?
                  Lehetetlenné akarta tenni, hogy az őt még nejének óhajtsa?</p>
               <p>Nem voltak-e a vadonban nevelt gyermeknek fogalmai arról, hogy mi a világi illem,
                  mi a jó erkölcs, s titoktartó szemérem? mik a társadalmi szabályok? a nő és férfi
                  viszonya egymáshoz, miket állam és egyház erős törvényekkel rendeztek?</p>
               <p>Összetévesztette-e a szerelmet a hálaérzettel szívében azon ember iránt, ki őt és
                  anyját örök aggodalmaiktól megszabadítá; ki ezt a kis paradicsomot holtig tartó
                  lakhelyül megszerezte, ki evégett bizonyosan sokat fáradt értük, s aközben sokat
                  gondolkozott róluk?</p>
               <p>Megrémült-e, mikor üldözőjüket fegyvere után keblébe nyúlni látta, s ösztönszerű
                  volt nála a védett jóltevő keblére rohanni, s azt a megtámadás ellen
                  megvédeni?</p>
               <p>Azt gondolta-e: hisz e szegény hajóbiztos, akinek az anyja éppen olyan szegény
                  asszony volt, mint az én anyám, maga mondta azt, hogy neki nincs senkije, miért ne
                  lehetnék én rá nézve „valaki”? Miért jött volna vissza ide erre a puszta szigetre,
                  ha nem vonzotta volna őt ide valami? S ha ő szeret engem, miért ne szerethetném én
                  őtet?</p>
               <p>Nem, nem, nincs itt semmi magyarázat, semmi okoskodás, semmi mentség. Nincs itt
                  semmi, csak puszta merő szeretet.</p>
               <p>Nem tudta ő, miért, mi oka van rá? csak szeretett.</p>
               <p>Nem tudta, szabad-e? istenek, emberek engedik-e? öröm vagy bánat lesz-e belőle?
                  csak szeretett.</p>
               <p>Nem kívánt boldog lenni, büszke lenni, az ő urának úrnője lenni, ezüstkoronával
                  megkoronáztatni, megáldatni mind a három isten nevében, csak szeretett.</p>
               <p>Nem készült magát védeni világ és ítélőbírák előtt; nem gondolt mentségére
                  alázattal meg­hajtott fejének; nem kérte a férfi védelmét, az emberek kegyelmét,
                  az Isten irgalmazását, csak szeretett.</p>
               <p>Ez volt Noémi.</p>
               <p>Szegény Noémi! Mennyit kell majd ezért szenvednie!</p>
               <p>...Mihály először hallotta életében azt a szót, hogy őt szereti valaki.</p>
               <p>Szereti szerelemből; szereti mint szegény, másnak szolgáló hajóbiztost,
                  érdektelenül, megérdemeletlenül: szereti önmagáért!</p>
               <p>Valami csodatevő melegség járta át idegeit.</p>
               <p>Az a melegség, ami a halottat fölkelti örök álmából, s feltámadásra bírja.</p>
               <p>Félve, tétovázva emelte kezét a leány vállaihoz, hogy magához szorítsa őt, és
                  halk, suttogó szóval kérdezé tőle:</p>
               <p>- De hát igaz-e ez?</p>
               <p>A leány keblére nyugtatott fejét ingatva, inte, hogy való az.</p>
               <p>Mihály Terézára tekintett.</p>
               <p>Teréza odalépett hozzájuk, s kezét Noémi fejére tette, mintha mondaná: „hát
                  szeresd”.</p>
               <p>Egy hosszú, néma, hallgató jelenet volt az, melyben mindenki egymás
                  szívdobbanásainak beszédét hallhatá.</p>
               <p>Teréza törte meg a hallgatást. Leánya helyett beszélt.</p>
               <p>- Óh! Ha tudná ön, mennyi könnye hullott e leánynak ön miatt! Ha látta volna őt
                  esténkint a sziklára fölmenni s órákig elnézni a csendes tájat, mely önt szemei
                  elől eltakarta! Ha hallotta volna álmában nevének suttogva kiejtését!</p>
               <p>Noémi tiltó mozdulattal nyújtá kezét anyja felé, mintha kérné, hogy ne árulja el
                  jobban.</p>
               <p>Mihály pedig azon vette észre magát, hogy egyre erősebben szorítja őt magához.</p>
               <p>Íme egy lény valahára a széles világon, aki őt szeretni tudja.</p>
               <p>Akinek az „arany ember”-ből nem kell az arany, csak az ember!</p>
               <p>Ő is úgy érezte magát, mint aki addig bujdosott, amíg kívül ment a világ határán,
                  s most egy új földet, új eget lát maga előtt, s abban új életet.</p>
               <p>Lehajolt a leány homlokához, hogy azt megcsókolja. És érzé annak szívét dobogni
                  keblén.</p>
               <p>És körös-körül az egész világon nem volt más körülöttük, mint nyíló virágok,
                  illatlehelő bokrok, döngő méhek, zengő madarak, amik mind azt taníták: „Szeretni
                  kell!”</p>
               <p>A szótlan, ámuló gyönyör kivitte őket a szabadba: oda is egymást átölelve mentek,
                  s ha egymás szemébe néztek hosszasan, mindkettő arra gondolt: „neked is olyan
                  színű szemed van éppen, mint nekem!”.</p>
               <p>S ha a ragyogó ég, az illatozó föld összeesküdött, hogy őket elbűvölje, a kelő
                  érzelem kiegészíté a varázst: egy gyermek, ki soha nem szeretett senkit, s egy
                  férfi, kit soha nem szeretett senki, mi lesz azokból, ha egymást föltalálják?</p>
               <p>A nap letelt, és ők még egymás örömével nem tudtak betelni.</p>
               <p>Az est leszállt, a hold feljött; Noémi fölvezette magával Mihályt a téveteg szikla
                  ormára, ahonnan könnyes szemekkel nézett egykor az eltávozó után.</p>
               <p>Timár leült a gyopárfödte sziklára, az illatos levendulabokrok közé; Noémi odaült
                  melléje, s dús aranyfürtű fejét odanyugtatá a férfi karjára, átszellemült arcát az
                  ég felé emelve.</p>
               <p>Teréza ott állt fölöttük, és mosolyogva tekinte le rájuk.</p>
               <p>Az ezüst hold ragyogva világolt alá az aranyhomályú égről.</p>
               <p>S a csába égi kísértet így beszélt:</p>
               <p>Nézd: ez a kincs mind a tied. Találtad; önkényt adta magát neked: tiéd lett.
                  Mindent megnyertél már: csak a szerelem nem volt még számodra sehol; most azt is
                  megtaláltad. - Vedd el. - Élvezd. - Ürítsd fenékig. - Neked termett az. - Új ember
                  léssz! - Félisten az, akit a nő szeret! - Boldog vagy. - Szeretve vagy.</p>
               <p>...Csak egy hang suttogta ott belül: „Tolvaj vagy!”</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Az első csók egy új világot teremtett Mihály előtt.</p>
               <p>Fölébreszté szívében mindazt az ifjúkori ábrándot, azt a hajlamot a regényesség
                  után, amit hosszas, magános üzleti utazásaiban mindenütt magával hordott, s amiket
                  később a pénzszerző pálya rideg üzelmei száraz számítások, mindennapi gondok alá
                  eltakartak; amik vágyait egy óhajtott boldogság paradicsoma felé vezették; amelybe
                  midőn eljutott, akkor látta, hogy e paradicsom fáin számára csak zúzmaráz van
                  virág helyett. Megfagyasztva, elfásulva, meg nem értve, az élet minden célját
                  elvesztve maga felől, a véletlen egy oázt hoz eléje a pusztában. Az oázon
                  megtalálja azt, amit hasztalan keresett az egész világban: egy szívet, mely őt
                  szereti!</p>
               <p>Csodálatos átalakulás történt lelkében.</p>
               <p>Legelső érzése, ami idegein úrrá lett, valami titokszerű borzalom volt: félelem a
                  boldogságtól. Elfogadja-e azt, vagy fusson előle? Jó-e az, vagy rossz? Élet-e az,
                  vagy halál? Mi jő mögötte? Mi lesz utána? Hol az Isten, aki e kérdésre felel?
                  Felel ő a virágnak, mely kelyhét kitárja; felel a rovarnak, mely szárnyaival
                  zönög; felel a madárnak, mely fészkét rakja; csak az embernek nem, mikor azt
                  kérdezi: hát én üdvömet találom-e vagy kárhozatomat, ha szívem dobogására
                  hallgatok?</p>
               <p>Aztán hallgatott szíve dobogására.</p>
               <p>Az a szívdobogás pedig azt mondta neki: nézz a szemébe! Hiszen abban semmi vétek
                  nincsen: egy szem sugarától megittasodni.</p>
               <p>Csakhogy ez ittasság mámora hosszan tartó. Akik úgy egymás szemeibe néznek, ott
                  marad a lelkük fogva, ott marad kicserélve egymás szemeiben.</p>
               <p>Mihály elfeledte az egész világot, mikor e szemekbe nézett, s egy másik világot
                  látott megteremtve azokban, tele gyönyörrel, kéjjel, földi üdvösséggel.</p>
               <p>Elkábítá ez a mámorító előérzet.</p>
               <p>Ifjúkora óta nem szerette senki. Egyszer mert boldogságot remélni, azért sokat
                  fáradt, küzdött, s mikor eljutott hozzá, egy semmivé zúzó csalódás hamuvá tette
                  várt életüdvét.</p>
               <p>S most itt szemébe mondják, hogy szeretve van. Mindenki mondja, a fák virága, mely
                  fejére hull, az állatok, mik kezét nyalják, az ajk, mely a szív titkát elárulja, s
                  a pirulás s a szemsugár, mely többet árul el, mint az ajk.</p>
               <p>Még az is, akinek félteni, rejteni kellene e titkot, a szerető leány anyja, még az
                  is elárulja őt: „nagyon szeret, úgy szeret, hogy meg fog halni bele”.</p>
               <p>...Ne haljon meg...</p>
               <p>Timár egy olyan napot töltött a szigeten, mely felért egy örökkévalósággal. Tele
                  volt az érzelmekkel, amiknek nincsen vége.</p>
               <p>Az önfeledés, az ébren álmodás napja volt az. Olyan álom, melyben amit megkíván az
                  álmodó, már előtte áll.</p>
               <p>Hanem aztán mikor a harmadik éjt tölté e szigeten, s egy gyönyörteljes, ábrándos
                  együttlét után a csábító holdvilágról sötét fekhelyére tért, akkor elővette az,
                  aki nem alszik soha, egy hang odabenn, egy el nem hallgató vád.</p>
               <p>„Mit teszesz te most itt? Tudod-e, hogy mit csinálsz te most? Lopsz, gyújtogatsz,
                  gyilkolsz. Egy szegény asszonyt kiüldöztek a világból; mindenét elvették,
                  száműzték egy puszta szigetre kicsi gyermekével, ifjú férjét eltemették az
                  öngyilkosok gödrébe, embergyűlölővé, isten­tagadóvá tették. S te most ide lopod
                  magadat, elrablod tőle utolsó, egyetlen, legdrágább kincsét; halált, gyászt,
                  kárhozatot hozasz a nyomorultaknak utolsó menhelyére. Rosszabb vagy mindazoknál,
                  akik a megtiport féreg átkával szétfutottak a világba, s akiket egytől egyig
                  utolért az átok. Te a lélek nyugalmát gyilkolod meg itten. Te ellopod az ártatlan
                  szívet, s cserében nem hagyod érte a magadét. Te őrült vagy, vagy őrültté fogsz
                  lenni! Menekülj innen!”</p>
               <p>Az üldöző szó nem hagyta magát elaltatni. Egész éje nyugtalan volt. A hajnal már
                  ott találta őt a fák alatt.</p>
               <p>El volt határozva. El fog innen távozni, és aztán - sokáig nem fog visszatérni
                  ide. Amíg majd elfelejtik. Amíg majd ő is elfelejté, hogy három napig azt hitte,
                  hogy neki is szabad boldognak lenni a világon.</p>
               <p>Ő már körül is járta a szigetet, mire a nap fölkelt, s visszatérve bolyongásaiból,
                  a kis lak előtt ott találta Teréza asszonyt és leányát, kik a reggelihez készíték
                  az asztalt.</p>
               <p>- Nekem el kell ma innen mennem! - monda Mihály Terézának.</p>
               <p>- Ilyen hamar! - súgá Noémi.</p>
               <p>- Neki sok dolga van! - szólt Teréza asszony leányához.</p>
               <p>- Vissza kell mennem a hajókhoz! - monda Mihály.</p>
               <p>Hisz az olyan természetes volt. A hajóbiztos csak egy cseléd. Akinek olyan szorgos
                  dolga van, nem lophatja az időt, melyet gazdája bérbe vett tőle.</p>
               <p>Nem is unszolták, hogy maradjon; egészen rendén volt, hogy búcsút vegyen már;
                  hiszen majd visszajön ismét; ráérnek rá várni egy évig, két évig - halál órájáig -
                  örökké...</p>
               <p>De Noémi nem tudta megízlelni a csészét a friss tejjel, amióta azt meghallá.</p>
               <p>Nem volt szabad Mihályt marasztani. Ha dolga van, hadd menjen utána.</p>
               <p>Teréza maga előhozta neki fegyverét, táskáját, amit eltett idejövetelekor.</p>
               <p>- Meg van-e a puska töltve? - kérdezé a gondos anya.</p>
               <p>- Nincs biz az! - monda Mihály.</p>
               <p>- Jó lesz, ha megtölti ön - unszolá Teréza -, mégpedig öreg göbecsre, a berek
                  túlsó parton nem biztos, ott farkasok járnak, és talán még rosszabb állatok
                  is.</p>
               <p>És addig nem hagyott Mihálynak békét, míg fegyverét meg nem töltötte szatymára; ő
                  maga porozta fel a serpenyőket; még akkor a gyutacsot nem ismerték.</p>
               <p>S azután azt mondta Teréza Noéminek:</p>
               <p>- Vidd magaddal a fegyverét, hogy Almira meg ne támadja érte. Eredj, kísérd el a
                  csónakáig.</p>
               <p>Ő biztatta még, hogy kísérje el Mihályt a csónakáig.</p>
               <p>Nem ment velük, hagyta őket egyedül menni a rózsák útján.</p>
               <p>Timár szótlanul ment Noémi mellett; a leány keze ott nyugodott kezében.</p>
               <p>Egyszer csak megállt a leány menés közben. Mihály is megállt vele, és szemébe
                  nézett.</p>
               <p>- Akarsz nekem valamit mondani? - kérdé tőle.</p>
               <p>A leány hosszan elgondolkozott, s ezután azt mondá:</p>
               <p>- Nem, semmit.</p>
               <p>És Timár tudott már a leány szemeiből olvasni. Kitalálta gondolatját is. Noémi azt
                  akarta tőle kérdezni:</p>
               <p>„Ugyan mondd meg nekem én kedvesem, szerelmem, üdvöm, boldogságom, mi lett abból a
                  fehér arcú leányból, aki egyszer itt járt veled, akinek neve Timéa?”</p>
               <p>Csak nem szólt semmit, csak ment hallgatva, és Mihály kezét kezében tartá.</p>
               <p>Mikor el kellett tőle válni, olyan nehéz volt Mihálynak a szíve!</p>
               <p>Mikor átadta neki a leány a fegyvert, azt súgá:</p>
               <p>- Vigyázzon magára, valami baj ne érje.</p>
               <p>És mikor megszorította kezét, még egyszer szemébe nézett azokkal a lelket
                  kicserélő égvilágú szemeivel, s azt mondá neki édesen könyörgő hangon:</p>
               <p>- Vissza fog ön térni ismét?</p>
               <p>Mihály meg volt bűvölve ez esdő hang által.</p>
               <p>Még egyszer keblére szorítá a gyermeket, s azt súgá neki:</p>
               <p>- Mért nem mondod: „vissza fogsz-e térni?”, mért nem mondod nekem, hogy „te”?</p>
               <p>A leány lesüté szempilláit, és fejét szelíden tagadólag ingatta.</p>
               <p>- Mondd nekem, hogy „te!” - súgá Mihály.</p>
               <p>A leány elrejté arcát Mihály keblére, és nem mondta azt.</p>
               <p>- Hát nem tudod, nem akarod nekem azt mondani, hogy „te”? Egyetlen szótag az. Nem
                  tudod kimondani? Félsz azt mondani?</p>
               <p>A leány eltakarta kezével arcát, és nem mondta azt.</p>
               <p>- Noémi, kérlek, mondd nekem e kis szót, s én boldog leszek tőle. Ne félj nekem
                  azt mondani. Mondd suttogva, titokban. Ne bocsáss el anélkül.</p>
               <p>A leány némán ingatta fejét, és nem tudta neki azt mondani, hogy „te”.</p>
               <p>- No hát Isten önnel, kedves Noémi! - rebegé Mihály, s
                  csónakába ugrott. A mocsár nádasa nemsokára eltakarta előle a kis szigetet. De
                  amíg annak bokrait látta, ott látta egy ákácfához támaszkodni a gyermeket, ki
                  tenyerébe hajtott fejjel nézett utána bánatosan, de mégsem kiáltotta utána ezt a
                  szót: „te!”</p>
               
            </div>
            <div type="chapter">
               <head>TROPICUS CAPRICORNI</head>
               <p>A túlpartra átevezve, egy halásznak átadta csónakját Mihály, hogy viselje gondját
                  addig, amíg ő visszatér.</p>
               <p>De fog-e még egyszer visszatérni?</p>
               <p>Gyalog szándékozott a révtanyáig eljutni, hol Fabula uram fáradozik hajói
                  teherrakodásával. Víz ellenében csónakázni fáradságos mulatság, s neki most nem az
                  a kedélyállapota volt, hogy a tornázást óhajtsa.</p>
               <p>Erősebb hullámáradat volt az, ami ellen most egész erejével küzdenie kellett.</p>
               <p>A vidék, melyen át kellett haladni, nagy messzeségben egyike a legújabb
                  Duna-áradás alkotásainak, minők az Al-Duna vidékén láthatók. A szeszélyes folyam
                  valahol egy gátat elszakít, s akkor meg-megváltoztatja kanyarulását, egyik partját
                  évről évre odább tépi, a másik parton megint évről évre új területet rak le,
                  amikben a vele hordott jegenyékből új csalit nő. Minden újabb év alkotását meg
                  lehet ismerni a jegenyékről, amik lépcsőzetesen következnek egymás után.</p>
               <p>Ez irtatlan, gazdátlan bozóton keresztül téveteg gyalogösvények bujdosnak át,
                  rőzsét vágó szegény emberek, halászok útjai. Néhol egy-egy elhagyott kunyhó is
                  terpeszkedik a bozótban, aminek kontyát félrecsapta a zivatar, oldalai befutva
                  szederindával és földi tökkel. Lehet az ilyen kunyhó szalonkaleső vadász, bujdosó
                  zsivány vagy fiadzó farkas tanyája.</p>
               <p>Timár gondolataiban elmélyedve ballagott végig e hosszú bozóton, fegyverét
                  szíjánál fogva vállára akasztva.</p>
               <p>...Nem szabad, nem lehet teneked ide többé visszajönnöd. „Egy” hazugságot is nehéz
                  követ­kezetesen keresztülvinni az életen, hát még kettőt. Két egymásnak ellenmondó
                  hazugságot. Térj eszedre! Nem vagy már gyermek, hogy szenvedélyeid játsszanak
                  veled. S talán nem is szenvedély az, amit érzesz? Múló vágy, vagy ami még annál is
                  rosszabb: hiúság. Hízeleg férfiúi hiúságodnak az, hogy van egy ifjú leány, kit
                  amidőn egy fiatal szép, deli férfi nőül kér, az ezt eltaszítja magától, s kebledre
                  veti magát, és azt mondja: én ezt szeretem! Csillapítsd hiúságodat: a leány nem
                  szereti azt a szép ifjút, mert az egy silány ember; téged imád, mert félistennek
                  képzel. De hát ha tudná, amit te magad tudsz, hogy te is csak egy csaló vagy.
                  Csakhogy szerencsésebb csaló, mint a másik. Vajon szeretne-e akkor?</p>
               <p>...És hátha csakugyan halálosan szeretne? Mi lesz a te életed, s mi lesz az ő
                  élete, ha te e szerelmet elfogadod? Nem válhatsz meg tőle soha többé. Kétfelé kell
                  osztanod életedet. Hazugsággal töltened meg mind a kettőt. Két helyre akarod-e
                  lekötni a sorsodat? Akárhonnan eltávozol, a féltékenységet hordani magaddal? Egyik
                  helyen félteni a szerelmedet, másik helyen félteni a becsületedet.</p>
               <p>...Nőd nem szeret, de hű hozzád, mint egy angyal; s ha szenvedsz te, szenved ő is;
                  ha egymás miatt szenvedtek mindketten, nem az ő hibája, egyedül a tied. Elloptad
                  tőle a kincseit, elloptad tőle a szabadságát, most el akarod tőle lopni zálogba
                  tett hűségedet?</p>
               <p>...Ő nem tudja meg azt soha, neki nem fog az fájni. Hiszen az év felét házadtól
                  távol töltötted eddig is; kereskedő sorsa: üzlete érdekében más országrész, más
                  világrész tájain bujdokolni. Tavasztól őszig itt lehetsz, senkinek sem tűnik az
                  fel. Hol jártál? Kereskedni voltál?... De mi lesz ezzel a leánnyal?</p>
               <p>...Ez nem az a könnyelmű teremtés, akit ma vágyaidnak feláldozol, s ha holnapután
                  meguntad, nagylelkűen megjutalmazod, s ő keres magának másutt vigasztalást. Ennek
                  az apja már mint öngyilkos halt meg. Ennek a szívével nem jó játszani.</p>
               <p>...És hátha az az áldás, amit a szerető párok várnak az égtől, rád nézve ott száll
                  le, ahova nem hívtad! Mi lesz a nőből, mi lesz a családból,
                  melyhez nincsen jogod, melynek nincsen joga tehozzád - emberi törvények
                  szerint?</p>
               <p>...Ez a leány nem közönséges lélek; nem játszhatol vele kényed szerint. Ez magának
                  foglalja a lelkedet, s neked adja az egész lelkét; hogy felelsz meg róla? - Hogy
                  hozod ki őt azon balsorsból, melybe beleviszed?</p>
               <p>...Egy gyermekgyilkosnak vagy egy öngyilkosnak kísértő
                  rémét akarod-e megszerezni álmaid számára?</p>
               <p>...És még egy akadályt hogy fogsz elhárítani az utadból: a megvetett vőlegényt? Az
                  egy agyafúrt kalandor, akinél egy bajjal több vagy kevesebb nem jön számba. Az
                  téged képes lesz a világ végére is elüldözni. Az utadba fog állni, mikor
                  életpályádon fölfelé törekszel. Az titkaidnak utána fog járni; az üldözni, az
                  gyötörni, az fenyegetni fog egész életeden keresztül. Attól meg nem szabadulsz
                  semmi áron, semmi áldozattal. Az hűségesebb lesz hozzád az üldözésben, mint akit a
                  templomban megeskettek veled, a szeretetben. Hogy menekülsz meg tőle? Vagy te ölöd
                  meg, vagy ő öl meg téged. Szép atyafiság, ami a vesztőhelynél végződik! És te, az
                  arany ember, akit mindenki tisztel, kitüntet, az erény és jótékonyság apostolának
                  nevez, szerzesz magadnak egy olyan helyzetet, melyben a törvényszék előtt mint egy
                  bűnvádi per részesének kell majd helyet foglalnod.</p>
               <p>Timár izzadt homlokát törülgeté. A kalap lekívánkozott fejéről; jobban esett
                  halántékainak, ha a tavaszi langy szellő lehízelegheté róluk a kínos
                  verítéket.</p>
               <p>Menteni próbálta magát a súlyos vádszózat alul.</p>
               <p>...Hát nekem nem szabad az életnek örülnöm soha? Közel negyven éve, hogy egyebet
                  nem teszek, mint korán kelek, későn fekszem, egész nap fáradok... miért? Hogy
                  másoknak nyugalmuk legyen, mikor lefekszenek, egyedül nekem ne legyen?</p>
               <p>...Miért vagyok én saját házamban boldogtalan?</p>
               <p>...Érdemetlen vagyok-e arra, hogy egy nő szeretni tudjon? Nem forró szerelmet
                  hoztam-e én az elé, kit nőül vettem? Nem imádtam-e nőmet? Nem lettem-e
                  kétségbeejtve hidegsége által? Nem szeret!</p>
               <p>...Vagyonát vettem el? Nem igaz. Megmentettem azt számára. Ha gyámjának átadom
                  akkor, midőn megtaláltam, most az is mind veszve van, s ő mehet koldulni. Most
                  pedig minden az övé, ami az övé volt. Hisz magamnak nem tartottam meg egyebet,
                  mint a ruhát, mely testemet fedi. Hát mért volnék én tolvaj?!</p>
               <p>...Noémi szeret engem. Ezt már megváltoztatni nem lehet. Szeret azóta, hogy
                  legelőször meglátott.</p>
               <p>...Boldog lesz-e, ha többé nem jövök el hozzá?</p>
               <p>...Nem akkor ölöm-e meg, ha tőle örökre eltávozom? Nem azzal teszem-e őt
                  öngyilkossá, ha soha nem jövök hozzá többet?</p>
               <p>...Itt, e világtól különvált szigeten, ahol nem uralkodnak a társadalmi törvények,
                  a vallásos fogalmak, egyedül a természet igaz, meleg érzelmei, nem lakik-e az igaz
                  boldogság, melyet a balga világ száműzött?</p>
               <p>...És ez az ostoba fickó, aki közöttünk áll, mit háborít ez engem? Nem kell ennek
                  egyéb, csak pénz; - az pedig nekem van. Megfizetem, és eltűnik előlem. Mit félek
                  én ettől?</p>
               <p>A tavaszi szellő végigsuhogott az ifjú jegenyefák sudarai között.</p>
               <p>A kanyargó ösvény mellett egy rőzsekötegekből összeállított kunyhó állt, melynek
                  nyílását a keresztülomló szederindák takarták.</p>
               <p>Timár megtörülte homlokát, s föltette fejére a kalapját.</p>
               <p>Békítő nemtője megszólalt újra:</p>
               <p>...Igaz, hogy most semmi örömed nincsen a földön. Rideg, sivár az életed. Hanem
                  nyugodt. Mikor estenkint lehajtod a fejedet fekhelyedre, azt gondolod: „íme, egy
                  örömtelen nap múlt”, de utána gondolod: „csendes nap volt.” „Nem vétettem
                  senkinek”. Odaadod-e e nyugalmat cserébe álmatlan örömekért?</p>
               <p>Az ellenmondás nemtője visszafelelt:</p>
               <p>...De hát ki mondja azt, hogy szeretni vétek, s hogy szenvedni erény? Ki látta azt
                  a két angyalt, akiknek egyike az Isten jobbján ül, s jegyzi azoknak a neveit, akik
                  szenvedtek és elhervadtak, a másik pedig bal felől írja a fekete könyvbe azokat,
                  kik szerettek, és el merték fogadni a boldogságot?</p>
               <p>Két lövés dördült el a közelből, s két golyó süvöltött el Mihály feje fölött,
                  azzal a balhangzatú döngéssel, mely olyan, mint a közeledő darázs zöngése, mint a
                  halálhárfa hangja, s Mihály fejéről a kalap, két golyótul átfúrva, repült le a
                  bokrok közé.</p>
               <p>Mind a két lövés a rozzant kunyhóból jött.</p>
               <p>Az első pillanatban az ijedség zsibbasztá meg Mihály tagjait; úgy jött rá ez a két
                  lövés, mint két felelet titkos gondolataira. Egész teste végigborzadt; hanem a
                  következő percben fel­váltotta a rémületet a kitörő düh: lekapta fegyverét
                  válláról, felrántotta sárkányait, s bőszülten rohant a kunyhónak, melyből még
                  szűrődött ki a lövés füstje.</p>
               <p>Egy reszkető ember állt fegyverének csöve előtt: Krisztyán Tódor. A kilőtt dupla
                  pisztoly még kezében volt, azt most védelmül tartá, feje elé, s úgy remegett, hogy
                  minden tagja rázkódott bele.</p>
               <p>- Te vagy az? - rivallt rá Mihály - Te!</p>
               <p>- Kegyelem! - rebegé az ember, elejtve kezéből a fegyvert s mind a két kezét
                  könyörgésre kulcsolva tartá Mihály felé; térdei összeverődtek, lábai alig akarták
                  tartani, arca halálsápadt volt, és szemeinek nem volt már fénye; félholt volt.</p>
               <p>Timár magához tért. Elmúlt idegeiről a rémület is, a düh is. Leereszté
                  fegyverét.</p>
               <p>- Jöjj közelebb! - monda nyugodtan az orgyilkosnak.</p>
               <p>- Nem merek - rebegé az, a kunyhó rőzsekötegeihez lapulva. - Ön megöl engem.</p>
               <p>- Ne félj, nem öllek meg! - Azzal kilőtte fegyverét a levegőbe. - Most már én is
                  fegyvertelen vagyok. Nem félhetsz.</p>
               <p>Tódor elővánszorgott a kunyhóból.</p>
               <p>- Te engem meg akartál ölni! - monda neki Mihály. - Szerencsétlen ember! Én
                  szánlak.</p>
               <p>A fiatal gonosztevő nem mert rá fölnézni.</p>
               <p>- Krisztyán Tódor! Te még fiatal vagy, s már gyilkos akartál lenni. Nem sikerült.
                  Fordulj vissza. Te nem születtél rossz embernek: azzá mérgesítettek el. Én ismerem
                  életed történetét, én mentelek. Neked szép tehetségeid vannak, amiket rosszul
                  használsz. Csavargó, országcsaló vagy. Tetszik neked ez az élet? Az lehetetlen!
                  Kezdj másikat. Akarod-e, hogy én számodra szerezzek valami olyan állomást, ahol
                  tehetségeid által becsületesen megélhess? Nekem sok összeköttetésem van, tehetem
                  azt. Kezet reá!</p>
               <p>A gyilkos térdre esett az előtt, kit meg akart gyilkolni, s a felé nyújtott kezet
                  két kézzel ragadá meg, és csókjaival halmozá el, hevesen zokogva.</p>
               <p>- Óh! uram, ön az első ember, ki hozzám így beszél. Engedje, hadd térdeljek itten.
                  Engem gyermekkoromtól fogva, mint gazdátlan kutyát, kergetnek egyik ajtótól a
                  másikhoz; minden falatomat csalva, lopva, hízelkedve kellett megszereznem; nem
                  adta kezét nekem soha senki más, csak aki nálamnál is rosszabb volt, s rossz útra
                  vezetett. Gyalázatos, undok életmódot folytattam; tele csalással, árulással, s
                  rettegnem kell minden ismerős arctól. És ön kezét nyújtja nekem; ön, akire napok
                  óta leskelődöm, mint orgyilkos! Ön meg akar engem szabadítani önmagamtól. Engedjen
                  lábainál térdelnem, és úgy hallgatnom parancsait.</p>
               <p>- Álljon ön fel! Nem szeretek semmi érzelgést. A férfikönny gyanús előttem.</p>
               <p>- Igaza van! - szólt Krisztyán Tódor. - Különösen az én könnyem. Hisz én híres
                  komédiás vagyok, akinek ha azt mondták, nesze egy garas, sírj érte egyet:
                  megtettem. Nem hiszik már, ha igazán teszem is. El fogom fojtani.</p>
               <p>- Annyival inkább, mert én sem szándékozom önnek semmiféle erkölcsi prédikációt
                  tartani itten, hanem egy igen száraz üzleti ügyről fogok beszélni. Ön Scaramelli
                  bankárházzal való összeköttetéseiről s brazíliai útról beszélt.</p>
               <p>- Uram, abból egy szó sem igaz.</p>
               <p>- Tudom. Önnek nincsenek azzal összeköttetései.</p>
               <p>- Voltak, de, megszakadtak.</p>
               <p>- Elszökött ön, vagy elkergették?</p>
               <p>- Az előbbi.</p>
               <p>- Rábízott pénzzel?</p>
               <p>- Három-négyszáz forinttal.</p>
               <p>- Mondjuk, hogy ötszáz forint volt. Volna önnek kedve ezt visszavinni
                  Scaramelliékhez? Nekem igazán vannak velük összeköttetéseim.</p>
               <p>- Náluk maradni nem akarok.</p>
               <p>- És a brazíliai út?</p>
               <p>- Egy szó sem igaz belőle; onnan nem hoznak ide hajóépítéshez fákat.</p>
               <p>- Kivált olyanokat, amiket ön előszámlált; azok között orvosi és festőfák is
                  vannak.</p>
               <p>Tódor elmosolyodott.</p>
               <p>- Igaz. Én csak egy mészégetőnek akartam eladni a senki szigetéről a fákat, hogy
                  pénzt kapjak. Teréza kitalálta a gondolatomat.</p>
               <p>- Tehát nem Noémi kedvéért jött ön a szigetre?</p>
               <p>- Óh! Hiszen minden országban van már egy feleségem.</p>
               <p>- Hm! Én tudok egy igen jó állomást az ön számára Brazíliában. Ügynökség egy
                  keletkező vállalatnál, melyhez szükséges a magyar, német, olasz, angol, francia és
                  spanyol nyelvek ismerete.</p>
               <p>- Azokon én mind írok és beszélek.</p>
               <p>- Tudom. És görögül és törökül és lengyelül, oroszul. Ön lángeszű ember. Hát én
                  önnek megszerzem azt az állomást, ahol tehetségeit meg fogják jutalmazni. Az
                  ügynökség, melyet önnek említék, jár háromezer dollár rendes fizetéssel és
                  esetleges százalékkal a nyereményből. Öntől függ, hogy az mentül több legyen.</p>
               <p>Krisztyán Tódor elámult e szókra. De már annyira hozzá volt szokva a
                  komédiajátszáshoz, hogy mikor igazán meglepte a hálaérzet, azt nem bírta
                  kifejezni; félt, hogy azt is komédiának veszik.</p>
               <p>- Uram! Nem tréfa ez, amit ön mond?</p>
               <p>- Semmi okom sincs rá, hogy itt és most és önnel tréfáljak. Ön meg akart engem
                  ölni - nekem biztosítanom kell az életemet. Meg nem ölhetem önt, mert azt nem
                  veszi a lelkem magára. Jó embert kell önből csinálnom. Ez az önvédelmem. Ha ön
                  boldog ember lesz, én is nyugodtan járhatok az erdőben. Mármost ért ön engem. Hogy
                  komolyan tettem önnek ez ajánlatot, azt bebizonyítom. Itt a tárcám. Vegye ön el.
                  Benne találja útiköltségét Triesztig és valószínűleg még annyi összeget,
                  amennyivel Scaramellit kárpótolhatja. Mire ön Triesztbe ér, már akkorra ott lesz
                  az én levelem Scaramellinél, s az majd tudatni fogja önnel további teendőit. S
                  mármost egyikünk jobbra, másikunk balra mehet.</p>
               <p>Tódor kezében reszketett az átvett pénzes tárca.</p>
               <p>Mihály felvette átlőtt kalapját a földről.</p>
               <p>- És most vegye ön ezt a két lövést úgy, ahogy önnek tetszik. Ha ezek egy
                  orgyilkos lövései voltak, akkor önnek nagy okai vannak velem nem találkozni többé
                  olyan helyen, ahol törvények uralkodnak; ha pedig egy sértett lovag lövései
                  voltak, akkor tudnia kell önnek, hogy a legelső találkozásnál a lövés sora rajtam
                  van...</p>
               <p>Krisztyán Tódor felszakítá mellén ruháit két kezével, s heves kitöréssel
                  kiálta:</p>
               <p>- Ide lőjön ön, ha még egyszer szeme elé kerülök önnek! Lőjön agyon, mint egy
                  veszett ebet! - Azzal felkapta kilőtt pisztolyát a földről, s odaerőteté azt
                  Mihály kezébe. - Tulajdon pisztolyommal lőjön főbe, ha még egyszer valahol útjában
                  talál bárhol a világon. Ne is kérdezzen, ne is szóljon semmit, csak lőjön
                  agyon!</p>
               <p>És nem hagyott békét addig, míg az el nem fogadta a pisztolyt, s vadásztáskája
                  zsebébe nem tette.</p>
               <p>- Isten önnel! - monda neki Timár, s azzal otthagyta őt, és odább ment.</p>
               <p>Tódor ott állt egy ideig, és utána nézett; aztán utána szaladt, és megállítá.</p>
               <p>- Uram! Még egy szóra. Ön engem új emberré teremtett. Engedje nekem, hogy ha önnek
                  valaha levelet írok, e szóval kezdhessem: „Atyám!” Borzalom és undorodás volt
                  eddig előttem ez a szó; hadd legyen ezután gyönyörűség és bizalom. Atyám!
                  Atyám!</p>
               <p>Tódor megcsókolá Mihály kezét hevesen, s azzal elrohant tőle, s a legelső
                  bokornál, mely őt eltakarta előle, hogy nem láthatá többé, leveté magát arccal a
                  fűbe, és sírt. Igazán sírt.</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Szegény kis Noémi csak ott állt óra hosszat az akácfa alatt, ahol Mihálytól búcsút
                  vett. Teréza utána ment már, hogy fölkeresse, aztán ő is leült leánya mellé a
                  fűbe, s elővette kötését, hogy dolgozzék valamit.</p>
               <p>Egyszer Noémi felriadt.</p>
               <p>- Hallottad, anyám?... Két lövés a túlsó parton!</p>
               <p>Hallgatóztak. Nagy csend volt a rekkenő melegben.</p>
               <p>- Most újra két lövés! Anyám, mi volt ez?</p>
               <p>Teréza megnyugtatólag biztatá:</p>
               <p>- Vadászok lövöldöznek odaát, gyermekem.</p>
               <p>De Noémi sápadt lett, mint az ákácvirágok ott feje fölött, s kezeit nyugtalan
                  szívére szorítva, rebegé:</p>
               <p>- Óh nem! Óh nem! Ő nem fog visszatérni soha.</p>
               <p>És aztán olyan nagyon fájt a szívének, hogy mért nem mondta neki azt a rövid kis
                  szócskát: „te!”, mikor olyan nagyon kérte?</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>- Fabula uram! - mondá Timár hűséges sáfárjának - az idén nem viszik fel a búzát
                  se Győrbe, se Komáromba.</p>
               <p>- Hát mit csinálunk vele?</p>
               <p>- Megőröltetjük itt helyben lisztnek. Van két patakmalom az uradalomban; ehhez
                  kibérlünk még harminc dunai malmot, azok meggyőzik a dolgot.</p>
               <p>- De iszonyú nagy lisztes bolt kell ahhoz, ahol annyi lisztet eladjunk.</p>
               <p>- Az is meglesz. Kis hajókra fogjuk rakni a terhet zsákokban, azokat felvontatjuk
                  Károlyvárig. Ott ökrösszekerekre rakjuk, s elszállítjuk Triesztbe. Triesztben
                  készen áll a hajóm, mely a lisztet tonnákra rakva elviszi Brazíliába.</p>
               <p>- Brazíliába? - kiálta felijedten Fabula. - De már oda nem megyek.</p>
               <p>- Nem is szándékozom odaküldeni Fabula uramat; oda más ember fog menni. Ön csak
                  azt hajtja végre, ami Triesztig tart; az őrletést és a szállítást. A kasznároknak,
                  molnároknak még ma kiadom a rendeletet, s ön távollétemben úgy fog intézkedni,
                  mintha én magam volnék jelen.</p>
               <p>- Köszönöm alássan! - monda Fabula uram, s nagyon lógott a feje, mikor Levetinczy
                  úr irodájából eltávozott.</p>
               <p>- Ez most megint valami óriási nagy bolondság lesz! - mondogatá magában, de úgy,
                  hogy más is meghallhatta - Brazíliába lisztet küldeni Magyarországból. Hiszen
                  tudom én, hogy mi az a Brazília! Tiszteletes Ónody uram alatt tanultam én
                  geográfiát. Brazília fővárosa Rio-Janeiro. Onnan hozzák a gyapotot meg a dohányt,
                  a cukrot meg a kávét; ott vannak a leghíresebb gyémántbányák. Lakosai indusok,
                  portugallok, hollandusok, anglusok meg németek. Most tessék ennyi furfangos nép
                  közé még egy magyarnak is elegyedni. És méghozzá lisztet vinni oda! Egy olyan
                  országba, ahol erdőszámra teremnek az olyan fák, amiket csak ki kell vágni, s a
                  belseje tele van kész liszttel meg darával. A másik erdőben meg már a kész
                  kenyerek függnek a fákon, csak le kell szedni az érett cipókat az ágról és
                  megsütni. S ilyen országba lisztet küldeni a tengeren keresztül! Először is: mind
                  megdohosodik, mire odaér. Másodszor: nem veszi azt ott meg senki. Harmadszor:
                  sohase látja az a pénzét, akinek Brazíliából kell azt megkapni! Nem megy oda se
                  fiskális, se vicispán. Egyszóval ez most megint valami hallatlan nagy bolondság
                  Levetinczy uramtól, hanem azért meglássa mindenki, ez is valami csodálatos jóra
                  fog fordulni, mint minden bolondság, amihez Levetinczy uram eddig hozzáfogott, s
                  az a lisztes hajó aranyporral megterhelve fog visszatérni Brazíliából. Hanem azért
                  mégiscsak nagy bolondság biz az!...</p>
               <p>Tökéletes igaza volt Fabula uramnak. Timár maga is körülbelül egy véleményen volt
                  vele.</p>
               <p>Ő ezzel a szállítmánnyal mintegy százezer forint árú vagyont kockáztat.</p>
               <p>Nem új ötlet ez nála. Rég küzdött ő azzal a vággyal, hogy miért ne lehetne egy
                  magyar kereskedőnek valami nagyobb feladatot is választani, mint örökösen hajót
                  vontatni, búzára alkudni, kedvezőbb alkalom esetén a magas minisztériumok
                  megbízásait elnyerni, országos kiadások csatornáját a maga telkére vezetni, potom
                  árért kamarai jószágokat bérelni, s úgy mellékesen, nobel passzióból, megszorult
                  mágnás uraknak ötven percentre pénzt kölcsö­nöz­getni s ilyenformán egyik
                  nyomorult milliócskát a másik után koldusmódra összekapargatni? Hátha egy
                  merészebb, nagyobb, szabadabb pálya is volna egy magyar kereskedőre nézve e
                  kisszerű kalmárkodásnál? Hátha lehetne valami hazai nevezetes árucikknek, amiben
                  iparunk kiállja a versenyt, piacot nyitni a világkereskedelem nagy bazárjában?</p>
               <p>Ez a külkereskedés már régi terve volt. Előre tökéletesítteté műmalmait, s
                  építtetett Triesztben egy kereskedelmi hajót. De a gyors elhatározásnak mégiscsak
                  Noémi volt az oka. Arra, hogy rögtön hozzákezdjen a tervéhez, Krisztyán Tódorral
                  találkozása dönté el határozatát.</p>
               <p>A lisztkivitel mellékes volt már; fő dolog volt az, hogy Timár az egész földtekét
                  tegye maga és ez ember közé.</p>
               <p>Akik látták, hogy heteken át micsoda sietséges munkát végzetett Timár, hogy
                  utazott egyik malomtól a másikig, onnan megint a hajóihoz, hogy sietteté azokat,
                  amint meg voltak terhelve, rögtön a továbbmenetelre, hogy ügyelt fel saját maga
                  minden szállítmányra, azt mondák: ez aztán a mintaképe egy kereskedőnek! Milyen
                  gazdag úr! Vannak igazgatói, ügynökei, biztosai, sáfárjai, felügyelői, ispánjai,
                  és ő mégis mindenütt maga lát a dologhoz, mint a legközön­ségesebb vállalkozó. Ez
                  érti aztán a kereskedést!</p>
               <p>(Tudták volna csak, hogy miben kereskedik!)</p>
               <p>Három hét telt bele, hogy az első hajó, tonnára vert magyar liszttel megrakodva,
                  készen állt a trieszti kikötőben, horgonyait felszedni. A hajó neve volt
                  „Pannonia”.</p>
               <p>Szép, háromárbocos galliote volt. Még Fabula uram is magasztalta, mert ő ott volt
                  a hajórakodásnál.</p>
               <p>De Timár nem látta azt a hajót. Még csak el sem ment Triesztbe, hogy megnézze a
                  hajóját, mikor az útnak indul. E nehány hét alatt folyvást Pancsován vagy
                  Levetincen tartózkodott. Az egész vállalat a Scaramelli-cég neve alatt indult meg.
                  Timárnak oka volt saját nevét nem kötni hozzá.</p>
               <p>Csak levélben értekezett a megbízott Scaramelli-céggel.</p>
               <p>Egy napon aztán levelet kapott Krisztyán Tódortól, melynek fölbontásakor
                  legelőször is az lepte meg, hogy a levélben pénz van. Egy százas bankjegy. Az
                  írott tartalom pedig ez volt:</p>
               <p>
                  Atyám!
               </p>
               <p>
                  Midőn ön e levelemet olvassa, én már a magas tengeren vagyok, a
                     gyönyörű Pannonia födözetén, mint a Scaramelli-ház brazíliai ügynöke. Hálás
                     köszönetemet küldöm önnek szíves ajánlatáért. A bankárház kéthavi fizetésemet
                     előre kiadta. Ebből én száz forintot küldök önnek azon szíves kéréssel: legyen
                     szíves ez összeget a pancsovai vendéglősnek a „Fehér Hajó”-hoz átadni. E
                     szegény becsületes embernek ottjártamban adósa maradtam ezzel, most köszönettel
                     megfizetem. Az ég áldja meg önt, amiért hozzám ilyen jó volt!
               </p>
               <p>Timár könnyebbülten lélegzett fel. Ez az ember megjavult. Visszaemlékezik régi
                  adósságaira, s azokat megtakarított pénzéből fizeti.</p>
               <p>Milyen jó érzés egy elveszett embert megszabadíthatni!</p>
               <p>Megmenteni az ellenséget, ki életedre tört. Visszaadni őt az életnek, a világnak,
                  a becsületnek. Egy világcsalóból becsületes embert alakítani át, a sárba esett
                  gyöngyszemet megtisztítani. Az őskeresztyének korszakába illő erény ez. Nemes
                  lélek vagy!</p>
               <p>Csak az a vádló szó odabenn mást ne mondana:</p>
               <p>„Gyilkos vagy!”</p>
               <p>„Nem annak örülsz te most, hogy egy embert megszabadítottál, hanem hogy egy
                  embertől megszabadultál! És ha annak fogod hírét venni, hogy hajódat az óceánon
                  előfogta egy tavaszutói tornádó, és pozdorjává törve lisztestől, emberestől a
                  tenger fenekére süllyesztette, annak fognál még csak szörnyen örülni. Nem gondolsz
                  te most a lisztiparra, nem a nyereségre és veszteségre, hanem arra gondolsz, hogy
                  ott a La Plata és az Amazon folyók mocsáraiból minden nyáron elővánszorog a
                  rettenetes pusztító rém, a sárgaláz, mely mint a tigris leskelődik az újon érkező
                  idegenre; száz közül hatvan áldozatul esik neki. Hátha ez is közöttük lesz?”</p>
               <p>„Gyilkos vagy!”</p>
               <p>„Vagy még inkább megtörténhetik az vele, hogy a könnyelmű, heves vérű ember, abban
                  az országban, ahol a szenvedélyek oly uralkodók, a játékbarlangoknak s a kreol nők
                  szép szemeinek áldozatául esik, meglopja, elvesztegeti a rábízott sok pénzt, bűnös
                  lesz, szökni fog, s akkor is meg van halva rád nézve, meg az egészismeretes
                  világra nézve. Ez az, aminek te előre örülsz!”</p>
               <p>„Gyilkos vagy!”</p>
               <p>Timár olyan örömet érzett, mint akinek sikerült valakit megölni. Önvádaktól, távol
                  aggodalmaktól izgatóan nyugtalanított örömet.</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Attól a naptól fogva mintha kicserélték volna Timárt; alig lehetett ráismerni.</p>
               <p>A máskor oly higgadt kedélyű ember minden tettében elárult valami nem szokott
                  nyugtalanságot; egymással ellenkező rendeleteket adott ki, s elfeledte egy óra
                  múlva, amit elrendelt; ha valahová elindult, fele útról visszatért; majd meg
                  kerülni kezdte az üzletét, s úgy tett, mint aki nem törődik semmi nagy dologgal;
                  máskor megint oly ingerült volt, hogy mindenkibe beleveszett a legcsekélyebb
                  mulasztásért.</p>
               <p>Sokszor látták őt a Duna-parton fél napon át fejét lecsüggesztve sétálni, mint
                  mikor valaki az őrüléshez közelít, s azon kezdi, hogy házától elfut. Máskor meg
                     egész nap bezárkózott szobájába, s nem eresztett magához
                  senkit.</p>
               <p>Levelei pedig, amiket az ország minden részéből küldöztek utána, ott hevertek
                  halommal az asztalán - felbontatlanul.</p>
               <p>Az okos ember nem tudott egyébről gondolkozni, mint arról az aranyhajú leányról,
                  akit ott látott a szigetparton utoljára, karját egy fatörzsre támasztva s fejét
                  karjára csüggesztve.</p>
               <p>Egyik nap azt határozta el, hogy visszamegy hozzá; a másik nap megint azt, hogy el
                  fogja őt felejteni örökre.</p>
               <p>Babonás kezdett lenni. Jeleket várt az égtől, az álomlátásból, amik elhatározzák,
                  mit tegyen. Óh az álomlátások mindig azt az alakot hozzák eléje: boldogan és
                  szenvedve, átadva és elveszítve; azoktól csak még őrültebb lett. Az égből pedig
                  nem jött semmi jel számára.</p>
               <p>Egy napon aztán rávette magát, hogy megtér okos embernek, dolgai, üzletei után
                  lát, majd azok lecsillapítják lelke háborgását.</p>
               <p>Odaült levelei halmazához, s elkezdte azokat egyenként felbontogatni.</p>
               <p>Az lett belőle, hogy mire végigolvasott egyet, elfelejtette, hogy mi volt az
                  elején.</p>
               <p>Mindig csak azokból a kék szemekbül akarta olvasni, hogy mi van azokba írva.</p>
               <p>Egyszer aztán nagyot dobbant a szíve, mikor egy levél akadt a kezébe, mely
                  súlyosabb volt a többinél. Annak a címiratán megismerte a kéz írását.</p>
               <p>Az Timéa írása volt...</p>
               <p>Valami józan hidegség futott át erein.</p>
               <p>Ez az égből jött jeladás!</p>
               <p>Ez a levél eldönti lelke harcát.</p>
               <p>Timéa ír, az angyali jóságú teremtés, a tiszta, hű nő. Egyetlen gyöngéd szava úgy
                  fog hatni a férfi kedélyére, mint az ébresztő szózat a mámorálomban alvóra. Ez
                  ismerős vonások eléje fogják idézni a tündöklő mártírarcot, s megtérítik őt
                  újra.</p>
               <p>Valami súlyos van a levélben. Az valami gyöngéd meglepetés lesz, valami emlék?
                  Igen, igen! Holnap lesz a férj születésnapja. Óh! ez kedves levél, kedves emlék
                  fog lenni.</p>
               <p>Mihály gyöngéden nyitá fel a borítékot, felvágta a pecsétet rajta.</p>
               <p>Legelőször is az lepte meg, hogy íróasztala kulcsa hullott ki belőle. Ez volt az a
                  súlyos tárgy benne.</p>
               <p>A levélben pedig ez volt:</p>
               <p>
                  Kedves uram!
               </p>
               <p>
                  Ön íróasztala fiókjában feledte a kulcsot. Nehogy
                     nyugtalankodjék miatta, utána küldöm. Isten áldja önt!
               </p>
               <p>
                  Timéa
               </p>
               <p>Semmi egyéb.</p>
               <p>Timár ezt a kulcsot akkor feledte íróasztala fiókjában, mikor éjjel titokban
                  hazatért, s Athalie szavai úgy megzavarták agyát.</p>
               <p>Tehát semmi egyéb, csak ez a kulcs! Semmi más hozzá, csak e nehány hideg szó!</p>
               <p>Timár lehangoltan tette maga elé a levelet.</p>
               <p>Most egyszerre valami rémületes eszme villant az agyán keresztül.</p>
               <p>Ha Timéa ott találta íróasztala fiókjában azt a kulcsot, akkor meglehet, hogy
                  kutatott is a fiókban. A nők kíváncsiak, s szokták ezt tenni!... És ha kutatott,
                  akkor talált ott valamit, amit ismernie kell... Mikor Timár Ali Csorbadzsi
                  kincseit értékesíté, oly előrevigyázó volt, hogy egyes műremekeket nem bocsátott
                  áruba, amik ha a piacra kerülnek, nyomra vezethetnek. Leginkább a gyémántokat adta
                  el foglalat nélkül. Volt a kincsek közt egy gyémántokkal kirakott medaillon, ami
                  egy miniatűrképet rejtett magában. E kép egy fiatal hölgy arca volt, kinek vonásai
                  feltűnően hasonlítottak Timéa vonásaihoz. Ez bizonyosan az ő anyja, ki görög nő
                  volt. Ha Timéa e medaillont megtalálta férje fiókjában, akkor megtudott mindent.
                  Megismerte anyja arcképét; abból megtudta, hogy ez ékszer az apjáé volt; arról
                  rájött, hogy apja kincsei Timár kezébe kerültek, s arról aztán az egész történetet
                  legombolyíthatá: hogy lett Timár gazdag emberré, s hogy vette meg Timéát a saját
                  kincsei árán.</p>
               <p>Ha kíváncsi volt Timéa, akkor mindent tud - s akkor megveti férjét.</p>
               <p>S nem azt bizonyítják-e a levél szavai? Nem azt mutatja-e maga a kulcs elküldése?
                  Nem azt akarta-e a nő ezáltal tudatni férjével: „ismerlek”.</p>
               <p>Ez a gondolat határozott Mihálynál: fölfelé induljon-e vagy lefelé a lejtőn? -
                  Lefelé!</p>
               <p>Mindegy már. Azt hitte. A nő előtt már le van álcázva. Ott többé az „arany embert”
                  játszani nem lehet. A nagylelkűt, a bőkezűt, a jóltevőt! Ott már el van árulva,
                  hogy kicsoda.</p>
               <p>- Mármost lehet rohanni lefelé.</p>
               <p>Most már el volt határozva, hogy vissza fog menni a szigetre.</p>
               <p>De mégsem úgy akart elvonulni, mint vert fél.</p>
               <p>Levelet írt Timéának, melyben fölkérte őt, hogy minden levelét, mely hosszas
                  távollétében komáromi házához lesz utasítva ezentúl, vegye át, bontsa fel, közölje
                  ügyvédjével vagy biztosával, ha szükségét látja, s ahol intézkedni kell,
                  rendelkezzék teljhatalommal férje nevében: utalványozzon, vegyen át és adjon ki
                  pénzeket saját belátása szerint; egyúttal vissza­küldte neki íróasztala kulcsát,
                  hogy ha okmányokat, szerződéseket kell kikeresni, kéznél legyen az.</p>
               <p>Ez volt a tromf.</p>
               <p>Mikor azt érezte, hogy titkához közel járnak, sietett egészen rávezetni a titokra;
                  így talán nem fog az kiderülni. A gyanú szemének homály kell és sötétség, mint a
                  bagoly szemének; az a világosságban nem jól lát.</p>
               <p>Azzal kiadta utasításait telepbiztosainak, mindegyiknek megmondva, hogy hosszú
                  időre el fog utazni, de azt nem, hogy hová. Minden őt érdeklő levelet intézzenek
                  Komáromba a nejéhez.</p>
               <p>Levetincről késő délután indult el egy fogadott parasztszekéren. Azt akarta, hogy
                  nyomát veszítsék, azért nem utazott saját lovain.</p>
               <p>Még nehány nap előtt babonás volt; az égtől, az elemektől várt titkos jeleket,
                  amik megtérítsék. Most már azokra sem ügyelt; el volt határozva, hogy a szigetre
                  átmegy.</p>
               <p>Pedig az égi jelek, az elementumok nagyon is siettek őt baljóslataikkal
                  visszariasztani, sőt erőhatalommal megakadályozni.</p>
               <p>Estefelé, amint a Duna-part hosszú jegenyecsalitja már látható volt, egyszerre
                  valami fakóvörös felhőfolt támad az égen, s jön sebesen gomolyogva errefelé. A
                  fuvaros bunyevác eleintén csak imádkozik nagyokat sóhajtva; de amint közeledik a
                  füstfellegforma, káromkodásra fordítja az áhítatos szót.</p>
               <p>„A galambóci szúnyogok jőnek!”</p>
               <p>Azok az ördög teremtményei, amiknek száma trillió, amik ott laknak a galambóci
                  sziklák odúiban; egyszer-egyszer fölkerekednek, felhőszámra lecsapnak a síkságra,
                  s jaj akkor minden baromnak, melyet a szabadban találnak.</p>
               <p>A szúnyogfelhő elborítá a síkságot, melyen Timárnak át kellett volna utazni; az
                  apró, fullánkos szörnyek meglepték mind a két lovat, füleikbe, szemeikbe,
                  orrlyukaikba tódulva. A megriadt állatok nem voltak fékezhetők többé, bőszülten
                  fordultak vissza a szekérrel, s vágtattak feltartóztathatlanul északnyugat felé.
                  Timár kockáztatta a szekérből kiugrást, ügyes is volt és szerencsés, nem törött
                  sem keze, sem lába; a lovak a szekérrel elfutottak a világba.</p>
               <p>Ha adott volna valamit az előjelekre, ez már elég ok lett volna arra, hogy
                  visszaforduljon maga is.</p>
               <p>De most már makacs volt. Hiszen olyan úton járt, amelyre az ember nem kéri többé
                  az Isten segítségét. Most már akart menni. Noémi arra vonta, Timéa arra taszította
                  előre. Az indulat éjsarka és délsarka s az akarat vitte most már előre.</p>
               <p>Hogy lemaradt szekeréről, megindult gyalog a Dunaparti jegenyés felé. Pedig
                  fegyvere is ott maradt a szekéren, ő puszta kézzel menekült meg róla. Egy vastag
                  fűzhusángot metszett magának a csalitban, ez volt a fegyvere. Azzal elkezdett utat
                  keresni a bozótban. Ott aztán eltévedt. Az éjszaka ott lepte; mentül tovább
                  bolyongott, annál kevésbé talált ki a bozótból, utoljára rábukkant egy
                  rőzsekunyhóra, s elhatározta, hogy ott megmarad éjszakára. Tüzet rakott a
                  szerteszét heverő rőzsekévékből, szerencséjére vadásztáskája a nyakában volt,
                  mikor a szekérről leszökött, abban volt kenyér, szalonna; azt elővette, s a
                  parázsnál kenyeret, szalonnát pirított.</p>
               <p>Még valami mást is talált vadásztáskájában: azt a dupla pisztolyt, amellyel Tódor
                  reálőtt a kunyhóból. Talán éppen ez a kunyhó volt az. Az bizony meglehet.</p>
               <p>Hasznát nem vehette a pisztolynak, mert lőporszaruját is a kocsin hagyta. Hanem
                  arra mégis szolgált az a pisztoly, hogy fatalizmusában megerősítse. Akire
                  hasztalan lövöldöznek, annak kell még valami dolgának lenni a világban.</p>
               <p>Erre a biztatásra nagy szüksége is volt, mert amint az éj leszállt, elkezdett a
                  bozót félelmes tanyává lenni. A farkasok vonítottak a közelben. Timár láthatá zöld
                  fényű szemeiket villogni a sűrű berek közül. Egy-egy vén ordas a kunyhó hátáig
                  lopózkodott, s ott ordítá el magát rémségesen.</p>
               <p>Timárnak egészéjjel nem volt szabad a tüzet el hagyni aludni. Ez tartá csak a
                  fenevadakat vissza.</p>
               <p>Ha a kunyhóba bement, ott meg olyan borzadályos sziszegés hangjai riaszták,
                  aminőkkel a kígyók fogadják az embert, s lomha tömegek mozdultak meg a lába alatt;
                  tán valami teknősbékára lépett.</p>
               <p>Timár egész éjjel éleszté a tüzet, s a hosszú rőzsekaró tüzes végével képzelmes
                  ábrákat rajzolt a levegőbe. Talán saját gondolatainak tűzhieroglifjai voltak
                  azok.</p>
               <p>Milyen szomorú éj! Akinek nyugalmas házai vannak, kényelmes fekhelye otthon;
                  fiatal, szép nő a háznál, akit feleségének nevezhet; aztán most egy dohos, gomba
                  benőtte kunyhóban tölti az éjszakát, egyedül! A farkasok vonítnak körülötte, s
                  feje fölött a rőzsében lomhán csúszik végig a vízikígyó.</p>
               <p>Pedig ez a nap születésnapja.</p>
               <p>Kedélyes családi ünnepély ez itten.</p>
               <p>És akarja, hogy így legyen; most már akarja.</p>
               <p>Mihálynak kegyes, ájtatos kedélye volt. Gyermekkorától ahhoz volt szokva, hogy
                  minden reggel, minden este magában imádkozzék. Ezt a szokást el nem hagyta soha, s
                  minden veszélyben, nyomorúságban, amin küzdelmes életében annyiszor keresztülment,
                  az volt a menedéke, hogy imádkozott. Hitt az Istenben, és megmenekült, és amihez
                  kezdett, az sikerült.</p>
               <p>És ezen a félelmes estén nem tudott imádkozni. Nem akart beszélni Istennel. „Ne
                  láss meg, hol járok!”</p>
               <p>Ezen a születésnapján túl nem tudott imádkozni többé. Dacolt a sorssal.</p>
               <p>Mikor a hajnal szürkülni kezdett, az éjszaka fenevadai behúzódtak berkeik mélyébe;
                  Timár fölkerekedett éjjeli tanyájáról, s nemsokára rátalált az ösvényre, mely
                  egyenesen a Duna-partra vezetett.</p>
               <p>Itt várt azután reá az új rémület.</p>
               <p>A Duna szertelenül meg volt áradva.</p>
               <p>A tavaszutói hóolvadások ideje volt ez; a folyamős sárga iszapos hullámai
                  nádgyökérrel, elsodort fűzfákkal voltak tele; a halászkunyhó, melyet Timár
                  keresett, máskor magas dombtetőn állt, most a küszöbéig ért a víz, s a csónak, mit
                  hátrahagyott, a kunyhó melletti vén fűzfa törzséhez volt kötve.</p>
               <p>A kunyhóban nem talált senkit. Ilyen áradás mellett halászni nem lehet. A
                  halászeszközöket is mind elvitték az elmenekült halászok.</p>
               <p>Ha kellett égi jel, ha kellett isteni nyilatkozat: ez már az volt. A megáradt
                  folyam állt az útjában egész fenséges erőhatalmával.</p>
               <p>Senki sem jár ilyenkor a folyón.</p>
               <p>Itt a csodaszerű intés - vissza kell innen fordulni.</p>
               <p>„Nem többé!” monda Timár. „Elindultam, odamegyek.”</p>
               <p>A kunyhó ajtaja be volt zárva, azt betörte, hogy hozzájusson az evezőihez és
                  csáklyájához. Látta a hasadékon át, hogy azok oda vannak betéve.</p>
               <p>Azután beleült a csónakjába; zsebkendőivel hozzákötözte a lábszárait a
                  kormánypadhoz, eloldotta a csónak kötelét, s betaszította azt egy lökéssel a
                  hullám közé.</p>
               <p>Akkor azután elkapta az ár, és vitte magával.</p>
               <p>A Duna rettenetes úr volt akkor, ki haragjában erdőket szaggatott ki gyökereikből;
                  a hátára szállott ember csak egy féreg, mely egy szalmaszálon úszik. Hanem ez a
                  féreg dacolt vele.</p>
               <p>Egymaga evezett két evezővel, az volt egyúttal a kormány. A sebesen rohanó ár
                  táncoltatta ladikját, mint egy dióhéjat, az ellenkező szél is azt akarta, hogy
                  visszakergesse a partra, ahonnan elindult. De már nem engedett sem szélnek, sem
                  hullámnak.</p>
               <p>Fövegét ledobta lábaihoz, izzadságtól csapzott haját lobogtatta a szél, a csónakja
                  orrán átcsapó hullám hideg zuhannyal csapkodta arcát, de az sem hűtötte le. Melege
                  volt. Melege volt attól a gondolattól, hogy talán Noémi most veszélyben van a kis
                  szigeten. Ez a gondolat nem engedte karjait kifáradni.</p>
               <p>A Duna, a szél erőszakos két hatalom, hanem az emberi szenvedély és akarat még
                  erősebb. Timár itt ismert magára. Mennyi akaraterő lakik szívében, milyen
                  szívósság karjaiban. Emberfölötti munka volt, amit végzett: ár ellenében eljutni
                  az Osztrova-sziget végcsúcsáig.</p>
               <p>Itt aztán megpihenhetett.</p>
               <p>Az Osztrova-szigetet egészen elborította az ár, a fák között foly a víz. Most már
                  csáklyával könnyebb volt a csónakot előrehajtani a fák között. Magasra fel kellett
                  hatolnia, hogy onnan azután víz mentében ereszkedve juthasson a „senki
                  szigetére”.</p>
               <p>Mikor aztán kellő messzeségre felvontatta csónakját, s azután kihatolt a sziget
                  pagonyából, egy új, meglepő látvány állt előtte.</p>
               <p>Máskor a senki szigete el volt takarva egy széles nádas által, s csak a fák
                  koronái látszottak ki; most pedig a nádas nem volt sehol, s a sziget egész
                  alakjában szabadon állt a Duna-ág közepén. Az áradat a nádas felett hömpölygött, s
                  a sziget fái úsztak benne; csak a téveteg szikla és környéke zöldült ki egy
                  folton.</p>
               <p>Timár lázas türelmetlenséggel bocsátá az árnak csónakját. Minden evezőnyomás
                  közelebb hozta hozzá a téveteg sziklát, melynek koronája égszínkék volt a virító
                  levendulától, oldala aranyos a sarkantyúvirág felfutó lugosától.</p>
               <p>S mentül közelebb látszott a szikla, annál türelmetlenebb volt a közelítő.</p>
               <p>Már láthatta a gyümölcsöst, melynek fái derékig vízben álltak; de a rózsakert
                  szárazon maradt, a kecskék, juhok oda szorultak fel.</p>
               <p>Most hallhatja Almira örvendő ugatását. A fekete állat kirohan a partra, ismét
                  visszafut, megint előjön, beleveti magát a vízbe, s eléje úszik a közeledőnek,
                  onnan megint vissza.</p>
               <p>Hát azt a rózsaszínű alakot látja-e Mihály ott egy virító jázminbokor aljában, ki
                  egész a lábai alatt hömpölygő víz széléig eléje jő?</p>
               <p>Még egy evezőnyomás: a csónak partot ér. Mihály kiszökik belőle, a csónakot
                  elviszi a hullám: nincs rá szükség többé, nem ügyel rá senki, hogy kivonja a
                  partra. Ők csak egymást látják.</p>
               <p>Körös-körül az ős paradicsom; gyümölcstermő fák, virágzó föld, szelíd állatok,
                  körülzárva hullámkerítéssel és abban - Ádám és Éva.</p>
               <p>A leány remegve, sápadva áll a közelítő előtt, s midőn az odarohan eléje, midőn
                  maga előtt látja, akkor egyszerre kitörő indulattal veti magát keblére, s önfeledő
                  örömmel kiált:</p>
               <p>- Visszajöttél! Te! Te! Te! - És ajkai, midőn megnémulnak is, még akkor is
                  mondják, hogy „te, te, te!”.</p>
               <p>Körül az ősparadicsom. Fejeikre a jázminbokor hullatja ezüstkoronáját, s a
                  sárgarigók és fülemilék kórusa énekli a „goszpodi pomiluj”-t...</p>
               
            </div>
            <div type="chapter">
               <head>AZ ÉDES OTTHON</head>
               <p>A csónakot elragadta a hullám; a szigetlakók ladikja, melyen ide jöttek, rég
                  elkorhadt már, újat nem szereztek: a jövevénynek nem lehetett e szigetről
                  eltávozni, míg a legelső gyümölcs­vásárlók meg nem érkeznek; abba pedig hetek és
                  hónapok fognak telni.</p>
               <p>Boldog hetek és boldog hónapok!</p>
               <p>Számlálatlan napjai a panaszatlan örömnek.</p>
               <p>A senki szigete Timárnak otthona lett. Ott talált magának munkát és nyugalmat.</p>
               <p>Az árvíz leapadta után nagy munkája lett a sziget lapályain megrekedt vizek
                  lecsapolásával. Egész nap levezető árkokat ásott; a két tenyere úgy
                  felkérgesedett, mint egy napszámosé; hanem aztán mikor este későn a vállára vetett
                  ásóval, kapával visszatért a kis tanyához, messziről várták, szeretve
                  fogadták.</p>
               <p>Eleintén az asszonyok is segíteni akartak neki e fáradságos munkában, de Mihály
                  gyöngéden elutasította őket: lássanak inkább a gazdaság után; a földtúrás férfinak
                  való munka.</p>
               <p>És mikor készen volt a csatornával, melyen át a szigeten rekedt mocsár vizét
                  lebocsátotta, olyan büszkén nézett végig munkáján, mintha ez volna az egyedüli és
                  egyetlen műve egész életének, melyet jónak nevezhet, amelyre belső bírája előtt
                  hivatkozhatik. A csatorna megnyitásának napja ünnep volt a kis szigeten. Nekik nem
                  voltak sátoros ünnepeik, ők nem számították a vasárnapokat; ünnep volt náluk az,
                  mikor az Isten elhozta rájuk az ő örömeiket.</p>
               <p>S a szigetlakók nagyon kevés beszédű emberek voltak. Amit Szent Dávid százötven
                  zsoltárban mondott el, azt őnáluk egy fohász fejezte ki, s ami szerelemvallomást a
                  költők versbe szedtek, azt őnáluk elmondta egy szembenézés. Megtanulták egymás
                  arcáról leolvasni a gondolatokat, megtanulták egymás gondolatait követni, együtt
                  eszmélni.</p>
               <p>Mihály napról napra jobban bámulta Noémit. Hűséges, háladatos kedély volt az,
                  szeszély, követelés nélkül. Nem ismert bánatot, aggodalmat a jövendő miatt. Boldog
                  volt, és boldogított. S nem kérdezte tőle soha: „Mi lesz belőlem, ha te elmégy?
                  Itt hagysz-e vagy elviszesz magaddal? Áldás lesz-e rajtam azért, hogy téged
                  szeretlek? Micsoda vallás papja az, aki téged megáld? Enyém lehetsz-e? Nincs-e
                  másnak joga hozzád? Mi vagy te odakinn a világban? Micsoda világ az, amiben te
                  élsz?” Még arcáról, még szemeiből sem olvashatta ki e kétségeket soha; csupán csak
                  azt az egyetlen örök kérdést: „Szeretsz-e?”</p>
               <p>Teréza asszony néhanapján fölemlíté Timár előtt, hogy sok dolga múlhatik most; de
                  Mihály megnyugtatá őt afelől: elvégzi azt mind Fabula János uram; s ha azután
                  Teréza Noémire tekintett, ki szelídkék szemeivel, mint a napraforgó a napot, úgy
                  kereste Timár arcát, akkor nagyot sóhajtott: „Mennyire szereti őt!”</p>
               <p>Timárnak nagy szüksége volt arra, hogy egésznap árkot ásson, cölöpöket verjen le,
                  rőzseburkolatokat fonjon; a nehéz testi munka küzdött lelke még nehezebb
                  munkájával.</p>
               <p>Mi történik ezalatt odakinn a világban?</p>
               <p>Harminc hajója úszik a Dunán, egy gályája a tengeren, egészgazdasága, milliókra
                  menő vagyona egy asszony kezében.</p>
               <p>S ha most ez asszony könnyelmű szeszélyében ezt az egész vagyont szélnek szórja,
                  szétzilálja, csapodár kedvtelésben férjét, házát, tönkrejuttatja, fog-e valakinek
                  a férj szemrehányást tehetni érte? Nem így következett-e?</p>
               <p>Boldog volt itthon, és szerette volna tudni, mi történik otthon.</p>
               <p>Két helyen élt a lelke, kétfelé volt szakítva: ott vagyona, becsülete, világi
                  állása, itt szerelme tartóztatta le.</p>
               <p>Hiszen mehetett volna innen. A Duna nem tenger, ő jó úszó volt, akármikor
                  átúszhatott volna a túlsó partra, s senki sem mondta volna neki itten, hogy ne
                  menjen el; hiszen tudták, hogy dolga van odakünn a világban; de mikor aztán
                  Noémivel találkozott, akkor megint elfelejtett mindent, ami körös-körül van a
                  világon, akkor csak szeretett, csak boldog volt, elveszett mámorában. - „Óh! ne
                  szeress olyan nagyon!” - súgá a lyány.</p>
               <p>S így telt nap nap után.</p>
               <p>A gyümölcstermő időszak is eljött, a sziget fáinak gallyait földig húzta az édes
                  teher. Gyönyörűség azt mindennap nézni. A gyümölcsöt, mely fejlődik. Mindennap
                  előbbre halad. Körték, almák családi jelszíneiket kezdik fölvenni; a zöld szín
                  bőrfakóra barnul, vagy sárga és piros sávokat vesz föl; a barna alapszín napos
                  oldalán bíbor színezetet kap, az aranyszínbe kárminpettyek, a karmazsinpirosba
                  zöld pontocskák vegyülnek; és minden gyümölcs úgy mosolyog az emberre, mint egy
                  nevető gyermekarc.</p>
               <p>Timár segített a nőknek gyümölcsöt szedni. Nagy kosarak teltek meg az istenadta
                  drágasággal. Ő számlálta darabonkint, amiket a kosarakba rakott: hány száz, hány
                  ezer darab? Mennyi kincs! Igazi arany!</p>
               <p>Egy délután aztán, mikor a telt kosarat segített Noéminek a tanyára vinni, idegen
                  embereket látott a kunyhó előtt. A gyümölcskufárok érkeztek meg.</p>
               <p>Hónapok óta az első emberarcok, mik a külvilágból hírt mondani jöttek.</p>
               <p>Éppen a gyümölcs felett alkudtak Teréza asszonnyal.</p>
               <p>A szokott cserekereskedés volt az.</p>
               <p>Teréza asszony szokás szerint búzát akart kapni a gyümölcsökért; hanem a kufárok
                  az idén sokkal kevesebbet akartak neki adni cserébe, mint más évben. Azt mondták,
                  megdrágult a búza nagyon. Komáromi kereskedők nagyon vásárolják, felverték az
                  árát; mind lisztet őrletnek belőle, úgy viszik a tengerre.</p>
               <p>Ezt persze Teréza nem akarta elhinni; ez csak olyan kufárbeszéd.</p>
               <p>Hanem Timár annál jobban figyelt rá. Ez az ő ötlete volt. Vajon mi következett
                  belőle annyi ismeretlen idő óta?</p>
               <p>Most már nem volt nyugta; az üzlet, a birtok gondolatai háborgatni kezdték. Olyan
                  volt neki ez a tudósítás, mint a nyugalomra tért katonának a trombitaszó:
                  visszavágyik a harcmezőre még szeretője karjai közül is.</p>
               <p>A szigetlakók természetesnek találták, hogy Mihály elkészüljön már a szigetről.
                  Hiszen hivatala hívja. Hiszen vissza fog jőni jövő tavasszal ismét. Noémi csak
                  arra kérte, hogy azokat a ruhákat, amiket ő maga szőtt, maga varrt Mihály számára,
                  s amiket Mihály e szigeten viselt, ha innen elmegy, el ne dobja.</p>
               <p>- Ereklyének fogom őket, tartogatni.</p>
               <p>- Aztán a szegény Noémire néha visszaemlékezzék.</p>
               <p>Erre nem tudott neki szavakkal felelni.</p>
               <p>Megvesztegette a gyümölcskufárokat, hogy maradjanak ott még egy napig.</p>
               <p>Ezen a napon egyebet sem tett, mint Noémivel karöltve bejárta a sziget minden
                  boldog csalitját, mely tündérörömeiknek tanúja volt; itt egy falevelet, ott egy
                  virágszirmot tett el emlékül; falevélre, virágsziromra egész tündérregék voltak
                  írva, miket csak két ember tudott elolvasni.</p>
               <p>- Fogsz-e szeretni, ha soká nem látsz?</p>
               <p>Az az utolsó nap olyan gyorsan elmúlt! A dereglyések este akartak elindulni, hogy
                  hűssel utazhassanak odább. Mihálynak búcsúzni kellett.</p>
               <p>Noémi okos volt; nem sírt. Hiszen tudta, hogy Mihály visszajő. Inkább arra volt
                  gondja, hogy eleséget készítsen számára az útra, s azzal útitáskáját megrakja.</p>
               <p>- Éjszaka lesz, mire a túlsó partra átérsz - monda Mihálynak gyöngéd aggodalommal.
                  - Nincs fegyvered?</p>
               <p>- Nincs. Nem bánt engem senki.</p>
               <p>- De igen: itt egy pisztoly van táskádban - monda Noémi, s kíváncsian elővonta a
                  fegyvert.</p>
               <p>És akkor elsápadt.</p>
               <p>Ráismert Tódor pisztolyára, amit az ittjártában gyakran fitogtatott előtte, azzal
                  fenyegetve Almirát, hogy meglövi.</p>
               <p>- Ez az ő fegyvere!</p>
               <p>Timár megdöbbent ez arckifejezéstől.</p>
               <p>- Mikor innen elmentél - szólt a leány heveskedve -, ő rád lesett a túlparton, s
                  rád lőtt e fegyverrel.</p>
               <p>- Hogy hiszed azt?</p>
               <p>- Hallottam a két lövést s utána a te lövéseidet. Úgy van, ezt tőle vetted el!</p>
               <p>Timár elbámult. Hogy akik szeretnek, a láthatatlant is meglátják! Nem tudta
                  tagadni.</p>
               <p>- Megölted őt? - kérdé a leány.</p>
               <p>- Nem.</p>
               <p>- Hát hová tetted?</p>
               <p>- Ne félj tőle többé. Ő Brazíliába ment. Az egész földteke van közöttünk.</p>
               <p>- Jobb szeretném, ha háromlábnyi föld volna közöttünk! - kiálta indulatosan Noémi,
                  meg­ragadva Mihály kezét.</p>
               <p>Mihály csodálkozva tekinte Noémi arcába.</p>
               <p>- Te? Te? Ily gyilkos gondolattal; ki egy háziállatot nem tudsz megölni, ki egy
                  pókot nem tudsz eltaposni, sem egy lepkét tűre szúrni.</p>
               <p>- De aki téged el akar tőlem venni, azt meg tudnám ölni: ha ember, ha ördög, ha
                  tündér!...</p>
               <p>És aztán szenvedélyesen ölelé mind a két karjával magához a férfit. Az reszketett,
                  és hevült.</p>
               
            </div>
            <div type="chapter">
               <head>A CSALÁDI ÉKSZER</head>
               <p>A túlparton ismét fölkereste Mihály a halászkunyhót.</p>
               <p>Két dologgal volt tele a feje; az egyik az a kép, ami az est ködében szemei elől
                  eltűnt, a lomb övezte szikla a Duna közepén s a karcsú alak a sziklatetőn, ki
                  kendőjével búcsúköszöntést lobogtat utána, míg láthatja; a másik a képzelet
                  alkotta kép, mi van odahaza a komáromi háznál? No hiszen ezt ráér kirajzolni
                  hosszú útjában az Al-Dunától hazáig.</p>
               <p>Amint az öreg halász meglátta Timárt, elkezdett sopánkodni (a halászok nem
                  káromkodnak soha).</p>
               <p>- Nézze, uram, az árvíz alatt valami gaz tolvaj ellopta önnek a csónakját innen;
                  még a kunyhót is feltörte, s az evezőket is elrabolta. Óh! milyen nagy tolvajok
                  vannak a világon.</p>
               <p>Timárnak olyan jólesett, hogy valahára szemtől szembe tolvajnak nevezik. Igaz az.
                  S ha még csak csónakot lopott volna!</p>
               <p>- De mindamellett is ne átkozzuk azt az embert! - monda a halásznak. - Ki tudja,
                  milyen nagy szüksége lehetett a csónakomra abban a veszedelemben? Majd szerezzünk
                  más csónakot. Most pedig, jó öreg, üljünk bele a kend ladikjába, s igyekezzünk az
                  éjjel a révig eljutni.</p>
               <p>A halász jó fizetésért rászánta magát az utazásra. Hajnalra a révig jutottak, hol
                  a hajók szoktak rakodni. Az idő nagyon korán volt még, s Timár nem akarta senkivel
                  tudatni, hogy honnan és milyen úton érkezett meg. A révcsárdában fuvarosok voltak,
                  azok közül egyet felfogadott, hogy szállítsa el Levetincre. Az volt az
                  eszmejárása, hogy Levetincen tiszttartójától felvilágosításokat fog nyerni az öt
                  hónap óta történtekről (annyi időt töltött a szigeten!); semmi sem lesz rá nézve
                  új és meglepő, ha Komáromba hazajut.</p>
               <p>Levetincen volt egy emeletes úri lak, melynek egyik szárnyát az öreg tiszttartó és
                  felesége lakta, a másik szárnya Timár számára volt berendezve, annak egyik
                  lépcsőzete a hajdani vadaskertbe vezetett le, e lépcsőn lehetett feljutni abba a
                  szobába, melyet Timár irodájául választott ki.</p>
               <p>Mihály figyelmének minden aprólékos körülményre ki kellett terjedni, hogy egy
                  hosszú hazugságot következetesen keresztül tudjon vinni.</p>
               <p>Öt hónap óta távol van: tehát hosszú utat tett. Azonban semmi úti poggyásza
                  nincsen. Vadásztáskájában semmi egyéb, mint az a csíkos vászonöltöny, amit Noémi
                  varrt a számára; mert ami öltözetben odaérkezett, az még a hűsebb időszaknak volt
                  szánva, s az is tépett, kopott volt már; csizmái foltosak. Külsejét nehéz volna
                  igazolnia.</p>
               <p>Ha a vadaskerten s a külön lépcsőn keresztül irodájába juthat, melynek kulcsát
                  magával hordá, ott majd hirtelen átöltözik, előveszi úti bőröndjét, s miután a
                  látszatot előkészíté, mintha nagy útról érkezett volna, akkor fogja behívni a
                  tiszttartót.</p>
               <p>Egész terve sikerült; senki sem vette észre; a lépcsőn feljutott írószobája
                  ajtajáig.</p>
               <p>Hanem amint azt fel akarta nyitni a kulccsal, megdöbbenve észlelé, hogy belülről a
                  zárban már van egy másik kulcs.</p>
               <p>Itt valaki van a szobában.</p>
               <p>Pedig ebben állnak irományai, üzleti könyvei; ide senkinek nem szabad belépni. Ki
                  az a vakmerő?</p>
               <p>Hevesen nyitá fel az ajtót, és betoppant a szobába.</p>
               <p>És akkor rajta volt a sor, hogy megrémüljön.</p>
               <p>Íróasztala előtt ült valaki, akit nem gondolt itt találni.</p>
               <p>Az Timéa volt.</p>
               <p>A túlvilágról megjelent lélek nem lett volna rettentőbb rá nézve, mint ez a szelíd
                  alak, fehér arcával, nyugodt tekintetével, midőn jöttére felállt az íróasztal
                  mellől, s a tollat letette kezéből.</p>
               <p>A nagy kereskedelmi mérlegkönyv állt előtte, abban dolgozott.
               </p>
               <p>Mihályt egyszerre rohanta meg az érzések minden ellentéte. Az ijedelem, hogy
                  titkos útja végén éppen nejét találja legelőször; az öröm, hogy őt itt találja
                  egyedül, s a bámulat, hogy ez a nő itt dolgozik!</p>
               <p>Timéa elébb nagy szemeit bámulatra nyitá fel, midőn Mihályt belépni látta, azután
                  eléje sietett, s kezét nyújtá neki - szótlanul.</p>
               <p>Ez a fehér arc még mindig talány volt férje előtt; nem olvashatá ki belőle, tud-e
                  mindent ez a nő? sejt-e valamit? vagy semmit sem? mi rejlik e hideg közöny mögött?
                  az elhallgatott megvetés-e vagy a feláldozott, eltemetett szerelem? vagy csak a
                  lymphatikus véralkat élő dermedtsége az?</p>
               <p>Ő sem tudott Timéának mit mondani.</p>
               <p>A nő úgy tett, mintha észre sem venné Mihály öltözetének szakadozott voltát; a nők
                  tudnak látni, anélkül, hogy odanéznének.</p>
               <p>- Örülök, hogy megjött ön már! - szólt halkan Timéa. - Mindennap vártam. A másik
                  szobában találja öltözékeit. Azután majd kérem, jöjjön vissza. Addig én is készen
                  leszek.</p>
               <p>És azzal keresztbe fogta szájában a tollat.</p>
               <p>Mihály megcsókolta Timéá kezét. Az a keresztbe fogott toll nem invitálta őt, hogy
                  még az ajkát is csókolja meg.</p>
               <p>Átment a másik szobába. Az öltözőszobája volt.</p>
               <p>Ott találta elkészítve mosdótálát friss vízzel, tiszta ingét, öltönydarabjait,
                  fénymázas csizmáit, ahogy otthon. Mivelhogy föl nem teheté, hogy megérkezése
                  napját tudhatta volna Timéa, azt kellett sejtenie, hogy a nő mindennap így várta
                  őt - és ki tudja, mióta?</p>
               <p>De hogy jön ez a nő ide? De mit csinál ez itt?</p>
               <p>Sietett átöltözni. Levetett ruháit elrejté ruhatára fenekébe. Valaki még
                  megkérdezhetné: de miben szakadhatott ki ennek a kabátnak a könyöke? Hát még azok
                  a vászonöltönydarabok, azokkal a tarka hímzetekkel! Nem kitalálna-e azokból
                  valamit egy asszony? A nők a hímzésöltések hieroglifjait tudják olvasni. El kell
                  dugni azokat.</p>
               <p>Volt dolga a szappannak, hogy kezeit lemossa. Vajon nem fogja-e valaki
                  megkérdezni: mit dolgozott ön ezekkel a kezekkel, hogy így megbarnultak,
                  megkérgesedtek?</p>
               <p>Mikor készen volt, s ismét átment írószobájába, már az ajtóban várta Timéa. Kezét
                  karjába ölté, s azt mondá neki:</p>
               <p>- Menjünk reggelizni.</p>
               <p>Az írószobából az öltözőn keresztül kellett az étkezőbe átmenni. Mihályra ott is
                  meglepetés várt. A kerek asztal fel volt terítve, és azon három teríték. Kire vár
                  ez mind?</p>
               <p>Timéa csengetett, s arra a terem egyik ajtaján bejött a komorna, a másik ajtón
                  pedig belépett Athalie.</p>
               <p>Ezé volt a harmadik teríték.</p>
               <p>Athalie arcán eltitkolhatlan harag gyulladt ki, amint Timárt meglátta.</p>
               <p>- Ah! Levetinczy úr, mégiscsak hazakerült ön valahára. Ez igazán szeretetre méltó
                  ötlet öntől! Azt mondani a feleségének: „Itt a kulcsaim, a könyveim, asszony,
                  vezesd helyettem az üzletet”, s aztán öt hónapig még csak azt sem tudatni, hogy
                  hol jár!</p>
               <p>- Kérlek, Athalie! - csitítá őt Timéa.</p>
               <p>- Hiszen én nem azért veszekedem Levetinczy úrral, hogy olyan soká távol volt. Az
                  igen szeretetreméltó dolog egy férjtől. Azt más is megteszi, hogy az egyik elmegy
                  Karlsbadba, a másik Emsbe, s nem zavarja egymás mulatságát. De köszönjük mi az
                  ilyen mulatságot! Tavasztól őszig itt ülni Levetincen, ahol paraszton meg
                  szúnyogon kívül más élő állat nincsen; reggeltől estig molnárokkal, hajósokkal
                  perlekedni; bezárkózni az irodába s nagy könyveket számokkal írni tele, a világ
                  minden részébe leveleket küldözni, éjszaka késő éjfélig angol, spanyol nyelvtant
                  magolni, hogy az angol, spanyol ügynökökkel tudjon az ember értekezni, ez, uram,
                  nem fiatal nőknek való mulatság!</p>
               <p>- Athalie! - szólt szigorúan Timéa.</p>
               <p>Mihály némán ült le a terítékhez, melynél ismerős étszerei és szokott pohara
                  voltak föltéve. Itt őt mindennap várták. Itt az asztal mindennap meg volt számára
                  terítve.</p>
               <p>Alig várta, hogy a villásreggelinek vége legyen. Athalie nem szólt többet; de
                  valahányszor rátekintett, mindannyiszor a legőszintébb neheztelést olvashatá ki
                  szemeiből Timár.</p>
               <p>Ez biztató előjel volt rá nézve.</p>
               <p>Mikor készen voltak az étkezéssel, akkor Timéa ismét felkérte Timárt, hogy menjen
                  át vele az irodába. Mihály azon gondolkozott, hogy minő mesét gondoljon ki, ha azt
                  fogja tőle kérdezni, hol utazott?</p>
               <p>Egy olyan mesét, amilyet Krisztyán Tódor szokott közrebocsátani, nemde?</p>
               <p>De Timéa egy szóval sem kérdezte azt.</p>
               <p>Két széket húzott az íróasztalhoz, s leülve férje mellé, a felnyitott üzletkönyvre
                  tette kezét.</p>
               <p>- Itt van, uram, az ön üzletének állása azon idő óta, hogy ön annak vezetését rám
                  bízta.</p>
               <p>- S ön azt maga vezette?</p>
               <p>- Én úgy értettem, hogy ön ezt kívánta tőlem. Megértettem önnek a leveléből, hogy
                  ön egy nagyszerű új vállalatot indított meg: a magyar liszttel való kereskedést
                  külföldre. Úgy láttam, hogy itt önnek nemcsak a vagyona, de kereskedői hitele és
                  becsülete is kockára van téve; sőt e vállalat jó sikerétől egy nevezetes iparág
                  felemelése is függ. Én nem értettem az üzlethez; hanem azt gondoltam, hogy itt
                  minden tudománynál többet ér a hű felügyelés. Ezt tehát nem bízhattam másra.
                  Rögtön lejöttem Levetincre az ön levelének vétele után. Ahogy ön meg­hagyta, magam
                  vettem kezembe az üzlet vezetését. Tanulmányoztam a kereskedelmi könyveket,
                  beletanultam a számadásokba. Ezeket, úgy hiszem, rendben fogja ön találni. A
                  könyvek és a pénztár állapota pontosan összeegyeznek.</p>
               <p>Mihály bámulva nézte ezt a nőt, ki a kezén megfordult milliókat oly hideg
                  nyugalommal tudta rendeltetésük helyére juttatni, bevenni, újra kiadni; a
                  veszélyben forgó pénzt gyors kézzel megmenteni, és még többet is tudott annál!</p>
               <p>- A szerencse kedvezett az idén - folytatá Timéa -, s ami nálam kellő tudományban
                  hiányzott, azt helyrepótolta. A tiszta jövedelem ez öt hónap alatt ötszázezer
                  forintra megy. Ez összeg nem hever; én azt az ön meghatalmazása szerint
                  beruházásokra fordítottam.</p>
               <p>Vajon mi beruházások tudnak egy asszonynak eszébe jutni?</p>
               <p>- Önnek az első kísérlete a Brazíliába küldött liszttel tökéletesen sikerült. A
                  magyarországi liszt egyszerre kedvence lett a dél-amerikai piacnak. Ezt írják
                  önnek a bizományosai Rio-Janeiróból, s mindannyian egyhangúlag elismerik az ön
                  főügynökének, Krisztyán Tódornak ügyességét és becsületességét.</p>
               <p>Timár gondolá magában: hát már én akármi rosszat teszek, abból mind jó lesz, s
                  akármi esztelenséget gondolok ki, abból mind bölcsesség válik? Hol végződik ez
                  egyszer?</p>
               <p>- E tudósítások után én azt gondoltam, hogy ön ezt tenné. Meg kell ragadni a
                  feltalált alkalmat, s el kell foglalni teljes erővel a megnyílt piacot. Én rögtön
                  több malmot béreltem ki, új hajókat szereztem, azokat megrakattam, s jelenleg
                  félmillió forint ára lisztszállítmánya megy önnek Dél-Amerikába, amivel minden
                  versenyt le fog egyszerre szorítani.</p>
               <p>Mihály elbámult. Ebben az asszonyban több merészség lakik, mint egy férfiban. Más
                  asszony bezárta volna azt a megnyert nagy pénzt, hogy el ne szökjék tőle, s ez
                  meri folytatni a férje által megkezdett vállalatot, megtízszerezve.</p>
               <p>- Én azt hittem, hogy ön is így cselekedett volna! - szólt Timéa.</p>
               <p>- Igen, igen - susogá Mihály.</p>
               <p>- Különben az is igazolja intézkedésem helyességét, hogy amint mi e vállalathoz
                  nagyobb erővel hozzáfogtunk, azonnal egész serege a versenytársaknak tódult
                  utánunk, s most nyakra-főre őrletik a lisztet, és tömik vele a tonnákat, s jönnek
                  utánunk mind Brazíliába. Hanem azért ne legyen önnek aggodalma. Mi azokat mind meg
                  fogjuk verni. Azok közül egyik sem érti a magyar liszt előnyének a titkát.</p>
               <p>- Hogyan?</p>
               <p>- Talán ha valamelyik megkérdezte volna a feleségétől, az meg tudta volna neki
                  mondani. Én ezt így találtam ki. Az amerikai gabonapiac árjegyzékében sehol sem
                  találok olyan nehézségű búzát, mint a magyarországi, tehát nekünk itt a nehéz
                  búzából kell készítenünk a lisztet, hogy az amerikait legyőzzük. Én a legnehezebb
                  árut használtattam hozzá. Itteni versenytársaink pedig mind a legkönnyebbet
                  használják; ezért ők csalódni fognak, és mi maradunk felül.</p>
               <p>Mihály egyik bámulatból a másikba esett. Míg ő hónapokon át a paradicsom tiltott
                  gyümölcseinek érését leste, azalatt ez a gyönge nő éjt-napot áldozott, hogy
                  roppant üzletének terhével megküzdjön; foglalkozott a száraz, lélekfárasztó
                  munkával, férje nevének új hírt, fényt, becsületet szerzett, vagyonát gyarapítá,
                  magától minden élvet megtagadott; fiatal, szép alakját elrejté a mocsárvidék
                  gabonatermő pusztáiba; tűrt, fáradt, tanult; új nyelveket sajátított el,
                  levelezett, alkudott, felügyelt; - még annál is többet tett: az üzlet titkaiba
                  mélyeszté női lelkét, melynek csak az élet örömeit kellene keresni, és - most nem
                  kérdezi a hazatérő férjtől: „hát te mit tettél azalatt?”.</p>
               <p>Mihály azzal a félelemmel csókolta meg Timéa kezét, amivel egy kedves halottat
                  csókolnak meg, aki már másé, a földé, aki már nem érzi a csókot.</p>
               <p>Azalatt, míg ő a szigeten mámoros önfeledésben tölté a napokat, ha Timéára
                  gondolt, azt képzelé: ő most keres magának mulatságot, utazhatik, tán fürdőre
                  ment; pénz van kezében elég, azt teheti vele, amit akar; most azután látta, hogy
                  miből állt Timéának a mulatsága. Számlákat vezetni, irodában ülni, levelezni és
                  két idegen nyelvet megtanulni nyelvmester nélkül; - és mindezt a férjétől kapott
                  utasítás lélek szerinti fölfogása következtében.</p>
               <p>A nő egymás után értesíté őt a nagy kiterjedésű üzlet minden ágazatáról. Kiterjedt
                  az a börzeüzletre, a földiparra, a szállítmányüzletre, a gyáriparra, a
                  leszámítolásra, és ezeknek minden fejlődményeiről rendes és pontos számadást tárt
                  a nő férje elé. Consol, rente, metallique papírok árapálya, bérlet, albérlet,
                  felesföld, regále, dézsma és robot, nehéz áru, könnyű áru, usance búza,
                  speditőrköltség, calo, manco, tara, hajóteher, tonnasúly, külföldi mértékek és
                  pénznemek rettenetes tömkelegében olyan biztosan járt-kelt, mint aki mindig azt
                  tanulta. Gyakran pereket is kellett folytatnia, terhes szerződéseket kötnie, mik
                  nagy tanulmányozást követeltek. Az mind a legrendesebben történt. - Mikor
                  végiggondolt ezen a munkán Timár, akkor meggyőződött róla, hogy ha őneki magának
                  kellett volna azt végeznie öt hónap alatt, reggeltől estig minden órája igénybe
                  lett volna véve: mibe kerülhetett hát még ez a munka egy fiatal nőnek, akinek még
                  elébb mindent tanulnia kellett? Hisz annak nem lehetett arra ideje, hogy
                  kinyugodhassa magát.</p>
               <p>- De hisz az borzasztó munka, amit ön helyettem végzett, Timéa.</p>
               <p>- Igaz, hogy a kezdet nehezen ment, hanem azután belejöttem, s nem volt terhemre.
                  A munka jólesik.</p>
               <p>Milyen szomorú szemrehányás. Egy fiatal nő, kinek a munka a vigasz.</p>
               <p>Mihály magához vonta Timéa kezét. Arcát mély szomorúság árnyékozá. Szíve olyan
                  nehéz volt. - Csak azt lehetne tudni, mit gondol most Timéa?</p>
               <p>Az a fiókkulcs nem ment ki Timár fejéből.</p>
               <p>Ha Timéa titkát fölfedezte, akkor mostani magaviselete férje iránt nem egyéb, mint
                  egy rettenetes ítélőszék, mely megmutatja a különbséget a vádló és a vádlott
                  között.</p>
               <p>- Hát Komáromban nem volt ön azóta? - kérdé Timéától.</p>
               <p>- Csupán egyszer, amidőn önnek a szerződését Scaramellivel kellett előkeresnem
                  íróasztalából.</p>
               <p>Timár a vért érzé zsibbadni ereiben.</p>
               <p>Timéa arca nem árult el semmit.</p>
               <p>- Most vissza fogunk menni Komáromba - monda Timár -, a lisztüzlet rendben van; a
                  lengő áru sorsáról be kell várnunk a tudósítást, s az nem jön meg a télnél
                  hamarább.</p>
               <p>- Jó lesz.</p>
               <p>- Vagy talán jobb szeretne ön egy utazást tenni Svájcba, Olaszországba? Ahhoz ez
                  az idő legkedvezőbb.</p>
               <p>- Nem, Mihály; elég sokáig voltunk egymástól távol; most már maradjunk együtt.</p>
               <p>Hanem egy kézszorítás sem magyarázta, hogy „minek maradjunk együtt?”.</p>
               <p>Mihálynak nem volt bátorsága egy hízelgő szót mondani Timéának. Még hazudni
                  is!</p>
               <p>Pedig mennyit kellett előtte hazudnia! Reggeltől estig. Még maga a hallgatás is
                  hazugság volt tőle, mikor Timéával szemközt állt.</p>
               <p>Az üzleti iratok áttekintése a késő ebéd idejéig tartott.</p>
               <p>Az ebédhez két vendég is volt hivatalos: a tiszttartó és a nagytiszteletű esperes
                  úr.</p>
               <p>Az esperes úr régen kikérte magának azt a szerencsét, hogy amint Levetinczy úr
                  megérkezik, őt rögtön értesítsék róla, hogy tiszteletét tehesse nála. Sietett a
                  kastélyba az értesítés vétele után. Az érdemrendje is fel volt tűzve a
                  mellére.</p>
               <p>Amint belépett; azonnal rágyújtott egy ünnepélyes szónoklatra, melynek folyamában
                  felmagasztalá Timárt mint az egész környék jóltevőjét. Megtette őt Noénak, ki a
                  bárkát építteté, Józsefnek, ki a népet az éhhaláltól megmenté, és Mózesnek, ki
                  mannát imádkozott le az égből; elmondá, hogy ez a lisztüzlet, amit ő ily nagyban
                  megindított, nagyobbszerű vállalat mindennél, ami valaha Európából kiindult. Éljen
                  a lánglisztből keletkezett lángész!</p>
               <p>Timárnak meg kellett köszönnie az üdvözletet. Nagyon akadozva beszélt, és
                  sületlenségeket. Valami úgy csiklandá belül, hogy nevessen fel hangosan, s mondja
                  ezt a felköszöntő úrnak: „Hahaha! hiszen nem azért jöttem én erre az ötletre, hogy
                  titeket boldoggá tegyelek, hanem hogy egy ostoba fickót eltávolítsak egy szép
                  kisleány mellől, s ha e bolondságból valami okos dolog lett, ez ennek az
                  asszonynak az érdeme itt mellettem. Nevessünk egy nagyot!”</p>
               <p>Az ebéd fölött aztán megjött a jókedv. Az esperes úr és a tiszttartó egyformán
                  szerette a jó bort. Az esperes úr kalugyer volt, özvegy pópa, hanem azért szerette
                  a szépet, s nem volt fukar a bókokban Timéa és Athalie iránt, emiatt az élces
                  tiszttartó gúnynyilainak téve ki magát céltáblául.</p>
               <p>A két jókedvű öregúr élcelése, adomázása megnevetteté Timárt is; de mindannyiszor,
                  midőn Timéa jéghideg arcára tévedt tekintete, félbeszakadt ajkán a kacaj.</p>
               <p>Ő zálogban hagyta a jókedvét valahol másutt.</p>
               <p>Bealkonyodott, mire az ebédnek vége volt; a két öregúr csintalan célzással sürgeté
                  egymást, hogy ideje lesz már elmenni: a férj most érkezett meg hosszú útról, a
                  feleség fiatal, vajmi sok beszélnivalójuk lehet egymással.</p>
               <p>- Bizony jól teszik már, ha elmennek! - súgá Athalie Timárnak. - Timéának
                  esténkint olyan erős főfájása szokott lenni, hogy fél éjszakán át nem alhatik
                  bele. Nézze ön, milyen halavány.</p>
               <p>- Timéa, ön beteg? - szólt Timár gyöngéden.</p>
               <p>- Nincs semmi bajom! - felelt Timéa.</p>
               <p>- Ne higgyen ön neki. Amióta Levetincen vagyunk, borzasztó főfájásai vannak.
                  Idegbaj. A feszült agymunkától van, meg az itteni rossz levegőtől. A minap már ősz
                  hajszálakat találtam a fején. Hanem ő tagadja a baját, míg össze nem roskad, s
                  akkor sem panaszkodik senkinek.</p>
               <p>Timár a kínpadra vont bűnös tortúráját érzé lelkében.</p>
               <p>És nem volt bátorsága azt mondani nejének: „Ha szenvedsz, engedd, hogy ott háljak
                  szobádban, hogy melletted legyek, hogy ápolhassalak!”</p>
               <p>Nem, nem! Attól félt, hogy álmában ezt a nevet találja kimondani: „Noémi!”, s azt
                  meghallja az a nő, ki fél éjszakán át nem alszik eltagadott gyötrelmek miatt.</p>
               <p>Neki kerülnie kellett nászágyát...</p>
               <p>Másnap útra keltek haza Komárom felé. Postakocsival utaztak. Első nap Mihály benn
                  ült a két hölggyel szemközt a hintóban. Unalmas utazás volt: az egész Bánátban
                  minden le volt már aratva, csak a tengeri zöldült még meg az éktelen hosszú
                  nádasok. Az egész úton senki sem szólt a másikhoz egy szót is. Mind a hárman úgy
                  vigyáztak magukra, hogy le ne találják álomra hunyni a szemeiket.</p>
               <p>Délután már nem tudta kiállni Timár neje néma tekintetét, ezt a titokrejtő, semmit
                  el nem áruló arcot; azt mondta: dohányozni akar, s kiült a kalauz mellé a nyitott
                  szakaszba. Azontúl mindig ott maradt.</p>
               <p>Ha valahol megszálltak, volt mit hallgatnia Athalie-től a rossz utak, a rekkenő
                  hőség, a számtalan sok légy, a nagy por s egyéb úti kellemetlenségek leckéjéből. A
                  csárda ronda, az ételek csömörletesek, az ágyak kényelmetlenek, a bor ecetes, a
                  víz szemetes, az emberarcok ijesztők, ő az egész úton halálos beteg, émelyeg, láza
                  van, a feje majd szétszakad; hát még Timéának mit kell szenvednie, aki olyan
                  ideges?</p>
               <p>Ezt az egész úton kellett Timárnak hallani. De Timéától nem hallott egy
                  panaszhangot.</p>
               <p>Mikor hazaértek Komáromba, Zófi asszony azzal fogadta őket, hogy ő már megőszült
                  az egyedüllétben. Pedig dehogy őszült meg; inkább nagyon jó dolga volt: egész nap
                  járhatott házalni, pletykázni.</p>
               <p>Timár olyan szorongást érzett, mikor házába lépett. Az az otthon vagy pokol, vagy
                  mennyország. Most mindjárt meg fogja tudni, mit rejt ez a hallgató arc
                  márványhidegsége alatt.</p>
               <p>Mikor nejét szobájába kísérte, Timéa átadá neki íróasztala fiókjának kulcsát.</p>
               <p>Azt már tudta Mihály, hogy Timéa a fiókot felnyitotta, hogy egy szerződést
                  kikeressen iratai közül.</p>
               <p>Az íróasztal egy régi művű bútordarab volt, melynek felső részét egy gömbölyű
                  redőnyszerű födél zárta le, amit fel lehetett tolni, s ez alatt voltak a kisebb és
                  nagyobb fiókok. A nagyobbakban álltak a szerződések, a kisebbekben az értékpapírok
                  és ékszerek. Az egész szekrény mahagóni színre festett vasból készült, s zárának
                  volt egy titka, mely abból állt, hogy a kulcsot jobbra is, balra is lehetett benne
                  forgatni, nem nyitott, ha csak azt nem tudta a kezelő, hogy mely ponton kell a
                  nyitást félbehagyni. Timéának meg volt magyarázva ez a fogás: ő tehát szabadon
                  járhatott minden fiókba, s azokat nem volt mesterség kinyitni.</p>
               <p>Timár nyugtalanul dobogó szívvel húzta ki ékszeres fiókját, melyben azok a
                  drágaságok álltak, amiket nem volt tanácsos piacra vinni. Ilyen ékszereknek
                  ismerőik vannak; egész tudomány az, melynek tanárai, tanítványai vannak, akik
                  ráismernek a rendkívüliségekre: ez a kő, ez a kámea erről a helyről való! S aztán
                  következik a kérdés: hogy jutottál hozzá? Azt a „megszerzőnek” csak a harmadik
                  ivadéka veheti elő, akinek mindegy már, a nagyapja akárhogy jutott hozzá.</p>
               <p>Ha Timéa kíváncsi volt e fiókot is kihúzni, akkor ő is meglátta az ékszereket. Ha
                  meglátta, akkor egyre bizonyosan ráismert közülök: arra a gyémántos ékszerre,
                  melybe az ő arcához annyira hasonló kép van foglalva. Az anyja képe lehet. És
                  akkor tudni fog mindent.</p>
               <p>Tudni fogja azt, hogy Timár az ő apjának kincseit megkapta. Akárhogy jutott hozzá,
                  az nem volt igaz út. S e homályos, talán bűnös út vezette őt a mesés gazdagsághoz,
                  mely által Timéa kezét megnyerte, játszva a nagylelkűt azzal szemközt, akit
                  megfosztott.</p>
               <p>Talán még rosszabbat is fog gondolni a valónál. Atyjának titokszerű halála,
                  rejtélyes eltemetése még azt a gyanút is költheti lelkében, hogy itt is Timár keze
                  működött.</p>
               <p>És ha ily tudattal, ily gyanúval töltötte el lelkét, akkor mint jelent az az
                  önfeláldozó hűség, az a szorgalom, az a féltékenység a férj hitelére, becsületére,
                  amit Timéa tanúsít? Egy fennkölt léleknek mély megvetését egy porban csúszó ember
                  irányában, kinek nevét viseli, akinek kezére esküdött, s esküjét megtartani, nevét
                  megbecsülni büszke!</p>
               <p>Ez elviselhetetlen volna a férjre nézve.</p>
               <p>Bizonyosságot kellett magának szereznie efelől.</p>
               <p>Még egy hazugságot kellett segítségül hívni.</p>
               <p>Kivette fiókjából a gyémántkeretes arcképet, s átment vele Timéához.</p>
               <p>- Kedves Timéa! - szólt Mihály, neje mellé leülve. - Én e hosszú idő alatt
                  Törökországban jártam. Hogy mit tettem ott, azt majd megtudja ön később. Mikor
                  Scutariban voltam, egy örmény ékszerész egy gyémántos foglalványú arcképpel kínált
                  meg engem, mely nagyon hasonlít önhöz; én ezt az ékszert megszereztem, és elhoztam
                  önnek.</p>
               <p>Minden kockára volt téve.</p>
               <p>Ha Timéa arca ez ékszer láttára is a régi hideg egykedvűségben marad, ha feddő,
                  sötét szemei szárazon villannak az ékszerről a férj arcára vissza, akkor ez azt
                  fogja olvashatni azokból: „Te nem vetted az ékszert Scutariban - itt hever az
                  fiókodban régen; ki tudja, hol vetted? ki tudja, hol jártál; ki tudja, mely
                  sötétség vesz téged körül?”</p>
               <p>És akkor Timár el van veszve...</p>
               <p>De nem az történt.</p>
               <p>Amint Timéa meglátta azt az arcképet, egyszerre átváltozott az arca. Oly indulat,
                  minőt nem lehet tettetni, de nem lehet eltitkolni sem, jelent meg márványvonásain;
                  két kézzel kapott az arcképhez, s azt hévvel szorítá ajkaihoz, és mind a két szeme
                  megtelt könnyel. Ez érzelem volt, mely elárulá magát. Timéa arca elkezdett élni!
               </p>
               <p>Mihály meg volt mentve.</p>
               <p>Timéa kebléből kitört a rég fojtva tartott érzelem, elkezdett hevesen zokogni.</p>
               <p>Athalie belépett a mellékszobából a zokogásra; bámult; sohasem hallotta ő azt
                  Timéától.</p>
               <p>Ez pedig, amint meglátta azt a másik nőt, önfeledten, mint egy gyermek futott oda
                  hozzá, és sírással, kacagással vegyült hangon mondá neki:</p>
               <p>- Nézd, nézd! Az én anyám! Ez az én anyám... Ő megszerezte ezt nekem!</p>
               <p>És azzal visszasietett Mihályhoz, s két karját annak nyaka körül fonva, forró
                  hangon suttogá:</p>
               <p>- Köszönöm... Óh! nagyon köszönöm.</p>
               <p>És Timárnak úgy jött, mintha itt volna az idő, hogy ezt a hálarebegő ajkat
                  megcsókolja, és aztán örökké csókolja.</p>
               <p>Hanem a szívdobogás azt mondá neki; „Ne lopj!”</p>
               <p>Most már rablás volna ez ajkról a csók. A „senki szigetén” történtek után.</p>
               <p>Mást gondolt.</p>
               <p>Visszament szobájába, s mindazon rejtett ékszereket, amik még fiókjában voltak,
                  előszedte.</p>
               <p>(Csodálatos egy asszony ez, hogy mikor kezében volt a kulcs, mely minden rejteket
                  feltárt előtte, nem kutatott azokban; nem keresett fel mást, mint az iratot,
                  melyre szüksége volt!)</p>
               <p>Aztán mindazon ékszereket belerakta abba a vadásztáskába, melyet Levetincre
                  érkeztében viselt. Azzal visszament nejéhez.</p>
               <p>- Még nem mondtam el mindent! - szólt Timéához. - Ugyanott, ahol az arcképet
                  találtam, fedeztem fel még ez ékszereket is. Mind megszereztem azokat az ön
                  számára. Fogadja el tőlem.</p>
               <p>És ezzel egyenkint ölébe rakta Timéának a szemvakító drágaságokat, miknek villogó
                  halmaza egészen elborítá a hímzett köténykét. Ezeregyéjszakai tündérajándék volt
                  az.</p>
               <p>Athalie az irigységtől sápadtan állt ott, bosszúállásra szorított öklökkel.
                  (Mindez az övé lehetett volna tán!) Timéa pedig elkomorult; arca ismét
                  márványhideg lett, egykedvűen tekintett az ölébe halmozott drágakövekre:
                  gyémántok, rubintok tüze nem melegítette azt fel!</p>
               
            </div>
         </div>
         <div type="group">
            <head>NOÉMI</head>
            <div type="chapter">
               <head>EGY ÚJ VENDÉG</head>
               <p>A hosszú télszakot ismét az üzleti ügyek töltötték be. Legalább a gazdag üzérek
                  úgy nevezik azt egymás között, hogy üzleti ügy.</p>
               <p>Levetinczy úr kezdte magát beletalálni helyzetébe. A nagy vagyon igen jó álmokat
                  ád. Sokat járt Bécsbe, s részt vett a nagy pénzemberek mulatságaiban. Sok jó
                  példát látott maga előtt. Aki egyszer milliók ura, az megengedheti magának, hogy
                  mikor az ékszerárusboltba megy újévi ajándékot vásárolni, egyszerre két darabot
                  vegyen mindenből, mert két szívet kell az embernek megörvendeztetni: egyiket azét
                  a nőét, aki otthon ül, a vendégeket elfogadja, mikor az uraság estélyt ád, máskor
                  pedig a család bajával foglalkozik; a másikat pedig a másik nőét, aki táncol vagy
                  énekel, de mindenesetre pompás hotelt, úri fogatot, ékszereket és csipkéket vesz
                  igénybe. Timárnak volt szerencséje azokon az estélyeken is jelen lehetni, miket
                  üzletbarátai, a pénzbárók odahaza adtak, hol komoly asszonyságok töltögetik a
                  teát, s kérdezősködnek az embernek az otthon maradt családjáról; aztán meg azokon
                  a másforma estélyeken is, hol igen szabadelvű hölgytársaság kitűnő kedvvel
                  fogyasztja a pezsgőt, s hol a jó Timárt mindenki azzal faggatja, hogy hát neki
                  van-e már valami ismerősnője az operaháztól?</p>
               <p>A jó Timár elpiruló arccal fogadja e célzásokat, amin aztán mindenki kacag. Óh,
                  dehogy! Levetinczy úr példánya az erényes férjeknek!, mond az egyik milliomos
                  komoly arccal. És méltán, mond a másik, oly szép és szellemdús neje van, amilyen
                  nincs egész Bécsben, könnyű neki hű férjnek lenni. Fösvény biz az, mondja a
                  harmadik a háta mögött; borsózik a háta attól, ha felszámítja, micsoda pénzbe
                  kerül egy ilyen selyem- és csipkefogyasztó szép állat a földön. Némelyek azután
                  összesúgnak, s tovább adják a titkot, hogy Timár azon szerencsétlen férfiak közé
                  tartozik, akiknek a szíve hidegen marad: tegye őt bárki próbára. Tesznek is vele
                  kísérletet szép és szellemdús hölgyek, kiknek tudomány és művészet a hódítás; de
                  Timáron nem fog a csáb; meg nem hódol semmi bájnak. Érzéketlen marad.</p>
               <p>- Példánya a hű férjeknek! - kiáltják róla magasztalói. - Élhetetlen ember! -
                  dörmögik ócsárlói.</p>
               <p>Ő pedig hallgat, és - Noémira gondol.</p>
               <p>Milyen hosszú idő: hat hónapig nem látni őtet! És mindennap róla gondolkodni. És
                  mindabból, amit róla gondol, senkinek egy szót el nem mondhatni.</p>
               <p>Gyakran azon kapja rajta magát, hogy szinte elárulta, miről gondolkozik. Mikor
                  ebédnél ül odahaza, az a szó akar kiszaladni a száján: nézd, éppen ilyen almák
                  teremnek a szigeten, hol Noémi lakik. Mikor Timéa szemei elárulják, hogy
                  főfájásban szenved, azt akarja neki monda­ni: lásd, Noémi főfájása elmúlt, ha
                  kezemet homlokára tettem, s mikor Timéa kedvencét, a kis fehér cicát meglátja,
                  szinte megszólítja: ah, Narcissza, hol hagytad asszonyodat?</p>
               <p>Pedig nagyon vigyáznia kell magára: van egy lény a házánál, aki nemcsak Timéát
                  kísérte figyelemmel, hanem őt is.</p>
               <p>Athalie előtt nem maradhat észrevétlen az, hogy Timár, amióta visszaérkezett, nem
                  olyan búskomor, mint azelőtt volt. Mindenkinek feltűnik, hogy milyen jó színben
                  van. Ennek valami titkának kell lenni. És Athalie nem tűrheti azt, hogy valaki
                  boldog legyen ennél a háznál. Hol lopta azt a boldogságot? Mért nem szenved úgy,
                  ahogy ő akarná?</p>
               <p>Az üzlet igen jól megy. Új év első havában megérkezik a tudósítás a
                  tengerentúlról. Az elküldött lisztszállítmány szerencsésen megérkezett, és most
                  már a siker tökéletes. A magyar liszt annyira kivívta magának a jó hírnevet
                  Dél-Amerikában, hogy most még a benn termelt lisztet is magyar liszt cége alatt
                  árulják. A brazíliai osztrák konzul is sietett e fontos vívmányról értesíteni
                  kormányát, mely által a külkereskedelem egy igen fontos kiviteli cikkel
                  gyarapodott. Ennek a következése megint az lett, hogy Timár megkapta a királyi
                  tanácsosi címet, és egyúttal a Szent István-rend kiskeresztjét, a kereskedelmi és
                  nemzetgazdászati téren hazájának tett szolgálatokért.</p>
               <p>Hogy nevetett az a gúnyolódó démon ott belül, mikor az érdemkeresztet mellére
                  akaszták, s „nagyságos úr”-nak szólíták: „te ezt két asszonynak köszönheted:
                  Noéminek és Timéának!”</p>
               <p>No de mindegy! a bíbort is úgy találták fel, hogy egy szerelmes pásztor kedvesének
                  kiskutyája megette a bíborcsigát, s azzal veresre festette az állát, azért mégis
                  világhírű árucikk lett a bíbor.</p>
               <p>Most aztán már Komáromban is igen nagyra becsülték Levetinczy urat. Gazdagnak
                  lenni még nem elég. Hanem ha valaki királyi tanácsos, már akkor nem tagadhatjuk
                  meg tőle hódola­tunkat.</p>
               <p>Mindenki sietett hozzá gratulálni: tisztviselők, céhek, magisztrátus,
                  presbyterium, papi méltóságok. Ő fogadta mindazokat kegyes alázatossággal.</p>
               <p>Eljött hozzá üdvözölni Fabula János uram is mint a hajóscéh szónoka. Rangjához
                  illő díszben jelent meg, sötétkék selyemposztó kurta dolmány volt rajta, azon
                  három sor dió nagyságú, csiga alakú ezüstgomb, s egyik vállától a másikig érő
                  tenyérnyi széles ezüstlánc verte mellét, melynek közepén az összefoglaló nagy
                  medaillonra Julius Caesar mellképét verte ki a komáromi ezüstműves. A küldöttség
                  többi tagja is mind hasonlóul voltak öltözve. A komáromi hajósok ezüstben jártak
                  akkor. A felköszöntőket szokás szerint ott marasztották ebédre is. Fabula uramat
                  is e nagy megtiszteltetés érte.</p>
               <p>Fabula uram igen őszinte, egyenes lelkű ember volt. Amint a bor feloldotta a
                  nyelvét, nem állhatá meg, hogy el ne mondja a nagyságos asszonynak, hogy biz ő,
                  mikor legelőször látta mint kisasszonyt, sohase hitte volna, hogy ilyen derék
                  asszonyság váljék belőle, s még valaha Levetinczy úr neje legyen. Sőt inkább
                  rettegett tőle. S íme, milyen csodálatos az isteni gondviselés, s milyen véges az
                  emberi elme! Hogy jóra fordult minden! Milyen boldogság van a háznál! Csak már még
                  a mennyei gondviselés azoknak a fohászkodásait is meghallgatná, akik a véghetetlen
                  jóságú Levetinczy úrra azt a legnagyobb boldogságot imádkozzák alá az égből, hogy
                  számára valami új vendéget küldjön alá az égből, egy kis angyalka képében!</p>
               <p>Timár ijedten takarta le tenyerével a poharát. Ha ez a bor olyan bor, amitől az
                  ember mindent kibeszél, amit elgondolt: akkor ő egy cseppet se igyék abból! Valami
                  villámlott a lelkén keresztül.</p>
               <p>„Egy ilyen imádság nem várt meghallgattatást is nyerhetne!”</p>
               <p>Fabula uram pedig nem találta elégnek a jó kívánságot, még gyakorlati tanácsokat
                  is óhajtott hozzá adni.</p>
               <p>- Hja bizony, a nagyságos úr nagyon sokat strapacírozza magát. Az nem ér semmit.
                  Az ember csak egyszer él, és aztán minek él? Én bizony nem hagynék el olyan hosszú
                  időre egy ilyen gyönyörű szép, finom feleséget. Hanem hát ki tehet róla, hogy a
                  nagyságos úrnak tűz van a sarkában? Mindig valami új dolgon töri a fejét, s
                  mindenütt maga szeret ott lenni. Azért is van igaz láttatja mindennek, amit
                  megindít. Már ki jött volna arra a gondolatra, hogy Brazíliába lisztet küldjön
                  Magyarországról? Én bizony megvallom az igazat, mikor azt meghallottam, már
                  engedelmet kérek a gorombaságért, de csak kimondom, azt mondtam magamban: de már
                  megbolondult ez a mi urunk, hogy lisztet küld a föld túlsó oldalára; hiszen mind
                  csiriz lesz abból odáig; aholott pedig erdőszámra terem a kenyér a nagy fákon, a
                  kis fákon persze zsemlye. S ihol van ni! Micsoda dicsőség lett belőle! Hanem hát
                  persze, aminek az ember maga lát utána!</p>
               <p>De ez már olyan önkénytelen irónia volt Mihály számára, hogy nem hagyhatta szó
                  nélkül.</p>
               <p>- Akkor az asszonyt illeti meg minden magasztalás, édes Jánosom, mert bizonnyal ő
                  látott az egész üzlet után.</p>
               <p>- Megtisztelem és elismerem őnagysága méltó virtusait - monda János -, de már
                  megkövetem a nagyságos urat, én is tudom, amit tudok. Én tudom jól, hogy a
                  nagyságos úr hol volt az egész nyáron azalatt, amíg nem láttuk.</p>
               <p>Mihálynak egyszerre a körmei hegyéig nyilallt az ijedség. Tudná ez az ember, hogy
                  ő hol volt? Az rettenetes volna!</p>
               <p>János fél szemével hamisan hunyorgatva nézett feléje fölemelt pohara szélén
                  át.</p>
               <p>- Nos, hát megmondjam a nagyságos asszonynak, hogy hol volt a nyáron a nagyságos
                  úr? Eláruljam?</p>
               <p>Timár ájító zsibbadást érzett minden tagjában. Athalie szemei oda voltak szegődve
                  arcához, annak egy vonásával nem volt szabad elárulnia, hogy őt az ittas fecsegő
                  szavai zavarba hozták.</p>
               <p>- Hát mondja meg, hol voltam, János! - szólt teljes nyugalmat erőszakolva.</p>
               <p>- Hát megmondom, s bevádolom a nagyságos asszony előtt! - kiálta Fabula János,
                  letéve a poharat az asztalra. - Megszökött a nagyságos úr tőlünk, nem szólt
                  senkinek semmit. Titokban hajóra ült, s átkelt Brazíliába! - Igenis; maga járta
                  meg Amerikát, maga hagyott ott mindent rendben. Azért megy a dolog olyan jól.</p>
               <p>Timár nagyot lélegzett.</p>
               <p>- Nagy bolond maga, János barátom! Kérem Athalie, adjon Fabula úrnak
                  feketekávét.</p>
               <p>- De úgy van az, ahogy én mondom! - erősködék János -, tudom én, amit tudok.
                  Kitaláltam én ezt, akármilyen titokban volt főzve. A nagyságos úr megjárta
                  Brazíliát, háromezer mérföldet tett a tengeren. Hány tengeri vihart állt ki!
                  Mennyi emberevő vademberrel harcolt, azt csak az Isten tudná elmondani! De mi
                  mindnyájan tudjuk ezt jól. Én nem bánom. Elárultam a nagy­ságos asszonynak a
                  nagyságos urat, mármost büntesse meg a dezentort, és máskor ne engedje neki, hogy
                  akkora vargabetűt tegyen az átlanti óceánuson.</p>
               <p>Timár a két nő arcára nézett. Timéa vonásai az őszinte ijedséget és bámulatot
                  tanúsítják; Athalie arca a bosszús elízetlenedést árulá el. Ezek éppúgy elhitték
                  Fabula uram meséjét, mint ahogy ő maga szentül hitte azt, és a fejét merte volna
                  rátenni, hogy igaz.</p>
               <p>Ekkor aztán Timár is mosolygott a meséhez, titokrejtegető arccal.</p>
               <p>Most aztán már ő hazudott, nem Fabula János.</p>
               <p>Az arany embernek hazudni kellett, mindig hazudni.</p>
               <p>Timárnak jó segítségére jött Fabula uramnak ez a meséje. Szokása a magyar
                  köznépnek a maga nagy embereiről, akiket oka volt bámulni, mintha nem elégelné meg
                  a bámulat rendes okait, még meséket is költeni, amiket a kigondoló maga is elhisz,
                  s végül a közhit a valószínűség vonalára emel.</p>
               <p>Már ezentúlra volt Timárnak ürügye a titokteljes eltűnésre; s ha ez elrejtőzés
                  alatti idejéről netaláni kérdezősködésekre olynemű ámításokkal áll majd elő,
                  amiknek valótlansága kiderülhet, mindenki oda fogja magyarázni titkolózását, hogy
                  a kegyes hazugságok egy gyöngédséget takarnak el: nem akarja Timéát búsítani
                  azzal, hogy ő oly veszélyes útra vállalkozik, minő a gőzhajózás első korszakában
                  volt még az Amerikába átrándulás.</p>
               <p>A mesét lehetett olyan valószínűvé tenni, hogy még Athalie is higgyen benne.</p>
               <p>Senkit jobban meg nem csalt Timár, mint Athalie-t.</p>
               <p>Ez a nő ismerte a női szívet. Tudta jól, hogy Timéa mit érez, mivel küzd ott
                  belül. És folyton figyelte e lélekharc fejlődéseit. A nő ezzel a fájó szívvel
                  elbujdosik annak a közeléből, aki miatt a szíve fáj, olyan helyre, ahol egy
                  rokonszenves alak nincs körülötte, ahol nincs minek örülni, ahol nem ébreszti fel
                  semmi a szenvedélyt, az alföldi pusztára. Ott rideg számvető könyvek közé temeti
                  kedélyét, száraz üzlettel öli el érzelmeit; olyan munkába fog, mely minden
                  szenvedélyt leront, a pénzszerzésbe. Így tesz a nő, hogy szerencsétlen
                  szenvedélyét elkábítsa.</p>
               <p>Ha a nő képes erre, hogyne tenne hasonlót a férfi? Nem sokkal inkább illik-e
                  ahhoz, hogy fájó szívével ő is egy másik pusztára menjen, a tengerre - s ő is a
                  pénzszerzés jégvermébe temesse el mindazt, ami lelkének meleget ád?</p>
               <p>Hogy jöhetett volna Athalie arra a vakmerő gondolatra, hogy éppen a férfi volt az,
                  ki szíve halálos betegségének már gyógyszerére talált, s mikor itthon nincs, akkor
                  boldog.</p>
               <p>Mit adott volna érte Athalie, ha ezt a titkot tudhatta volna!</p>
               <p>Hanem hát a senki szigete körüli nádas nem beszél, mint Midás király borbélyának
                  nádja.</p>
               <p>Athalie-t a sárga irigység epeszté, mikor e megoldhatlan talányon évődött.</p>
               <p>Timár és Timéa otthon is a világpéldányai voltak a boldog házastársaknak.</p>
               <p>Timár kincseket érő drága ékszerekkel halmozta el Timéát, és Timéa felrakta
                  azokat, mikor a világ előtt megjelentek; akart ragyogni velük.</p>
               <p>Mi hirdetheti fényesebben a férj szerelmét, mint a nő gyémántjai?</p>
               <p>Athalie elmerengett rajta.</p>
               <p>Vajon valóban azon emberek közé tartoznának Timár és Timéa, akiknél abból áll a
                  szerelem, hogy gyémántokat adnak, s azokat elfogadják? Vagy vannak emberek a
                  világon, akik tudnak nem szeretni s mégis boldogok lenni?</p>
               <p>Athalie még folyvást Timéára gyanakodott, és nem Timárra.</p>
               <p>Timár pedig alig várta már, hogy a tél elmúljék, s nyíljék a tavasz.</p>
               <p>No természetesen, hogy a malmok ismét megkezdhessék működésüket; hisz az üzlet
                  emberének mindig ezen jár az esze.</p>
               <p>A lisztüzlet az első évi siker után még nagyobb erővel lesz folytatva.</p>
               <p>Hanem ez évben már rábeszélte Mihály Timéát, hogy ne rontsa az egészségét az üzlet
                  vezetésével; azt majd ügynökeire fogja bízni, Timéa pedig menjen el a nyári idény
                  alatt valami tengeri fürdőbe, ahol idegbántalmai enyhülni fognak.</p>
               <p>Hát ő hova megy? azt nem kérdezte tőle senki. Hihető volt, hogy ismét átmegy
                  Dél-Amerikába, s ismét valami olyan kegyes hazugságot fog mondani, hogy
                  Egyiptomban vagy Oroszországban volt.</p>
               <p>Ő pedig sietett le az Al-Dunára.</p>
               <p>Amint a nyárfák hímvirágai fakadni kezdtek, már nem volt otthon maradása; a
                  csábító kép minden álmát betöltötte, minden gondolatját fogva tartá.</p>
               <p>Meg sem pihent Levetincen, ügynökének, tiszttartójának adott olyan általános
                  utasításokat, amik felől azok tehettek, amit akartak. Éjszakára lement Golovácra,
                  hol érdemrend díszítette esperesje lakott; ahhoz szállásolta be magát.</p>
               <p>Késő este érkezett meg az esperes lakához; a konyhán keresztül ment be hozzá; a
                  konyhában a pattogó tűz mellett csinos fiatal hölgyalak sütött-főzött, a szobában
                  pedig, hol a kalugyert egyedül találta, két teríték volt föltéve az asztalra.</p>
               <p>A tisztelendő úr nagyon barátságosan fogadta úri vendégét, s sietett neki
                  legelőször is az érdemrendéhez gratulálni; azután engedelmet kért tőle, hogy
                  kinézhessen a konyhába, s érdemes vendége kedveért intézkedéseket tehessen.</p>
               <p>- Mert „mi” különben igen takarékosan élünk.</p>
               <p>- „Mi?” - kérdezé Timár tréfásan.</p>
               <p>- Ej, ej, ej, ej, ej! - monda a kalugyer, megfenyegetve ujjával vendégét. Ne légy
                  hát olyan gonosz ember.</p>
               <p>A házigazda megtette intézkedéseit, visszajött; hozott jóféle szerémi bort
                  vendégének, s addig is, míg a vacsora elkészül, biztatta a kvaterkázásra.</p>
               <p>De csak minden kvaterkánál újból megfenyegette őt az ujjával, mintha valami
                  arcáról leolvasott gondolatáért feddené meg.</p>
               <p>- Hej, hej, hej; ilyen rossz a világ! Mindjárt szót tesznek mindenért. Pedig hát
                  az ember csak ember! Az ember nem tuskó, nem kődarab, nem kapubálvány.</p>
               <p>Timár menté magát, hogy ő egy szóval sem állította az ellenkezőt.</p>
               <p>De a házigazda csak egyre csóválta a fejét; s mentül többet ivott, pedig a jó
                  vacsora közben nagyon sokat ivott, annál beszédesebb lett.</p>
               <p>A jó, ízletes vacsorát a csinos fiatal hölgy hordogatá fel, s valahányszor Timár
                  rápillantott, a házigazda mindannyiszor megfenyegeté, és azt mondá, hogy rossz a
                  világ.</p>
               <p>- Pedig hát mutassa meg énnekem valaki a bibliából, hogy a rossz világnak igaza
                  van.</p>
               <p>Timár egy püspökségért sem vállalkozott volna rá, hogy azt kimutassa.</p>
               <p>- Nem volt-e Ábrahám a legkegyesebb és tiszteletreméltóbb patriarcha a világon?
                  Nem volt-e az ő Sárájának hűséges férje? No mondd! És mégis ismerjük Hágár
                  történetét, ugyebár? No már pedig csak Ábrahám szent ember volt.</p>
               <p>Mihály is bizonyítá, hogy az volt.</p>
               <p>- Vagy vegyük Jákób patriarchát. Először elveszi Leát, akkor beleszeret Rachelbe,
                  azt is feleségül veszi, s kinek jutott valaha eszébe őt bigámiáért beperelni?
                  Menjünk tovább! Lássuk Szent Dávid királyt. Hány felesége volt neki? Hat. Mind
                  egyszerre. Az sem volt neki elég; elválasztotta Mikhált Paltieltől, még azt is
                  elvette; beleszeretett Bethsabéba, akinek már férje volt, Uriás, ezt megölette, az
                  asszonyt elvette! s mind succedált neki! Pedig hát százötven zsoltáron keresztül
                  énekli, hogy ő milyen szent ember! Hát még bölcs Salamon! Az meg éppen négyszáz
                  feleséget tartott. Hát aztán ki kívánhatja azt, hogy valaki bölcsebb legyen bölcs
                  Salamonnál, és szentebb legyen Szent Dávidnál?</p>
               <p>A jószívű kalugyer éppen nem sejtette azt, hogy ő most útleveleket oszt
                  vendégének, amikkel az - átúszhatja a Dunát.</p>
               <p>Timár csak félnapi járásra volt már Noémihoz.</p>
               <p>Fél éve múlt, hogy nem látta őt.</p>
               <p>Minden gondolatja el volt telve a viszonttalálkozás képzelmeivel. Égő vágyak
                  üldözték ébren és álmában.</p>
               <p>Alig várta, hogy megvirradjon, felkelt már szürkületkor, fegyverét, vadásztáskáját
                  vállára vetette, nem várta meg, míg vendégszerető gazdája felébred; elhagyta a
                  paplakot búcsúzatlanul, s sietett a Duna-parti pagony felé.</p>
               <p>Az nagyon jó munka a Dunától, hogy ezt a pagonyt úgy szélesíti évről évre, messze
                  hagyva régi partját; mert ezáltal az elhagyott parttal együtt a huszonöt év előtt
                  odaépített határőrkunyhók is hátul maradtak. Az olyan ember, aki útlevél nélkül
                  akar a Dunán átkelni, az új ligetben barátságos neutrális államra talál.</p>
               <p>Timár előreküldé új sandolinját az ismerős halászkunyhóig, ahová gyalog szokott
                  leballagni; ott megtalálta azt, s aztán mint szoká, egyedül megindult a nádas
                  felé.</p>
               <p>A sandolin, mint a viza, úgy sikamlott a víz fölött, s ha oly gyorsan röpült, az
                  nem a sandolin hibája volt.</p>
               <p>Aprilban járt az idő, tavasz volt már, a fák zöldültek, virágoztak az
                  Osztrova-szigeten. Annál jobban megdöbbenté Mihályt az a látvány, mely az
                  Osztrova-szigeten túl közeledett felé. A senki szigete úgy tetszett, mintha nem
                  volna zöld; mintha le volna égve.</p>
               <p>Mentül jobban közeledett felé, annál világosabban láthatta. A sziget északi
                  oldalán rőtbarna volt minden fa.</p>
               <p>A sandolin sietve nyomult a nádason keresztül; mikor a parthoz ért, akkor
                  világosan látta Mihály, hogy ott egy egész hosszú facsoport ki van száradva. A
                  diófák azok; éppen Teréza asszony kedvencei. Egytül egyig kiszáradva mind.</p>
               <p>Mihályt lehangolta e látvány. Tavaly ilyenkor virágzó erdő, rózsaberek fogadta
                  itten, most egy kiszáradt erdő. Ez baljós jel!</p>
               <p>Megindult a sziget belseje felé, s várta az üdvözlő kutyaugatást. Semmi nesz nem
                  volt.</p>
               <p>Aggó kedéllyel bandukolt előre. Az utak el voltak hanyagolva, tele őszi hullott
                  lombbal, s úgy tetszett, mintha madár sem szólna már a szigeten.</p>
               <p>Mikor a kunyhó közelébe érkezett, szorongó érzés fogta el szívét. Mi történt az
                  itt lakókkal? Őfelőle történhetett velük akármi. Meg is halhattak, temetetlen is
                  maradhattak; neki fél évig másutt volt dolga; országos ügyeket végezni, szép
                  feleségével ragyogni, pénzt halmozni. A szigetlakókat őrizte addig az ég, ha
                  tetszett őriznie.</p>
               <p>Amint a tornác alá lépett, kinyílt az ajtó, s kijött rajta Teréza asszony.</p>
               <p>Első tekintete komor volt, ijedség látszott rajta, azután valami keserű mosoly
                  jelent meg arcán.</p>
               <p>- Ah! megérkezett ön már? - monda Mihálynak, és eléje sietett kezét megszorítani.
                  S még azután ő kérdezé, hogy miért hozza magával ezt a komor arcot.</p>
               <p>- Nincs semmi baj? - sietett viszont Timár kérdezni.</p>
               <p>- Semmi sincs! - szólt jámbor mosolygással Teréza.</p>
               <p>- Olyan rosszul esett, mikor azokat a kiszáradt diófákat megláttam! - szólt
                  Mihály, hogy komorságát igazolja.</p>
               <p>- A tavalyi nyári árvíz ölte ki őket - felelt Teréza -, a diófa attól elvész.</p>
               <p>- Hát önök jól vannak mind a ketten? - kérdezé Mihály nyugtalanul.</p>
               <p>Teréza szelíden felelt:</p>
               <p>- Mi jól vagyunk - mind a hárman.</p>
               <p>- Micsoda?</p>
               <p>Teréza mosolygott, sóhajtott, és ismét mosolygott. Aztán Mihály vállára tette
                  kezét, s azt mondá neki:</p>
               <p>- Egy szegény csempésznek a felesége itt betegedett le nálunk. A nő meghalt, a
                  gyermek itt maradt. Ez a harmadik.</p>
               <p>Timár rohant be a házba.</p>
               <p>A szoba hátuljában volt egy vesszőből font bölcső, amellett ült az egyik oldalon
                  Almira, a másikon Noémi. Noémi ringatta a bölcsőt, és megvárta, hogy Timár
                  odasiessen.</p>
               <p>A bölcsőben feküdt egy kisgyermek; két arca oly piros, hogy cseresznyeajkait
                  középen összecsücsöríti; alszik, de csak félig behunyt szemmel, két kis kezét
                  arcához emelve.</p>
               <p>Mihály mint a megbűvölt, állt meg a bölcső előtt. Noémire tekintett; talányoldás
                  volt nézésében, s a talány Noémi arca volt. Valami édes boldogság, valami mennyei
                  öröm látszott ez arcon, felmagasztalva egymással kibékült szeméremtől és
                  szerelemtől. Mosolygott, és lesüté szemeit.</p>
               <p>Mihály azt hitte, hogy most mindjárt megőrül.</p>
               <p>Teréza karjára tette kezét.</p>
               <p>- Nos, nem haragszik ön érte, hogy a szegény csempésznő árváját felfogadtuk? Az
                  Isten küldte őt nekünk.</p>
               <p>Hogy haragszik-e érte? De leveté magát a földre; odatérdelt a bölcső mellé;
                  átkarolta azt mind a két karjával, s bölcsőstől együtt szorítá magához a benne
                  lakót, s elkezdett hevesen sírni, zokogni, ahogy csak egy férfi könnye omolhat,
                  aki egy tengerét tartogatta szívében a fájdalomnak, s az most egyszerre gátját
                  törte! És ahol érte, összecsókolá az ég küldte jövevényt; kis kezeit, kis lábait;
                  ruhácskája szegleteit, két piros orcáját. A gyermek angyal­torzképet csinált a
                  csókok miatt, de nem akart fölébredni; egyszer aztán mégis felnyitá szemeit, nagy
                  kék szemeit, s akkor egy percig odabámult a férfi szemei közé, mintha azt mondaná:
                  „hogy kérdez tőlem ez ember valamit!”, aztán egyet kacagott, nagyot kiáltva; tán
                  azt mondá: „ugyan mit kérded azt?”, s aztán megint lehunyta a szemeit, s aludt
                  tovább, és mosolygott tovább, és nem bánta a zápor csókokat arcán.</p>
               <p>Teréza nevetve mondá:</p>
               <p>- Szegény csempésznő árvája! Még ez sem hitte volna ezt!</p>
               <p>És aztán félrefordult a szemeit törülni.</p>
               <p>- Nos, hát énnekem már nem is jut? - szólt Noémi boldog nehezteléssel.</p>
               <p>Mihály a térdein csúszott oda hozzá. Nem szólt neki semmit, csak a kezét szorítá
                  ajkához, és arcát odanyugtatá ölébe, és hallgatott.</p>
               <p>Olyan hosszan hallgatott, amint a gyermek aludt.</p>
               <p>Mikor aztán fölébredt a kis lélek, elkezdett a maga nyelvén beszélni. Biz azt
                  sírásnak nevezik. Szerencse, hogy vannak, akik megértik azt a beszédet is.</p>
               <p>Megéhezett.</p>
               <p>Akkor aztán azt mondta Noémi Mihálynak, hogy most már menjen ki a szobából, mert
                  neki nem szabad megtudnia, hogy a szegény csempésznő árvája mivel él.</p>
               <p>Mihály kiment a ház elé. Egész lelke el volt kábulva a mámortól. Egy új
                  csillagzatban képzelte magát, ahonnan az ember, mint egy idegen világgömböt, látja
                  maga alatt az elhagyott földet.</p>
               <p>Mindaz, amije ezen a földgömbön volt, ott van már elhagyva, s nem is érzi már a
                  szédületet, mely őt oda visszavonja.</p>
               <p>Az az egész kör, melyben eddig életpályája forgott, ki van ütve a sarkából; más
                  központ ragadta azt magához.</p>
               <p>Új cél, új élet áll előtte; - csak azt az egyet nem tudja, hogy lehetne a régi
                  világból kihalni. Egy más világba átjutni, mielőtt ezt az élő földet elhagyta
                  volna; egyszerre két külön planétán lakni, feljárni a földről az égbe, s az égből
                  visszajárni a földre, ott angyalokkal édelegni, emitt pénzt számlálni. Ah! ez nem
                  emberi idegek számára való feladat.</p>
               <p>Ebben meg kell tébolyodni!</p>
               <p>A kisgyermeket nemhiába nevezik angyalkának. „Angelosz” eredetiben azt teszi, hogy
                  „küldött”. Egy más világ küldötte az. Egy más világé, melynek ismeretlen delejes
                  hatása sugárzik a gyermekarcból, gyermekszemből, azokra, akikhez küldve lett. A
                  gyermekek szemében van néha bizonyos kék sugárzat, amely bűvölő erővel bír; mely
                  beszélni tud; s azt a színt elveszti a szem, mikor beszélni megtanult az ajk; ez a
                  sajátszerű kék szivárvány csak a gyermekszemekben észlelhető.</p>
               <p>Óh! mennyi hosszú órán át elbámulta e kék szivárványokat Mihály, mikor a gyermeket
                  a fűbe leterített kecskebőrre lefektetve maga is odaheveredett mellé, s nézte
                  annak első játékait, leszakított neki egy-egy virágot, ami után esengett: „nesze:
                  virág!”, s aztán volt dolga, míg visszakönyöröghette tőle; mert a gyermek mindent
                  a szájába akar tenni, amit megszeret. És találgatta az első szótagokat, amiket az
                  új ember ajka kimond, mit jelentenek azok? És hagyta neki a bajuszát tépni. És
                  dalolta neki a dajkaéneket, mikor elaltatá.</p>
               <p>Egészen mást érzett Noémi iránt most, mint mikor idejött.</p>
               <p>Ennek az érzelemnek nem voltak vágyai, csak boldogsága. A szenvedély hevét valami
                  édes, hűs nyugalom váltotta fel. Olyan az, mint a láz után a meggyógyulás
                  gyönyörérzete.</p>
               <p>Maga Noémi is egészen megváltozott, mióta legutóbb látta. Más kifejezése volt
                  arcán a gyöngédségnek, a vonzalomnak; valami türelmes szelídség volt kedélyében,
                  amit nem lehet sem eltanulni, sem eltagadni; valami méltóság, mely a szemérmes
                  tartózkodással párosul, s a nőt mint egy tiszteletet parancsoló bűvkör sugározza
                  körül.</p>
               <p>Timár nem tudott betelni örömével. Napok kellettek neki hozzá, míg elhitte, hogy
                  ez nem álom. Hogy ez a kis kunyhó, félig fából, félig sárból, és benne az a
                  mosolygó nő azzal a gagyogó angyalkával ölében, mind valóság és nem álom!</p>
               <p>És azután gondolkozott róla, hogy mi lesz ebből.</p>
               <p>Körüljárta az egész szigetet, és töprengett magában a jövendő felől.</p>
               <p>„Mit adhatsz te ennek a gyermeknek? - Sok pénzt? - A pénzt itt nem ismerik. - Nagy
                  földeket, uradalmakat? - Ehhez a szigethez semmi földet nem toldhatsz hozzá. -
                  Elviszed magaddal, nagy urat, nevezetes embert fogsz belőle neveltetni? - De nem
                  adják oda ezek a nők. - Őket is elviszed magaddal? - Ha mennének, sem tehetnéd. -
                  Hisz akkor megtudnák, hogy ki vagy, s megvetnének érte. - Ezek csak itt lehetnek
                  boldogok; ez a gyermek csak itt járhat fölemelt fővel, ahol senki sem kérdi a
                  nevét.</p>
               <p>A nők egy nevet adtak neki: Adeodat (Istenadta), több neve nincs. Hát te mit adsz
                  neki?”</p>
               <p>Egy nap, mikor így töprengve járt céltalan bolyongással a szigeten, bozóton,
                  vadvirágon keresztülgázolva, egyszer egy olyan helyre jutott, ahol a targally
                  recsegett léptei alatt. Körülnézett. A kiszáradt diófák szomorú erdejében találta
                  magát. A szép nemes szálfák meg voltak halva, s a tavasz egyetlen lombot nem
                  hozott ágaikra; azok száraz hulladékkal lepték el a földet.</p>
               <p>Mihálynak egy eszméje támadt a halott fák sírkertjében.</p>
               <p>Rögtön sietett vissza a kunyhóhoz.</p>
               <p>- Teréza, megvannak-e még az ácsszerszámok, amiket a házépítéshez
                  használtatok?</p>
               <p>- Itt vannak a kamrában.</p>
               <p>- Add elő. Egyet gondoltam. Kivágom a kiszáradt diófákat; és azokból építek egy
                  szép házat Dódi számára.</p>
               <p>Teréza bámulva csapta össze a kezeit; Noémi pedig azzal felelt, hogy összecsókolta
                  a kis Dódi arcát, mintha mondaná neki: „Hallod ezt?”</p>
               <p>Mihály Teréza arcán a bámulat kifejezését csendes kétkedésnek magyarázta.</p>
               <p>- Igen, igen! - erősíté szavait - magam egyes-egyedül fogom ezt a házat
                  felépíteni, senki segítsége nélkül; ahogy a székelyek, az oláhok építenek szép
                  tölgyfákból olyan házakat, mint egy skatulya; a miénk diófából lesz; fejedelmi
                  kastély; az utolsó szeget is magam fogom készíteni, s az lesz majd a Dódi háza, ha
                  megnő.</p>
               <p>Teréza csak mosolygott.</p>
               <p>- Jól van, Mihály, jól van; hiszen én is próbáltam kunyhót rakni egyedül, mint a
                  fecske. Magam vertem össze a falat sárból; magam tetőztem be náddal; hanem már az
                  ácsmunka nem egy embernek való: tudja, hogy az öreg fűrésznek két nyele van, azzal
                  ön egymaga nem tud bánni.</p>
               <p>- Hát nem vagyunk-e hozzá ketten? - kiálta föl hévvel Noémi. - Hát nem
                  segíthetek-e én neki? Azt hiszitek, hogy nekem nincs erős karom?</p>
               <p>S azzal feltűrte inge ujját egész vállig, hogy karjával eldicsekedhessék. Szép,
                  gömbölyű Diána-kar volt az, domború, idegteljes izmokkal.</p>
               <p>Mihály végigcsókolta azt vállától körme hegyéig, s aztán azt mondta, hogy „jó
                  lesz”.</p>
               <p>- Óh! mi együtt fogunk dolgozni - monda Noémi, kinek eleven képzelme egyszerre
                  megragadta a Mihálytól adott eszmét. Noémi lelkében Mihály gondolatja egyszerre
                  megfogamzott. - Kimegyünk majd együtt az erdőre; a kis Dódinak csinálunk
                  függőágyat egy fa ágára; egész nap fogunk dolgozni, te, anyám, kihozod utánunk
                  szilkében az ebédet, s ott eszünk a faragott fára leülve egy szilkéből. Milyen jól
                  fog az esni!</p>
               <p>És úgy lett.</p>
               <p>Mihály rögtön vette a fejszét, s ment ki a diósba, s hozzákezdett a munkához. Mire
                  egy diófát ledöntött, s azt az ágaitól letisztogatta, csupa hólyag lett tőle a
                  tenyere. Noémi azzal vigasztalta, hogy az asszonyoknak sohasem törik fel a
                  tenyerük.</p>
               <p>Amint aztán három fa le volt vágva, hogy egyiket a más kettőre lehetett tenni,
                  akkor már szüksége volt Noémi segítségére. Noémi nem vette tréfára, amit ígért.
                  Hozzálátott a nehéz dologhoz; karcsú termetében el nem pazarolt erő volt és
                  kitartó szívósság. A nagy fűrészt olyan ügyesen tartotta, mintha tanították volna
                  rá.</p>
               <p>Mihály megérte hát, hogy megtanulja, mi sorsa van a favágónak és a favágónénak,
                  akik korán reggel egymásnak segítenek a fát fűrészelni, s mikor a nap delel, akkor
                  kihozzák számukra a szilkében az ételt; a fatörzsre egymás mellé telepednek, a
                  drága jó bablevest az utolsó cseppig elköltik; egy közös korsóból jó friss vizet
                  isznak utána, aztán egy órai pihenést engednek maguknak; a favágóné letelepedik a
                  puha forgácshalomra, a favágó végigheveredik a földön, a favágóné letakarja a férj
                  arcát kötényével, hogy a legyek ne háborgassák, amíg alszik, s addig ölébe veszi a
                  kisgyermeket, s mindenféle csodadolgot elkövet vele, mivel kieszközli nála, hogy
                  ne sírjon addig, míg a favágó szunnyad...</p>
               <p>S este együtt mennek haza; a favágó viszi a vállán a szerszámjait, a favágóné
                  viszi a gyermeket az ölében haza. Otthon már lobog a tűz a konyhában, a rántásszag
                  messziről üdvözli őket. A gyermeket lefektetik, a napszámosné előkeresi a favágó
                  pipáját, tüzet is hoz rá a konyhából; mikor a gőzölgő tálat behozzák, mellé ülnek,
                  fenekéig iparkodnak, hogy jó idő legyen holnap, s aztán elbeszélik egymásnak, hogy
                  mit csinált ma egész nap a gyerek.</p>
               <p>S aztán - nem kérdezik egymástól, hogy „szeretsz-e?”.</p>
               <p>Mihály belejött lassanként a diófa gerendák kifaragásába. Jól szolgált kezében az
                  ácsszekerce.</p>
               <p>Noémi bámulta ezt nagyon.</p>
               <p>- Ugyan Mihály - kérdé egyszer -, mondd meg nekem, nem voltál te valamikor
                  ácslegény?</p>
               <p>- De az voltam, mégpedig hajóács.</p>
               <p>- S ugyan mondd meg, hogyan lett belőled ilyen nagy úr, hogy nyaratszaka
                  elmaradhatsz a munkádtól, s úgy töltöd az időt másutt? Mert most a magad ura vagy,
                  ugye? Nem parancsol veled senki?</p>
               <p>- Majd elmesélem azt neked egyszer! - monda rá Mihály. De nem mesélte el neki
                  aztán, hogy mi módon lett őbelőle olyan nagy úr, hogy itt most fát fűrészelhet
                  hétszámra.</p>
               <p>Mesélt Noéminek tapasztalatteljes utazásairól szerteszét a világban; de odáig nem
                  ment a mesemondásban soha, hogy saját magáról beszélt volna neki valamit. Elütötte
                  a sürgetőbb kíváncsiságot azzal, hogy a dologhoz látott, s ha egyszer lefeküdt,
                  akkor nem lehetett őt kikérdezni, ahogy asszonyszokás, a menekülni nem tudót
                  ilyenkor kérdőre vonni. Szerencsére a férfinak is adott a Gondviselés ez ellen
                  védelmet, azt, hogy ha lefeküdt, elalszik, s nem hagyja magát kivallatni.</p>
               <p>Timár a hosszú idő alatt, amit a névtelen szigeten töltött, lassankint rájött,
                  hogy az még sincsen annyira elrejtve az emberek elől, hogy senki se tudna
                  róla.</p>
               <p>Egy egész osztálya a társadalomnak ismeri annak létezését; de az nem fedezi azt
                  fel a világnak.</p>
               <p>Ez osztály a civilizáció vadembereinek osztálya.</p>
               <p>Status extra statum!</p>
               <p>Melynek határainál elszakadnak a társadalom törvényeinek, az egyház szabályainak
                  fonalai.</p>
               <p>Lakhelyük a két országnak egymástól elzárt határa, Magyarország és Szerbia
                  végvidéke. Kedvező tér. Egy szabályozatlan ősfolyam, bozótos szigeteivel, annak a
                  két partja nagy messze­ség­ben ős rengeteggel szegélyezve, melynek törzsei a
                  folyam medrébe düledeznek. Szabad átjárás, csinált országút csak nagy távolban
                  egymástól; a falvak messze elszórva, semmi nagyváros a közelben. A felszínen
                  katonai fegyelem, a fenéken ős szabadság. A lakosság feladata érthetetlen; egy
                  intézmény, melynek indoka századok óta elmúlt: a határ őrzése. Ki ellen? Az
                  ellenség, a török rég messze tűnt már onnan. Most aztán csak a határvámnak szolgál
                  még a fegyver. Azért aztán a csempészet valódi polgári életmódot képez. Van saját
                  rendszere, iskolája, titkos kormánya: állam az államon kívül.</p>
               <p>Timárt gyakran meglepé, hogy egy-egy csónakot, dereglyét talált a sziget
                  fűzfabokrai menedékében kikötve, amit senki sem őrzött. Ha fél nap múlva
                  visszakerült arra a helyre, a jármű már nem volt ott. Máskor egész málha
                  csomagokra bukkant a rekettye között; azok is eltűntek, mire más ízben oda
                  visszatévedt. De mindazok a rejtélyes emberek, akik e szigetet pihenőül
                  választották, szándékosan kerülni látszottak a kunyhó környékét. Jöttek és mentek,
                  anélkül, hogy ösvényt tapostak volna a fűben.</p>
               <p>De voltak mégis bizonyos esetek, amikor ellátogattak a kunyhóhoz. Olyankor
                  egyenesen Terézát keresték.</p>
               <p>Mikor Almira jelt adott, hogy idegen közelít, olyankor Timár félbehagyta a munkát,
                  sietett a kunyhóhoz, bevonult a belső szobába: idegennek nem volt szabad őt
                  meglátni. Szakállt növelt ugyan, mi arcát elváltoztatá, de mégis jöhetett volna
                  valaki, ki őt már látta a világban.</p>
               <p>A társadalom vademberei olyankor látogatták meg Terézát, mikor valami bajuk
                  volt.</p>
               <p>Ezek az emberek gyakran járnak olyan helyeken, ahol sebeket lehet kapni: gonosz,
                  mély, fegyver ejtette sebeket. Azokkal nem mehetnek az ezredorvosokhoz, mert
                  vallatás lenne a vége. A sziget asszonya pedig ért azokhoz a szerekhez, amik
                  sebeket gyógyítanak, össze tudja illeszteni a törött csontokat, a tátongó sebeket,
                  s ad rájuk hegesztő írt. Azon a vidéken, kivált a török oldalon, nagyon uralkodnak
                  a rosszindulatú fekélyek, pokolvarok; azokat Teréza egyszerű füvekkel tudja
                  orvosolni, miknek titkát a szükség fedezte fel előtte. Ezért felkeresik gyakran a
                  szenvedők, s megőrzik titkát, mert tudják, hogy a tábororvos, gyógyszerész a
                  kuruzslókat üldözni szereti.</p>
               <p>A társadalom vadembereinek gyakran peres ügyeik is vannak egymással. Azzal ők nem
                  mehetnek a bíróhoz. Tudják jól, hogy ott vádlót, vádlottat kalodába tennék.
                  Eljönnek peres ügyeikkel a sziget bölcs asszonyához, előadják neki az ügyöket: s
                  amit az mond benne, az rájuk nézve ítélet, abban megnyugosznak. Legtöbbször
                  vérbosszú a perpatvar tárgya. Teréza ki tudja békíteni a dühöngő pártfeleket, s
                  azok megtartják a kezébe letett békeszövetséget.</p>
               <p>Néha egy-egy marcona alak vetődik kunyhójába, emberarckerülő vad tekintettel.
                  Bűnös, kit lelki mardosás üldöz, de aki retteg a papjához menni lelki malasztért,
                  mert fél a pokoltól, s fél a börtöntől. A sziget asszonya azt is meg tudja
                  gyógyítani. Ád szívére olyan hűsítő balzsamot, az istenirgalom gyógyító tudatát,
                  hogy kibékíti őt önmagával.</p>
               <p>Néha jön küszöbére üldözött, kifáradt ember, szomjtól, éhségtől tikkadtan: ő nem
                  kérdi tőle, honnan jön, hová megy. Jóltartja, pihenten, üdülten odább bocsátja
                  eleséggel megrakva iszákját.</p>
               <p>Sok ember ismeri őt, akinek hitvallása a hallgatás, s nincs az a titkos szövetség,
                  mely erősebben fűzné mesteréhez a tanítványokat, mint ezeket őhozzá.</p>
               <p>Azt is tudja mindenki, hogy pénzt nem talál nála, még a kapzsiságnak sincs oka rá,
                  hogy ellensége legyen.</p>
               <p>Timár meggyőződött róla, hogy olyan helyre jutott, mely körül századoknak kell
                  lejárni, új eszméket ültető munkáikkal, amíg annak és a rajta lakóknak története
                  bele lesz vonva abba a nagy káoszba, aminek világ a neve.</p>
               <p>Ő folytathatta faragómunkáját, nem tartva attól, hogy egyszer megtudja valaki
                  odakünn, hogy Levetinczy Timár Mihály, a királyi tanácsos, a földesúr, a milliomos
                  üzér ácsmunkával kontárkodik valami ismeretlen szigeten, s mikor nagy munkájában
                  pihenést tart, akkor meg tollkését veszi elő, hogy fűzvesszőből ernyőt faragjon
                  egy kis féreg számára, egy árva gyermek számára, akinek se apja, se anyja, még
                  csak igazi neve sincsen.</p>
               <p>S micsoda örömei vannak itten! Hogy lesi el a legelső szót, amit a gyermek
                  megtanul kimondani. Mint illesztgeti hozzá a parányi ember kicsi kis ügyetlen
                  ajkait, hogy ezt a szót eltalálja:</p>
               <p>„Apa!”</p>
               <p>Persze hogy ezt a szót tanulja meg leghamarább.</p>
               <p>Azt gondolja, hogy ennek úgy kell lenni. Hogy ez az ember, aki őrá mosolyog, nem
                  is lehet más.</p>
               <p>Mit tudhat ő arról, hogy ő szegény csempésznek fia, szegény árva, kinek apja,
                  anyja meghalt?</p>
               <p>Azután kezdi a gyermek az életet megismerni a szomorúbb oldaláról is. Kezdődnek a
                  gyermekszenvedések. Mikor a foga jön, mennyi aggodalom, mennyi álmatlan éjszaka
                  van miatta! Noémi otthon marad vele a szobában, s Mihály minden órában odavágja a
                  tuskóba a fejszét, s fut haza megnézni, nem lett-e nagyobb baja a kis Dódinak.
                  Aztán kiveszi Noémi kezéből, s eljárkál vele óra hosszant, és danol neki altató
                  dajkadalt:</p>
               <p>
                  Az én babám kis kunyhója Többet ér, mint Buda vára...
               </p>
               <p>S ha elaltatta, ha meggyógyította, micsoda nagy diadal ez aztán!</p>
               <p>Egyszer aztán annyira volt Mihály a vállalatával, hogy a diófa gerendákat öregéből
                  mind kifaragta már. Eddig csak értette a dolgot; de tovább már nem. Hja biz az
                  ácsmesterség is tudomány, s ő nem mondott igazat, mikor Noéminek azt válaszolta,
                  hogy ért hozzá. Nem tudta, hogy mit csináljon tovább.</p>
               <p>Az ősz közelgett. Teréza és Noémi már egészen természetes dolognak találták, hogy
                  ilyenkor Timárnak őket el kell hagynia. Hiszen neki is kenyérkeresete után kell
                  látni. Olyan üzlete van, ami nyáron át megy magától, vagy pihen; télen pedig ugyan
                  utána kell látni teljes erővel. Hiszen más kereskedőnél is megszokták már azt.
                  Aztán meg más háznál is megszokták már Timárt így képzelni. Timéa is azt hitte,
                  hogy Mihálynak olyan üzlete van, mely nyáron át távol lenni kényszeríti, akkor lát
                  teljes tudományával az ipar, gazdászat, üzérkedés, kereskedelem után.</p>
               <p>Ősztől tavaszig ámította Timéát, tavasztól őszig Noémit. Azzal nem vádolhatta
                  magát, hogy ne lett volna következetes.</p>
               <p>Az idén még korábban elhagyta a szigetet, mint tavaly. Sietett haza Komáromba.</p>
               <p>Távolléte alatt ismét reményen felül sikerült minden üzlete. Még egy nagy
                  államsorsjátékban is neki kellett megkapnia az első nyereményt. Valahol ott hevert
                  a fiókja fenekén a rég elfeledett sorsjegy, s ő csak három hónappal a húzás után
                  jött elő vele, hogy a véletlen százezeret felvegye, mint aki ilyen csekélységeket
                  számba sem vesz; ami ismét növelte a világ bámulatát. Ennek nem is kell már a
                  pénz, olyan sok van neki.</p>
               <p>Mit is kezdjen vele?</p>
               <p>Azt kezdte, hogy hozatott a Székelyföldről meg Zaránd vidékéről híres faragó
                  mestereket, akik azokat a gyönyörű faházakat tudják készíteni keményfából, amik
                  századokig tartanak; paloták! Olyanokban laknak a székely és oláh nemes birtokos
                  urak; a belsejük gyönyörűen kifaragva. Ház, bútor, székek, szekrények mind
                  ugyanazon faragómester munkája, tölgyfából, diófából, gyertyánfából; csupa fa
                  minden; egyetlen darab vas nincsen az egészben.</p>
               
            </div>
            <div type="chapter">
               <head>A FARAGÓEMBER</head>
               <p>Mihály Timéát kissé szenvedőnek találta, mikor hazaérkezett.</p>
               <p>Ez alkalmat adott neki arra, hogy egypár híres bécsi orvost lehívasson, s neje
                  egészsége fölött orvosi tanácskozást tartasson velük.</p>
               <p>Azok a diagnózis nyomán abban állapodtak meg, hogy itt éghajlat-változtatásra lesz
                  szükség, s tanácsolák, hogy Timéa a telet Meránban töltse.</p>
               <p>Mihály maga kísérte el nejét Athalie-val együtt odáig. Az enyhe, szélmentes
                  völgykebelben egy olyan lakházat keresett ki Timéa számára, amelynek kertjében egy
                  csinos svájci modorú mulatólak volt. Tudta, hogy az ilyenekben Timéának öröme
                  telik.</p>
               <p>A tél folytán is többször meglátogatta Timéát, többnyire egy koros ember
                  kíséretében, s csakugyan úgy találta, hogy Timéának legkedvencebb helye volt a
                  kerti mulatólak.</p>
               <p>Mikor aztán Mihály Komáromba visszatért, akkor hozzáfogott, hogy a télen át egy
                  éppen olyan mulatólakot készíttessen, mint aminő a meráni. A magával hordott
                  székely műfaragó nagy mester volt az ilyenekben. Lerajzolta a legapróbb
                  részletekig azt a meráni faházat, külső-belső szerkezetével; azután Timárnak Rác
                  utcai földszinti házában egy nagy műhelyt alakított, s ott hozzáfogott a munkához.
                  De nem volt szabad azt senkinek elárulni, hogy meglepetés legyen belőle. Ámde a
                  faragóembernek legény is kell, aki segítsen a munkában. Titoktartó legényt pedig
                  nem lehet kapni. Hogyan segítettek hát a bajon? Odaállt mellé maga Timár
                  faragólegénynek, s reggeltől estig fúrt, faragott, vésett, gyalult,
                  esztergályozott versenyt a mesterrel.</p>
               <p>A faragómester azután, ha mindjárt Salamon király pecsétjével lett volna is
                  lezárva a szája, nem állta volna a titok, hogy ő azt vasárnap esténkint bizalmas
                  embereinek el ne beszélgesse, micsoda meglepetést készít Levetinczy úr a maga
                  hitvese számára. Elébb minden darabot megfaragnak, összeillesztenek; az egészet,
                  amint elkészül, a monostori szép nagy kertben fogják felállítani. És aztán ő maga,
                  a dúsgazdag nem restell naphosszant dolgozni, mint egy faragólegény, úgy illik a
                  kezébe minden szerszám, hogy beválnék öreg legénynek. Nem törődik az most
                  üzletével; azt intézik az ügynökei, ő egész nap a műhelyben van, gyalul, fűrészel,
                  farag. És mindezt azért, hogy a feleségét meglepje vele. El ne mondja senki, hadd
                  legyen meglepetés a szép asszonynak, ha hazajön.</p>
               <p>Annálfogva meg is tudta azt az egész város, s eszerint megtudta Zófia asszony is,
                  az pedig megírta Athalienak, Athalie meg elbeszélte Timéának, úgyhogy Timéa előre
                  tudta már, hogy mikor haza fog érkezni Komáromba, Mihály a legelső szép napon
                  kikocsikáztatja őt a monostori dombra, hol szép gyümölcsöskertjük van, s ő ott
                  fogja találni a Dunára néző domboldalban a meráni kis kedves lakot, hű utánzatban,
                  kis asztalát a hímzőkosárral az ablaknál, kedvenc olvasmányait a gyertyánfa
                  állványon, nyírágakból összetákolt karosszékét a veranda alatt, és mindennek rá
                  nézve majd meglepetésnek kell lenni, és azután majd mosolyognia kell, mint aki
                  ennek nagyon örül, és majd mikor a faragómestert meg fogja dicsérni, hogy ez
                  milyen derék, mennyire meglepő, akkor attól azt fogja hallani: „De ne engem
                  dicsérjen a nagyságos asszony, hanem a legényemet, aki a házon a legszebb
                  faragásokat mívelte. Ezt a párkányzatot, ezt a cifra korlátot, ezeket az
                  oszlopfőket ki csinálta? A legényem. S ki volt a legényem? Maga a nagyságos
                  Levetinczy úr! Az ő munkája itt a legtöbb, nagyságos asszonyom.”</p>
               <p>És ezért ismét mosolyogni kell majd Timéának, és keresni a szavakat, amikkel
                  háláját kifejezze.</p>
               <p>Csak szavakat! Mert hiszen minden hiába. Ha kincsekkel halmozza is el a nőt, vagy
                  fekete kenyeret ád neki, amit napszámmal keresett számára - szerelmet nem vehet
                  azon.</p>
               <p>Úgy is történt minden. Tavasszal Timéa hazakerült; a monostori meglepetés egész
                  tervszerűen volt rendezve, pompás lakomával vendégsereg mellett, megvolt Timéa
                  arcán a szomorú mosolygás, Timárén az alázatos nagylelkűség s a vendégekén az
                  üdvrivalgó irigység.</p>
               <p>A nővendégek azt mondták, hogy ilyen férjet, mint Timár, nem lehet nőnek
                  megérdemelni; ez ideálja a férjeknek; a férfiak pedig azt mondták, hogy nem jó jel
                  az, mikor egy férj ajándékokkal, hízelkedésekkel keresi kedvét az asszonyának. Nem
                  jó jel az, mikor a férj esztergályozni kezd.</p>
               <p>Csak Athalie hallgatott. Ő kereste a titok Ariadne-fonalát - és nem találta.</p>
               <p>Timéával tisztában volt. Az állhatatosan szenved, és haldoklik. Az a méreg öli
                  lassan, mely nem a testen, hanem a lelken kezdi el a gyilkolást. Soká öl meg, de
                  bizonyosan. De mi történt Mihállyal? Ennek az arca valami boldogságot árul el. Hol
                  lopta azt? Hízelkedik, mindenütt keresi Timéa kedvét. Mit titkol ezáltal? A világ
                  előtt a leggyöngédebb, a legboldogabb férjnek mutatja magát. Mi érdeke van ebben?
                  A társaságokban tréfás, jókedvű; és Athalie irányában egész a jószívűségig
                  közönyös; mintha már el is feledte volna mindazt, amit hallott tőle, ami akkor
                  szívéig sérté, mintha nem fájna neki többé Athalie gúnymosolygása. Még azt is
                  megteszi, hogy a cotillonban elviszi Athalie-t táncolni.</p>
               <p>Boldog-e ez most? Vagy hazudja a boldogságot? Vagy elfásult már? Vagy erőszakolni
                  akarja a lehetetlent? Meg akarja nyerni Timéa szívét? De hisz ez képtelenség!
                  Athalie magáról tudja azt. Hiszen őneki is akadt már kérője több is, jámbor
                  kisvárosi emberek, kik el tudnának tartani egy asszonyt; de ő nem fogadja el senki
                  kezét. Közönyös rá nézve minden férfi; szeretni csak azt az egyet tudná, akit
                  gyűlöl. Timéát csak Athalie érti.</p>
               <p>És ha ezt érti, akkor Mihályt nem érti. Ezen ember előtte talány marad mosolygó
                  arcával, hízelgő szavával, jóltevő kedélyével. Arany ember, akin rozsdafoltot nem
                  lehet találni.</p>
               <p>Mihály sokszor vette észre a titokkereső szemek tekintetét, s olyankor valami úgy
                  kacagott belül lelke sötétében.</p>
               <p>„Keresheted azt! Sohasem tudod meg azt, se te, se más, hogy amit a télen
                  csináltam, faragómunkát, azt azért tettem, hogy megtanuljam, hogyan kell egy
                  ismeretlen rejtekén a földnek, egy névtelen teremtés számára hasonló kunyhót
                  faragnom. Ott van egy lény, akinek a kedvéért két tenyerem ilyen kérges lett.
                  Találd ki, hogy híják azt, te védördöge ennek a háznak!”</p>
               <p>Timár ismét összehívatta az orvosi nevezetességeket, hogy Timéa egészsége fölött
                  tanácskozzanak. Azok ezúttal a biarritzi fürdőket hozták javaslatba. Mihály oda is
                  maga kísérte el Timéát, lakását a legnagyobb kényelemmel berendezé; gondoskodott
                  róla, hogy Timéa toalettje és úri fogata az angol ladyk és orosz
                  hercegasszonyokéval versenyezzen, s telt pénztárt hagyott kezében, arra kérve,
                  hogy azt üresen hozza haza. Athalie iránt is bőkezű volt. A vendégkönyvbe mint
                  unokatestvér volt Athalie bejegyezve, s neki is naponkint háromszor kellett
                  öltözni, mint Timéának.</p>
               <p>Lehet-e ennél hívebben teljesíteni a családfői kötelességeket?</p>
               <p>Akkor aztán sietett, nem is haza, hanem Bécsbe. Ott egy egész ács-,
                  asztalosműhelyt összevásárolt, ládákba pakoltatta, és leküldte Pancsovára.</p>
               <p>Most még egy furfangot kellett kigondolnia: hogy ezeket a ládákat a senki
                  szigetére hogyan juttassa át.</p>
               <p>Különben is óvatosnak kellett lennie. Azok a halászok a Duna bal partján, kik
                  többször látták őt az Osztrova-sziget felé csónakkal elindulni és aztán csak
                  hónapok múlva visszakerülni, rég tanakodhatnak magukban: ki ez az ember? s miért
                  jár ez itt annyiszor?</p>
               <p>Mikor a ládái leérkeztek Pancsovára, szekérre rakatta azokat, s elszállíttatá a
                  Duna-parti jegenyésbe, ott lerakatta. Akkor azután odahívta a halászokat, s azt
                  mondá nekik, hogy szállítsák ezeket át a puszta szigetre. Fegyver van azokban.</p>
               <p>Ezzel a szóval el volt a tenger fenekére temetve a titka.</p>
               <p>Járhatott, kelhetett azontúl nappal és holdvilágnál: senki nem is suttogott
                  felőle. Mindenki tudta már, hogy ez a szerb és a cernagorca szabadsághősök
                  ügynöke, s azontúl semmi kínzással nem lehetett volna egy szót kivenni felőle
                  azokból, akikkel találkozott. Szent ember lett rájuk nézve.</p>
               <p>Megcsalt ő minden embert, akivel csak egy szót váltott, hogy maga körül homályt
                  borítson.</p>
               <p>Éjszaka szállították át deszkamálháit a halászok, ő is velük volt. A szigethez
                  érve, azok, mintha legjobban értenék a dolgot, kikerestek egy partszakadékot, ahol
                  legsűrűbb volt a bozót, oda kihordták a ládákat. Mihály ki akarta őket fizetni:
                  nem fogadtak el tőle egy garast sem; csak a kezét szorongatták meg: „Zbogom!”</p>
               <p>Ő ott maradt a szigeten, a halászok visszatértek.</p>
               <p>Szép holdvilágos éjszaka volt, a fülemile énekelt fészke fölött.</p>
               <p>Mihály a parton végighaladt, hogy a házhoz vezető ösvényre rátaláljon. Rábukkant
                  az ácstanyára, hol az ősszel félbenhagyta a munkáját. A faragott fák be voltak
                  takargatva gondosan nádkévékkel, hogy a téli nedvesség meg ne rongálja azokat.</p>
               <p>Innen a rózsaligethez vezetett az út. A rózsák rég elnyíltak már, azt az időt
                  Mihály a monostori lakban tölté, s később a tengeri fürdőn Timéával. Ez idén
                  elkésett a rózsaszüretről. Pedig bizonyosan szívszakadva vártak reá! De hát
                  először meg kellett neki csinálni azt, hogy „köd előttem, köd utánam!”.</p>
               <p>Lábhegyen közeledett a kis lak felé. Hogy semmi neszt nem hallott, azt jó jelnek
                  vette. Hogy Almira nem ugat, ennek az oka az, hogy benn hál a konyhában, s ez
                  ismét azt jelenti, hogy gond van rá, nehogy az alvó gyermeket éjszaka felköltse.
                  És eszerint mindenki él és egészséges a háznál.</p>
               <p>Óh! Mennyiszer álmodta ő meg ezt a házat! Mennyiszer képzelte maga elé ébren!
                  Mennyiszer látta magát a tanyához közelíteni.</p>
               <p>Majd úgy látta, hogy a ház leégett, a kormos gerendák hevernek a küszöbben, s a
                  falakon kizöldült a dudva; lakói hová lettek, nem mondja meg senki. Majd meg azt
                  látta, hogy amint annak ajtaján belép, fegyveres marcona alakok ugranak eléje,
                  torkon ragadják; „éppen terád vártunk!”, megkötözik, száját betömik, s ledobják a
                  pinceodúba. Majd meg az a rémlátása volt, hogy mikor a kunyhóba lép, kedveseinek
                  véres hulláit látja maga előtt, Noémi hosszú aranyhaja elterülve a földön, keblén
                  a szétzúzott fejű gyermek. Óh! milyen kínt gyűjtött magának, mikor ezeket az
                  alakokat szívének megszerezte, akiket olyan hosszú időre magukra kellett hagynia.
                  Néha meg az a kép állt előtte talán álmodva, talán kigondolva, hogy mikor Noémi
                  elé fog lépni, a szelíd, mosolygó arc helyett itt is egy hideg alabástromarcot fog
                  maga előtt találni, aki azt fogja tőle kérdezni: „Hol volt ön oly sokáig -
                  Levetinczy úr?”</p>
               <p>Most aztán, hogy a kis lak előtt állt, minden rémképe elmúlt. Itt most is minden
                  úgy van, ahogy máskor volt; itt most is azok laknak, akik őt szeretik. Hogy
                  tudassa velük megérkeztét? Hogy lepje meg őket?</p>
               <p>Megállt a kis, alacsony ablak előtt, melyet a felfutó rózsa indái fedtek félig, s
                  elkezdé dalolni az ismeretes nótát:</p>
               <p>
                  Az én rózsám kis kunyhója Többet ér, mint Buda vára!...
               </p>
               <p>Jól sejtett; egy pillanat múlva fel volt nyitva a kis ablak, s azon Noémi örömtől,
                  boldogságtól sugárzó arca tekintett ki.</p>
               <p>- Mihályom! - rebegé szegény.</p>
               <p>- A tied! - súgá Timár, s két kezébe fogta az ablakon kitekintő kedves főt. - Hát
                  Dódi? - Ez volt a másik szava.</p>
               <p>- Ő alszik.</p>
               <p>- Csendesen! Föl ne keltsük.</p>
               <p>És azután, amit ajkaik egymásnak mondtak, az nagyon csendesen volt mondva.</p>
               <p>- De jöjj be hát!</p>
               <p>- Fel találjuk őt költeni, s majd sírni fog.</p>
               <p>- Óh! már nem olyan síró gyermek. Hiszen elmúlt egyéves.</p>
               <p>- Egy egész éves? Hiszen már nagy ember!</p>
               <p>- Már a nevedet ki tudja mondani.</p>
               <p>- Hogyan? Hát már beszél!</p>
               <p>- Már lépni is tanul.</p>
               <p>- Tehát már fut!</p>
               <p>- Mindent eszik már.</p>
               <p>- Az lehetetlen! Az még korán van.</p>
               <p>- Mit értesz te ahhoz? Ha látnád!</p>
               <p>- Húzd félre a függönyt; hadd süssön rá a holdvilág, hadd lássak rá.</p>
               <p>- Nem, a holdvilág rossz, ha az alvó gyermekre süt: attól beteg lesz.</p>
               <p>- Bohó vagy!</p>
               <p>- A gyermekkel sok babona jár. Azt mind el kell hinni. Azért vannak ők asszonyokra
                  bízva, akik hisznek mindent. Jöjj be, és nézd meg idebenn.</p>
               <p>- Nem megyek be, míg alszik; felkölteném. Jöjj inkább te ki énhozzám.</p>
               <p>- Az nem lehet. Ő mindjárt felébredne, ha én kimennék, s anyám mélyen alszik.</p>
               <p>- No hát eredj vissza hozzá; én idekinn maradok addig.</p>
               <p>- Nem akarsz lefeküdni?</p>
               <p>- Hiszen mindjárt reggel lesz. Eredj hozzá vissza; de hagyd nyitva az ablakot.</p>
               <p>És aztán ott maradt a nyitott ablaknál, beleskelődve a kis szobába, melynek
                  padlatára ezüst­kockákat rajzolt a holdvilág, s iparkodott elfogni a neszt, ami a
                  csendes tanyából kihangzik; egy-egy rövid, nyüzsgő nyöszörgés, minő az ébredező
                  gyermeké, azután halkan dúdoló hang, mely a kedvenc dajkadanát hangoztatja,
                  csendesen, mint egy álom: „az én babám kis kunyhója”, azután egy csókcuppanás,
                  aminőt jutalmul kap az a jó gyermek, ki a danára szépen elalszik.</p>
               <p>És azután úgy virradt meg Timár, a nyitott ablakban könyökölve s az alvók
                  suttogásait hallgatva, míg a hajnal világossá nem kezdte tenni a kis
                  alvószobát.</p>
               <p>A hajnalsugárra aztán a gyermek volt a legelső, aki fölébredt, világra
                  visszakerültét hangos kacagással adva tudtul, melytől azután senkinek sem lehetett
                  tovább alva maradni. A gyermek lármázott, fecsegett: hogy mit? azt csak ők
                  értették ketten: ő maga és Noémi.</p>
               <p>Mikor aztán ölébe kaphatta a gyermeket, azt mondá neki:</p>
               <p>- Most már aztán itt maradok, amíg fölépítem neked azt a házat. Mi az, Dódi?</p>
               <p>A gyermek mondott rá valamit, ami Noémi tolmácslata szerint annyit jelentett, hogy
                  „nagyon jól van”.</p>
               
            </div>
            <div type="chapter">
               <head>NOÉMI</head>
               <p>Timár legboldogabb napjait tölté kettős életének.</p>
               <p>Semmi sem zavarta boldogsága teljességét, csak az az egy, hogy még egy másik élete
                  is van, amibe mindig vissza kell térnie.</p>
               <p>Ha tudna rá valami utat-módot, hogy ettől a másik élettől el tudja szakítani
                  magát, milyen békében élhetne itten.</p>
               <p>Pedig azt igen egyszerűen elérhetné. Csak nem kellene innen többet eltávoznia.
                  Keresnék egy évig, gyászolnák két évig, emlegetnék három évig, azután elfeledné a
                  világ, ő is a világot, s megmaradna neki Noémi.</p>
               <p>És Noémi kincs!</p>
               <p>A nőiségből mindaz egyesülve van benne, ami kedves, és hiányzik nála mindaz, ami
                  bántó. Szépsége nem az az egyhangú szépség, amit a tetszelgés oly hamar megunottá
                  tesz; ez minden kedélyváltozatnál új varázsban tűnik fel. Gyöngédség, szelídség és
                  hév egyesült kedélyében. Együtt és összhangzatban él benne a szűz, a tündér és a
                  nő. Szerelmének semmi önzése nincs; egész lénye el van veszve, át van olvadva
                  abban, akit szeret. Nincs külön búja, külön öröme, csupán az övé. Otthon aprólékos
                  figyelmével minden kényelméről gondoskodik; munkájában segít neki fáradhatatlan
                  kézzel. Mindig derült, mindig friss, s ha valami betegség kerülgeti, egy csók a
                  fájó homlokra meggyógyítja őt. Alázatos az iránt, akiről tudja, hogy őt imádja. És
                  midőn azt a gyermeket ölébe veszi, s vele játszik, akkor meg kell őrülnie annak,
                  aki őt magáévá tette, és mégsem tette azzá.</p>
               <p>De Timár még nem volt egészen megőrülve.</p>
               <p>Még alkudozott a sorssal.</p>
               <p>Az ár igen nagy! Még ehhez a kincshez mérve is nagy.</p>
               <p>„Egy ifjú nő egy mosolygó gyermekkel az ölében.”</p>
               <p>De az ár egy egész világ! Otthagyni abban milliókra menő vagyont, társadalmi
                  állást, magas rangot, főúri barátokat; megkezdett nagy vállalatokat, mik világra
                  szólanak, miknek eredményétől nagy hazai iparágak jövendője függ. És ráadásul még
                  Timéát!</p>
               <p>Tán azzal a gondolattal még meg tudott volna barátkozni, hogy kincseit odavesse a
                  világnak; a víz fenekéről jöttek, menjenek a víz fenekére vissza megint! De azzal
                  a gondolattal nem tudott kibékülni hiúsága, hogy ez a fehér arcú nő, ki az ő
                  hitvesi lángjától nem tudott felmelegedni, még ez életben boldog legyen - egy más
                  ember által.</p>
               <p>Maga sem tudta tán, milyen ördögöt rejteget szívében.</p>
               <p>A nő, ki szeretni nem tud, elhervad szeme láttára.</p>
               <p>Ő pedig éli a boldog napokat ott, ahol szeretni tudnak.</p>
               <p>S a boldog napok alatt egyre emelkedett a ház, amit a kitanult pallér most már
                  gyakorlott kézzel illesztett eresztékeibe. Már fel voltak emelve a falak, szép
                  simára gyalult diófa dere­kakból, olyan szépen összeillesztve, hogy azokat a szél
                  sem járhatta. Fel lett rakva a tetőzet is, s befödelezve székely módra halpikkely
                  alakúra faragott széles zsindelyekkel. Az ácsmunka egészen elkészült. Következett
                  az asztalosmunka. Ezt már egészen egyedül végezte Mihály, s napestig lehetett
                  hallani danáját a műhelyül használt új házban a gyalulás, fűrészelés közben.</p>
               <p>Mint a legszorgalmasabb kézművest, csak a sötét est szólította el műhelyéből.
                  Akkor aztán megtért a kunyhóhoz, hol ízletes estebéd várta, s vacsora után kiült a
                  kunyhó előtti kis padra, rágyújtott a cseréppipára, Noémi mellé ült, felállította
                  térdeire a kis Dódit, és iparkodott vele előadatni, hogy mit tanult ma megint. Egy
                  szót.</p>
               <p>A világ minden bölcsességénél nem nagyobb tudomány-e az az egy szó?</p>
               <p>- Mennyiért adnád oda Dódit? - kérdezé egyszer tréfás enyelgéssel Noémi. - Ezért
                  az egész földért, tele gyémántokkal?</p>
               <p>- Nem, ezért az égért, tele angyalokkal.</p>
               <p>A kis Dódi pedig nagyon jó kedvében volt akkor, pajkos kézzel megfogta Mihály
                  szájában a pipát, és addig rángatta a száránál fogva, míg kivette a fogai közül, s
                  akkor aztán nagyhamar eldobta a kezéből. A pipa bizony cserépből volt, és
                  eltörött.</p>
               <p>Timár hirtelenkedett az igazságszolgáltatásban, ráütött könnyedén a kárt tevő
                  gyermek kezére, amitől az szörnyen rábámult, s aztán elbújt Noémi keblére, és
                  elkezdett pityeregni.</p>
               <p>- Látod - szólt Noémi szomorúan -, egy pipáért is odaadnád; pedig az csak
                  cserépből volt...</p>
               <p>Mihály nagyon megbánta, hogy ráütött a Dódi kezére. Kérlelte is aztán hízelkedő
                  szóval, meg is csókolta azt a megütött kis kezet; de a gyermek csak egyre
                  szepegett, s eltakarta az arcát Noémi mellkendőjébe.</p>
               <p>A gyerek aztán egész éjjel rossz volt. Nem akart aludni; sírt. Timár megharagudott
                  rá; azt mondta: akaratos rossz természet lesz benne, amit idejekorán ki kell
                  belőle irtani. Noémi oly szelíd feddő tekintetet tudott azért a szóért rá
                  vetni.</p>
               <p>Másnap szokottnál korábban elhagyta a tanyát Timár, s ment a műhelyébe, de dalolni
                  nem hallották egész nap. A munkát is félbehagyta kora délután, s mikor a tanyára
                  érkezett, láthatá Noémi tekintetén, hogy az egészen meg van rémülve láttára. Timár
                  arca egészen ki volt kelve színéből, alakjából.</p>
               <p>- Valami bajom van! - monda Noéminak. - A fejem olyan nehéz, a lábaim alig bírnak;
                  minden tagomban valami fájást érzek. Le kell feküdnöm.</p>
               <p>Noémi sietett a belső szobában ágyat vetni Mihálynak, s segített neki a
                  levetkőzésnél. Aggódva vette észre, hogy Mihály kezei oly hidegek, és lélegzete
                  oly forró.</p>
               <p>Teréza asszony odasietett, megtapintá homlokát, kezeit, s azt tanácsolá neki, hogy
                  csak takarózzék be erősen, mert hideglelést fog kapni.</p>
               <p>Mihály pedig úgy érzé, hogy annál valami rosszabb közelít rá. Azon a vidéken akkor
                  nagyon dühöngött a hagymáz: a Duna nyári kiöntései terjeszték azt szokatlan
                  mérvben.</p>
               <p>Még mikor a fejét letette a vánkosra, annyira eszméleténél volt, hogy elgondolja,
                  mi lesz abból, ha ő most itt a forrólázt megkapja; orvos nincs közel, ki
                  rendszeres segélyt tudjon nyújtani, itt meghalhat. Sohasem tudják meg, hová lett.
                  Mi lesz Timéából? De mi lesz Noémiból?</p>
               <p>Ki fogja majd pártját az elhagyott Noéminak, ki özvegy lesz, mielőtt asszony lett
                  volna? Ki neveli fel majd a kis Dódit? Mi sors vár rá, ha megnő, ha Mihály a
                  földben lesz már?</p>
               <p>Hát Timéának ki mondja meg, mikor tegye fel, mikor vesse le az özvegyi fátyolt?
                  Halála napjáig várjon-e az ő visszatértére?</p>
               <p>Hogy fog két asszony holtig boldogtalan lenni őmiatta!</p>
               <p>És azután még arra is tudott eszmélni, hogy majd ha ő hagymázos önkívületbe jut:
                  miket fog ő akkor kibeszélni ezen nők előtt, kik éjjel-nappal virrasztanak majd
                  fölötte? Hogy fog előttük rémledezni kincseinek számáról, hivatalnokairól,
                  palotáiról; halavány arcú feleségéről, hogy fogja Timéát látni, maga előtt, őt
                  néven szólítani, feleségének nevezni! És Noémi ezt a nevet ismeri már.</p>
               <p>Irtózat volt Timárra nézve még tiszta ésszel arra gondolni, hogy majd nemsokára
                  fog rá jőni olyan állapot, amiben akarata ellen minden titok elhagyja szíve
                  rejtekhelyét, s mást uraló ajka el fogja mondani lázrohamában, hogy ő kicsoda.</p>
               <p>A testi fájdalmakon kívül még egy bántotta: az, hogy Dódit miért ütötte meg
                  tegnap. Ez a csekélység most, mint egy bűnsúly nehezedett lelkére.</p>
               <p>Mikor lefeküdt, oda akarta magához vitetni a gyermeket, hogy megcsókolja.</p>
               <p>- Noémi! - rebegé forró lélegzettel.</p>
               <p>- Mit kívánsz? - suttogá Noémi.</p>
               <p>De már akkor nem tudta, hogy mit akar.</p>
               <p>Amint az ágyba feküdt Mihály, rögtön teljes erejével kitört rajta a láz. Erős
                  testalkata volt, az ilyent leghamarább ledönti, s legjobban megkínozza ez a
                  hóhérlegénye a csontembernek.</p>
               <p>Ettől a perctől kezdve szüntelen félrebeszélt.</p>
               <p>És minden szót, amit beszélt, hallani kellett Noéminak.</p>
               <p>A kór maga nem tudott magáról semmit.</p>
               <p>Az, aki ajkával beszélt, az az idegen ember volt, az az igazi ember volt, akinek
                  nincsenek titkai; aki azt beszéli ki, amit tud.</p>
               <p>A hagymázbeteg álomlátásainak van valami hasonlatosságuk az őrültség
                  képzelgéseihez. Makacsul forognak egy rögeszme körül; akárhogy változnak az
                  álomképek, az az egy központot képező alak mindig újra előjön képleteikből.</p>
               <p>Timár lázálmainak is volt egy ilyen uralgó alakja: egy nő. De az a nő nem Timéa
                  volt, hanem Noémi. Őróla beszélt mindig. Timéa nevét ki nem mondá soha. Az nem
                  foglalta el lelkét.</p>
               <p>És lázszavait borzalom és gyönyör volt Noéminak hallani.</p>
               <p>Borzalom, mert oly idegen dolgokat beszélt, oly ismeretlen világokban hordta
                  magával, hogy rettegnie kellett a láztól, mely ily csodákat látni késztet; de
                  gyönyör volt azokat hallani mégis, mert örökké és örökké csak őróla beszélt.</p>
               <p>Egyszer excellenciás urak palotájában járt, s beszélt egy nagy úrhoz.</p>
               <p>„Kinek adja excellenciád ezt az érdemkeresztet? Én ismerek a senki szigetén egy
                  leányt, senki sem érdemli meg úgy, mint ő. Adja annak. Noéminek híják. Hát a másik
                  neve micsoda? Másik neve? Hát szokott a királynéknak másik nevük is lenni?”</p>
               <p>„Első Noémi: Isten kegyelméből a senki szigetének s a rózsák berkének
                  királynéja.”</p>
               <p>Aztán tovább alakította az eszme képét:</p>
               <p>„Ha én király leszek a senki szigetén, minisztériumot alakítok; a húsra
                  felügyelőnek megteszem Almirát; a tejre felügyelőnek megteszem Narcisszát. Sohasem
                  kérek tőlük számot, s úgy fogom őket nevezni, hogy »híveim«.”</p>
               <p>Azután meg palotáiról kezdett beszélni:</p>
               <p>„Hogy tetszenek teneked, Noémi, ezek a tervek? Ez az aranyozás a padmalyon? az
                  aranylapra festett táncoló gyermekek? olyanok, mint a kis Dódi. Ugye, olyanok?
                  Kár, hogy olyan magasan vannak. Te fázol ebben a nagy teremben? Én is. Ugye,
                  mennyivel jobb abban a mi kis kunyhónkban a tűzhely mellett? Jere, menjünk oda! Én
                  nem szeretem ezeket a magas palotákat. Ezt a várost a földindulás szokta
                  látogatni. Félek, hogy ránk szakad a boltozat. Onnan a kisajtóból valaki
                  leskelődik ránk. Egy irigy nőarc van ott. Ne nézz rá, Noémi. Megver a szemével.
                  Valaha övé volt e ház, s most ide jár kísérteni. Nézd, gyilok van a kezében, téged
                  akar megölni vele. Siessünk innen!”</p>
               <p>De a sietésnek ott volt az akadálya; a roppant sok pénz.</p>
               <p>„Nem tudok felkelni! Agyonnyom ez a sok arany. Mind itt fekszik a mellemen.
                  Vegyétek el rólam. Ah! besüllyedek az aranyba. A tető beszakadt, s a padlásról
                  mind rám ömlik az arany. Megfulladok. Noémi, nyújtsd kezedet; húzz ki ez iszonyú
                  aranyhalom közül!”</p>
               <p>Keze akkor is Noémi kezében volt, s Noémi rettegve gondolta el, minő szörnyű
                  hatalom lehet az, mely a szegény hajóst ily kínzó
                  aranyálmokba erőszakolja!</p>
               <p>Azután megint csak Noémi jött elő.</p>
               <p>„Te nem szereted, Noémi, a gyémántokat? Bohó vagy. Azt hiszed, hogy az, ami a
                  gyémán­tokban tűz, az éget? Ne félj tőle! Hah! Igazad van. Valóban éget. Ezt én
                  eddig nem tudtam. Hisz ez a pokol tüze. A neveik is rokonok: diamant, diabolus!
                  Beledobjuk őket a vízbe, ugye? Rakd le magadról. Beledobjuk a vízbe, ugye? Én
                  tudom, honnan kerültek elő. Visszaviszem oda. Ne félj, nem maradok a víz alatt.
                  Fojtsd vissza a lélegzetedet, és imádkozzál. Amíg kibírod, hogy újra lélegzetet
                  végy, én is kibírom oda alant. Csak az elsüllyedt hajóba megyek, annak a
                  kabinjába. - Hah, ki fekszik itt ezen az ágyon?”</p>
               <p>Akkor olyan rettegés fogta elő, hogy felugrott fekhelyéről, és futni akart. Noémi
                  alig bírta őt visszaerőszakolni fekhelyére.</p>
               <p>„Valaki fekszik ott azon az ágyon!”</p>
               <p>„De nem szabad a nevét kimondani.”</p>
               <p>„Nézd, hogy süt be az ablakon a vörös hold! Csukd ki innen a holdvilágot. Nem
                  akarom, hogy szemembe nézzen. Hogy közelít egyre felénk! Húzz függönyt az ablak
                  elé!”</p>
               <p>Pedig úgyis le volt függönyözve az ablak, s ott künn sötét az éjszaka.</p>
               <p>Azután, mikor enyhült az agy forrósága, akkor azt mondá Noéminek:</p>
               <p>„Óh, milyen szép vagy gyémántok nélkül, Noémi!”</p>
               <p>Majd megint másfelé tért rémlátása.</p>
               <p>
                  „Az az ember talppal áll felénk a föld másik oldalán. Ha a
                  föld üvegből volna, éppen idelátna reánk. De ahogy én látom őtet, úgy lát ő is
                  engem. Mit csinál odaát? Csörgőkígyókat szed. Minek szedi a csörgőkígyókat? Hogy
                  majd mikor visszajön, itt ezen a szigeten eleregesse. Ne eresszétek ide! Ne
                  hagyjátok visszajönni. Almira, Almira! Ébredj! Tépd össze! Aha! Most egy
                  óriáskígyóra bukkant, az megkapja őt, elnyeli. Huh! milyen borzasztó az arca! Csak
                  ne látnám, mikor a kígyó elnyeli! Csak ne nézne rám így! Már csak a feje van kinn,
                  és mégis egyre rám néz. Óh! Noémi, takard el az arcomat, hogy ne lássam!”</p>
               <p>Újra változott a rémlátvány.</p>
               <p>„Egy egész flotta úszik a tengeren. Mivel van tele? Liszttel. Most jön a
                  forgószél, a tornádó, megkapja a hajókat, felragadja a felhőkbe, összetöri
                  pozdorjává. A liszt mind szétömlik. Az egész világ fehér lesz tőle. Fehér a
                  tenger, fehér az ég, fehér a szél; a hold kibukkan a felhők közül, s nézd, hogy
                  festi be vörös pofáját a szél egyszerre liszttel. Nézd, olyan mint egy rezes képű
                  vén banya, aki hajporozza az arcát. Noémi, nevess.”</p>
               <p>Noémi pedig kezeit tördelte, és reszketett.</p>
               <p>Óh! a szegény teremtés éjjel-nappal ott volt Mihály ágya mellett. Nappal ott ült
                  mellette egy széken; éjszakára a hárságyat odahúzta az ő fekhelye mellé, s ott
                  hált a közelében, nem gondolva arra, hogy a hagymáz ragályos. Gyakran odatette a
                  fejét Mihály vánkosára, annak izzó homlokát arcához szorítva és száraz ajkairól
                  lecsókolva a forró lázsóhajtást.</p>
               <p>Teréza asszony ártatlan háziszerekkel igyekezett a lázat enyhíteni, s az ablakokat
                  leszedé, hogy a szabad lég járhassa a kis szobát: a hagymáznak legjobb
                  gyógyítója.</p>
               <p>Megmondá Noéminek, hogy a láz emberi számítás szerint tizenharmadik napon eléri
                  válságát, akkor fordul meg vagy életre vagy halálra.</p>
               <p>Óh! mennyit térdelt e napokon, e hosszú éjszakákon át Noémi a beteg ágya előtt,
                  imádkozva a látogató Istenhez, hogy legyen irgalommal szegény szíve iránt! Adja
                  vissza az életnek Mihályt; inkább ha áldozat kell a sírnak, itt van ő, vegye őtet
                  el cserébe. Hadd haljon ő meg Mihály helyett.</p>
               <p>S a sorsnak tetszik néha az irónia!</p>
               <p>Noémi az egész világot kínálta cserébe a rettenetes halálnak, saját magát is
                  beletudva, hogy Mihály megmaradjon. Azt hitte, jó emberrel van dolga, aki alkudni
                  enged magával.</p>
               <p>Hát a rettenetes angyal elfogadta az alkut.</p>
               <p>A tizenharmadik napon Mihálynak elmúltak a lázálomlátásai, fejének forrósága; az
                  eddigi ideges felmagasztaltság helyet adott a bágyadt kimerülésnek: a betegség
                  jobbra fordultának kórjele; ami jelentheti az életre térést, gondos ápolás
                  mellett, ha a betegre jól és szeretet­teljesen ügyelnek, ha kedélyét fel tudják
                  vidítani, ha bánattól, indulatrohamoktól megőrzik; s a beteg ilyenkor oly
                  ingerlékeny. Pedig felgyógyulása attól függ, hogy kedélye nyugton maradjon; egy
                  felgerjedés halála lehet.</p>
               <p>A tizennegyedik nap egész éjjelén ébren virrasztott Noémi Timár kórágya mellett;
                  még a kis Dódihoz sem ment ki, hogy egyszer megtekintse. Az ott aludt ez idő alatt
                  Teréza asszony mellett.</p>
               <p>A tizennegyedik nap reggelén azt súgá Teréza Noémi fülébe, mikor Mihály mély
                  álomba szenderült, hogy „a kis Dódi nagyon beteg”.</p>
               <p>Most meg a gyermek is!</p>
               <p>Szegény Noémi!</p>
               <p>A kis Dódinak torokgyíkja kezdődött. A legveszélyesebb betegségük a gyermekeknek,
                  amelyből az orvosi tudomány is keveset tud megmenteni.</p>
               <p>Mihály éppen aludt, mikor Teréza ezt megmondta Noéminek.</p>
               <p>Noémi rémülten sietett ki a gyermekhez. A kis ártatlan teremtés arca egészen el
                  volt változva. Nem sírt az; ennek a betegségnek nincsen panaszhangja, de annál
                  rettenetesebbek a kínjai!</p>
               <p>Óh! az borzasztó, egy gyermek, aki panaszkodni nem tud, s akin az emberek segíteni
                  nem tudnak!</p>
               <p>Noémi elmerevült tekintettel bámult anyjára; mintha kérdezné: „Hát itt nincsenek
                  szereid?”</p>
               <p>Teréza nem állhatta ki ezt a tekintetet.</p>
               <p>„Annyi nyomorulton, szenvedőn, haldoklón tudtál segíteni; egyedül ennek a számára
                  nincsen semmi tudományod?”</p>
               <p>Nincsen.</p>
               <p>Noémi leborult a gyermek ágyacskája mellé, odaérteté ajkát ajkához, s suttogva
                  rebegé:</p>
               <p>- Mi bajod, kedvesem? parányim? angyalkám? Nézz rám a te szép szemeiddel!</p>
               <p>A gyermek pedig nem akart a szép szemeivel nézni. És mikor aztán a sok csókra,
                  könyörgésre feltekintett, valami oly ijesztő volt e szemsugárban. Egy gyermek
                  nézése, aki már megtanult a haláltól félni.</p>
               <p>- Óh! ne nézz rám így, ne nézz rám.</p>
               <p>A gyermek nem sírt, csak rekedten köhögött.</p>
               <p>Jaj, csak az a másik beteg odabenn meg ne hallja ezt!</p>
               <p>Noémi reszketve tartá karjai közt a gyermeket, s aközben arra hallgatott, hogy a
                  másik szobában alvó nem ébredt-e még fel.</p>
               <p>Mikor maghallá a szavát, akkor otthagyta a gyermekét, és átment Mihályhoz.</p>
               <p>Mihály az idegláz forró rohamának elmúltával a visszahatás lankadtsága alatt
                  szenvedt. Ingerlékeny volt és haragos.</p>
               <p>- Hol jártál? - förmedt Noémire. - Egészen magamra hagysz. Sohasem vagy itt, mikor
                  valamire szükségem van.</p>
               <p>- Óh! ne neheztelj! - kérlelé őt Noémi. - Friss vízért voltam neked.</p>
               <p>- Mért nem megy Teréza? Egyéb dolga sincsen. Itt nyitva az ablak; valami patkány
                  bejöhet, mikor alszom. Nem látsz valahol egy patkányt?</p>
               <p>Az ideglázasnak olyan megrögzött réme a patkánylátás.</p>
               <p>- Nem jöhet be, kedvesem, szúnyogháló van az ablakon.</p>
               <p>- Úgy? Hát hol van az a friss víz?</p>
               <p>Noémi adott neki vizet. Azért megint megharagudott: hisz ez nem friss víz, ez már
                  meleg. Hát meg akarsz szomjan ölni?</p>
               <p>Noémi tűrte szelíden a szidást.</p>
               <p>És aztán, mikor Mihály elaludt, ismét kiszökött Dódihoz.</p>
               <p>Úgy váltották fel egymást, hogy amíg aludt Mihály, addig Teréza ült az ágya
                  mellett, s mikor ébredezni kezdett, akkor neszt adott Noéminek, hogy mire
                  felébredt, már ismét otthagyhatta Noémi a beteg gyermeket, s ott lehetett Mihály
                  mellett.</p>
               <p>Ez így ment aztán a hosszú éjszakán keresztül. Noémi untalan költözött egyik beteg
                  ágyától a másikéhoz.</p>
               <p>És Mihályt folyton hazugságokkal kellett tartania, hogy hol járt most.</p>
               <p>Mert a betegek oly gyanakodók! Meg vannak felőle győződve, hogy az egész
                  környezetük össze van esküdve, hogy valami hallatlan, égrekiáltó csalást kövessen
                  el ellenük.</p>
               <p>Mentül gyöngébbek az idegeik, annál indulatosabbak. S egy kitörése a
                  szenvedélynek, egy ijedség, egy felgerjedés elég a meghalásra.</p>
               <p>Aki velük bánik, el kell szánva lennie, hogy mártír legyen.</p>
               <p>Noémi az volt.</p>
               <p>A gyermek egyre rosszabbul lett. Teréza nem tudott segíteni rajta. És Noéminek nem
                  volt szabad sírnia.</p>
               <p>Nem volt szabad sírnia, hogy Mihály a szemein meg ne lássa, hogy sírt, s azt ne
                  kérdezze tőle: miért sírtál?</p>
               <p>Másnap reggel Timár már könnyebbülten érezte magát; azt mondta, hogy valami
                  húslevest szeretne enni.</p>
               <p>Noémi sietett neki előhozni; készen volt tartva. A beteg felszürcsölte azt, s azt
                  mondá, hogy jólesett.</p>
               <p>Noémi mutatta, hogy örül.</p>
               <p>Akkor aztán Mihály azt kérdezte tőle: „Hát a kis Dódi mit csinál?”</p>
               <p>Noémi megijedt: azt hitte, Timár észre fogja venni, hogy a szíve milyen nagyot
                  dobbant erre a szóra.</p>
               <p>- Alszik - felelé Mihálynak.</p>
               <p>- Alszik? De hát miért alszik ilyenkor? Talán beteg.</p>
               <p>- Óh nem. Ő jól van.</p>
               <p>- Hát mért nem hozod ide hozzám, mikor ébren van?</p>
               <p>- Mert olyankor meg te alszol.</p>
               <p>- Igaz. Hát majd egyszer, mikor én is ébren leszek, meg ő is, akkor hozd ide, hadd
                  lássam.</p>
               <p>- Jó lesz, Mihály!</p>
               <p>És a gyermek egyre rosszabbul lett.</p>
               <p>És Noéminek folyvást el kellett titkolnia Mihály előtt, hogy Dódi beteg, s
                  hazudozni neki a gyermekről mindenféle meséket; mert Mihály folyvást csak róla
                  tudakozódott.</p>
               <p>- Játszik-e Dódi azzal a kis faemberrel?</p>
               <p>- Óh nagyon játszik (...azzal a szörnyű csontemberrel!).</p>
               <p>- Beszél-e rólam?</p>
               <p>- Igen sokat beszél (...nemsokára odafenn az Istennel!).</p>
               <p>- Vidd oda neki tőlem ezt a csókot.</p>
               <p>S Noémi elvitte neki a búcsúcsókot.</p>
               <p>Megint egy nap telt.</p>
               <p>Reggel az ébredő beteg ismét egyedül találta magát szobájában.</p>
               <p>Noémi azt az éjszakát a gyermek mellett virrasztá át. És nézte annak
                  halálküzdelmét, és visszafojtotta a könnyeit szívébe. Hogy nem szakadt meg bele a
                  szíve?</p>
               <p>Mikor Mihályhoz belépett, ismét mosolygott.</p>
               <p>- A kis Dódinál voltál? - kérdezé a beteg.</p>
               <p>- Őnála voltam.</p>
               <p>- Most is alszik?</p>
               <p>- Igen, alszik.</p>
               <p>- Óh! nem igaz.</p>
               <p>- Igazán mondom, alszik.</p>
               <p>...Óh, hiszen éppen akkor fogta be Noémi a szemeit az örök álomra!</p>
               <p>És nem volt neki szabad a fájdalmat elárulnia. Mosolyognia kellett a beteg
                  előtt.</p>
               <p>Délután ismét érzékeny kedélyben volt Mihály; amint a nap lefelé haladt,
                  idegbántalmai súlyosbodtak. Noémit szólítá, ki a másik szobában volt.</p>
               <p>Noémi sietett be hozzá, s szeretetteljes arccal tekinte reá.</p>
               <p>Hanem a beteg rosszkedvű volt és gyanakodó.</p>
               <p>Észrevette, hogy Noémi ruhájába elöl egy varrótű van tűzve, belefűzött
                  selyemszállal.</p>
               <p>- Ah! te már varrsz is? Ráérsz most? Miféle piperét varrsz magadnak?</p>
               <p>Noémi rátekintett, és gondolá magában:</p>
               <p>(„A kis Dódi halotti ingecskéjét varrom.”)</p>
               <p>És aztán azt mondá neki:</p>
               <p>- Magamnak varrok ingfodrot.</p>
               <p>Mihály ízetlen fanyalgással monda rá:</p>
               <p>- Hiúság, asszony a neved!</p>
               <p>És Noémi mosolyra vonta arcát, s azt felelé rá: „Igaz!”</p>
               <p>Ismét új reggel virradt.</p>
               <p>Mihályt most már az álmatlanság kezdte el gyötörni. Nem bírta szemeit álomra
                  erőszakolni. És ezalatt folyvást azzal vesződött, hogy mit csinál a kis Dódi. És
                  egyre küldözte ki hozzá Noémit, hogy nincs-e valami baja.</p>
               <p>És Noémi valahányszor kiment; megcsókolá ravatalon fekvő kis halottját, és beszélt
                  hozzá nyájas, hízelgő szavakat, hogy Mihályt elámítsa velük: „Kis Dódim, kedves
                  Dódim! Alszol-e még? Szeretsz-e még?”</p>
               <p>S aztán visszajött Mihálynak mondani, hogy nincs a kis Dódinak semmi baja.</p>
               <p>- Olyan sokat alszik az a gyermek! - monda Mihály. - Mért nem költöd fel?</p>
               <p>- Majd felköltöm! - szólt Noémi szelíden.</p>
               <p>Azután egy percre elszunnyadt Mihály, csak egy percnyi álom volt az, melyből
                  hirtelen felriadt. Azt sem tudta, hogy aludt volt.</p>
               <p>- Te Noémi - monda -, a Dódi énekelt! Én hallottam, hogy ő énekelt. De milyen
                  szépen tud énekelni.</p>
               <p>Noémi szívére szorítá két kezét, s emberfölötti erővel fojtá el fájdalma
                  kitörését.</p>
               <p>Az égben énekel ő már, az angyalok kardalában, a milliónyi szeráfimok között, ott
                  hallottad őt énekelni!</p>
               <p>Estefelé kiküldte Mihály Noémit.</p>
               <p>- Eredj, fektesd le a Dódit. Csókold meg helyettem is.</p>
               <p>Noémi úgyis azt tette.</p>
               <p>- Mit mondott Dódi? - kérdezé a visszatérőtől.</p>
               <p>Noémi nem tudott neki felelni, csak odaborult rá, és ajkaira nyomta csókját.</p>
               <p>- Ezt mondta? - szólt Mihály. - A kedves! - S ettől a csóktól aztán elaludt. A
                  maga álmából küldött neki a gyermek.</p>
               <p>Másnap reggel megint csak a gyermekről beszélt Mihály.</p>
               <p>- Vigyétek ki a kis Dódit a szabadba; nem jó neki a szobában lenni mindig.
                  Vigyétek ki a kertbe.</p>
               <p>Hiszen éppen ahhoz készültek.</p>
               <p>Teréza még az éjjel megásta a sírt egy szomorúfűzfa tövében.</p>
               <p>- Eredj ki te is vele; maradj odakinn vele! - biztatá Mihály Noémit. - Én majd
                  addig szendergek itt benn. Olyan jól érzem már magamat.</p>
               <p>Noémi kiment a beteg szobájából, ráfordítva a kulcsot az ajtóra, s azután kivitték
                  a kis hazatért angyalt, és átadták az ő örök anyjának, a földnek.</p>
               <p>Noémi nem akarta, hogy dombot emeljenek föléje. Ha azt Mihály meglátja, mindig ott
                  fog fölötte búslakodni, s azzal egészségének árt majd. A sírhalom helyett sima
                  virágágyat körített a fa tövében, s annak a közepébe odaültetett egy rózsafát,
                  egyet azok közül, miket Mihály maga oltott, tiszta fehér virágú rózsát, amibe
                  semmi más szín nem vegyült.</p>
               <p>Azután visszament a beteghez.</p>
               <p>Mihálynak az volt az első szava hozzá: „Hol hagytad Dódit?”</p>
               <p>- Kinn a kertben.</p>
               <p>- Mi van rajta?</p>
               <p>- Kis fehér zubbonykája kék szalagokkal.</p>
               <p>- Az nagyon jól illik neki. Jól be van takarva?</p>
               <p>- Igen, jól.</p>
               <p>(Háromlábnyi földdel.)</p>
               <p>- Hozd ide azután, ha ismét kimégy.</p>
               <p>Ennél a szónál nem todott Noémi tovább a szobában maradni, kiment az udvarra,
                  Teréza nyakába borult, hevesen magához szorítá anyját, de mégsem sírt. Nem volt
                  szabad.</p>
               <p>Azután tovább ődöngött. Elment ahhoz a szomorúfűzfához,
                  leszakított egy félig nyílt bimbót arról a fehér rózsáról,
                  s visszatért Mihályhoz. Teréza követte.</p>
               <p>- Nos, hát hol van Dódi? - kérdé Mihály türelmetlenül.</p>
               <p>Noémi pedig odatérdelt az ágyához, s negédesen, mosolyogva nyújtá oda neki - azt a
                  fehér rózsát.</p>
               <p>Mihály elvette a rózsát, s szagolni kezdé.</p>
               <p>- Milyen különös! - mondá. - Ennek a rózsának semmi szaga nincsen; olyan, mintha
                  valami halottnak a sírján termett volna.</p>
               <p>Noémi fölkelt az ágy mellől, és kiment.</p>
               <p>- Nos? - szólt Timár Terézához fordulva.</p>
               <p>- Ne nehezteljen rá! - szólt Teréza nyugodt, engesztelő hangon. - Ön veszélyes
                  beteg volt; hála az égnek, már túl van rajta; de betegsége ragályos, s leginkább
                  az, mikor múlófélben van. Én mondottam azt Noéminek, hogy amíg fel nem gyógyul ön,
                  a gyermeket ne hozza az ön közelébe. Hibáztam, de jót akartam.</p>
               <p>Mihály megszorítá Teréza kezét.</p>
               <p>- Nagyon jól tette ön. - És lám, én olyan ostoba voltam, hogy ez magamtól nem
                  jutott eszembe! - Ez igazán okos gondolat volt. Talán nincsen is itt a
                  mellékszobában.</p>
               <p>- Nincsen. A kertben csináltunk neki egy kis lakást.</p>
               <p>Nem is hazudott - szegény.</p>
               <p>- Ön nagyon jó, Teréza. Hát menjen ki a gyermekhez most, s küldje vissza Noémit.
                  Nem fogom tőle kívánni többé, hogy hozza ide Dódit. Szegény Noémi! De mihelyt
                  felkelhetek, mihelyt járhatok, odavezetnek hozzá, ugye?</p>
               <p>- Oda, Mihály!</p>
               <p>Ezzel a kegyes ámítással aztán el hagyta magát csendesíteni Mihály mindaddig, míg
                  végre fölkelhetett a kórágyból, mikor már betegségén egészen átesett.</p>
               <p>De még nagyon gyönge volt akkor is; alig volt jártányi ereje.</p>
               <p>Noémi segített neki a felöltözésnél. Az ő vállára támaszkodva hagyta el a szobát,
                  s azután Noémi odavezette a ház előtti kis padhoz, oda leülteté, és maga is mellé
                  ült, karjával átszorította Mihály karját, és fejét odanyugtatva vállára.</p>
               <p>Szép, meleg nyári délután volt. Mihály úgy érzé mindig, mintha minden falevél
                  susogna, zúgna, beszélne a fülébe, mintha a döngő méhek tudósításokat hoznának
                  felé, mintha a fűszálak zengenének lába előtt; minden úgy zúgott az agyában.</p>
               <p>Egy gondolat zúgott legjobban.</p>
               <p>Amint Noémi arcára tekintett; egy fájó sejtelem kezdett lelkében támadni. Mi van
                  Noémi arcában, ami oly érthetetlen?</p>
               <p>Meg akarta azt tudni.</p>
               <p>- Noémi!</p>
               <p>- Mit kívánsz, Mihályom?</p>
               <p>- Kedves Noémi, nézz reám!</p>
               <p>Noémi felemelte hozzá szemeit.</p>
               <p>- Hol van a kis Dódi?</p>
               <p>A szegény teremtés ennél a szónál nem bírta tovább szenvedéseit, fölemelé
                  mártírarcát az égre, s két kezét a magas menny felé terjesztve, rebegé:</p>
               <p>- Ott van... ott van!...</p>
               <p>- Meghalt! - suttogá Mihály.</p>
               <p>Erre a szóra odaborult keblére Noémi, s nem bírta többé könnyeit visszatartani,
                  zokogott hevesen, végeszakadatlan.</p>
               <p>Mihály odaölelte őt magához, és hagyta sírni.</p>
               <p>Szentségtörés lett volna e könnyekből csak egyet is ki nem hagyni hullani.</p>
               <p>Ő maga nem sírt; nem: meg volt rettenve.</p>
               <p>Meg volt rettenve attól a léleknagyságtól, ami e nyomorult, elvetett teremtést oly
                  végtelen magasba emelé föléje.</p>
               <p>Hogy ez el tudott titkolni akkora fájdalmat azért, akit szeret!</p>
               <p>Milyen nagynak kell lenni akkor ennek a szeretetnek?!</p>
               <p>Mikor aztán kisírta magát szegény teremtés, akkor mosolyogva tekinte fel Timárra,
                  mint a napsugár a szivárványból.</p>
               <p>- S te el tudtad ezt előttem titkolni?</p>
               <p>- Féltettelek.</p>
               <p>- Te nem mertél könnyezni, hogy meg ne lássam, ha sírtál!</p>
               <p>- Vártam, míg szabad lesz.</p>
               <p>- Mikor nálam nem voltál, akkor őt ápoltad, s én szidtalak érte!</p>
               <p>- Nem szóltál semmi rosszat, Mihály.</p>
               <p>- Mikor átadtad neki a csókomat, tudtad, hogy a búcsúcsók volt. Mikor azt mondtad,
                  hogy piperét varrsz magadnak, az ő halottruháját varrtad! S mikor szemembe
                  mosolyogtál, akkor az istenanya hét tőre volt a szívedbe verve! Óh! Noémi,
                  mennyire imádlak én téged!</p>
               <p>Pedig szegény teremtés csak azt kívánta tőle, hogy szeresse.</p>
               <p>Mihály odavonta őt az ölébe.</p>
               <p>A falevelek, a fűszálak, a dongó méhek már nem susogtak olyan értelmetlenül
                  agyában: kezdett érteni feje zúgásából.</p>
               <p>Hosszú, méla hallgatás után megszólalt újra:</p>
               <p>- Hová tettétek őt? Vezess el hozzá.</p>
               <p>- Ma még nem - monda Noémi -, az még messze út volna neked; majd holnap.</p>
               <p>És másnap és harmadnap és sohasem vezette el Noémi oda Mihályt, ahol a kis Dódi
                  fekszik.</p>
               <p>- Mindig ott laknál a sírja mellett; újra beteg lennél bele. Azért nem is emeltem
                  neki halmot, sem fejfát nem tettem a fejéhez, hogy te ne járj oda hozzá
                  szomorkodni.</p>
               <p>Pedig Timár azért csak szomorú maradt.</p>
               <p>Mikor már annyira erejéhez tért, hogy magában elsétálhatott a szigeten, folyvást
                  azt kutatta, amit nem akartak neki megmondani.</p>
               <p>Egyszer aztán derült arccal tért vissza a kunyhóhoz. Egy félig nyílt rózsabimbó
                  volt a kezében abból a tiszta fehér rózsából, aminek semmi illata nincs.</p>
               <p>- Ez az? - mondá kérdve Noéminek.</p>
               <p>Noémi bámulva inte fejével. Hogy nem lehetett azt előle eltitkolni! A fehér rózsa
                  rávezette. Rájött, hogy ezt most ültették oda.</p>
               <p>És akkor aztán meg volt nyugodva, mint aki mindent elvégzett, ami az életben
                  kitűzött feladata volt.</p>
               <p>Egész naphosszant elüldögélt a kis padon a ház előtt, és pálcájával a sima
                  kavicsok közt turkált, és suttogta magában:</p>
               <p>„Nem adnád oda egy egész földért tele gyémántokkal; nem egy egész égért tele
                  angyalokkal: hanem egy rossz cseréppipáért ráütöttél a kezére.”</p>
               <p>Ott állhatott már félig készen a szép diófa kastély, a nagy nárdus virágok
                  körülnőtték mind a négy oldalát; Mihály feléje sem ment többé.</p>
               <p>Aki lábadozó életerejét, megtört kedélyét fel tudta még tartani az
                  összeroskadástól, az csak egyedül Noémi volt.</p>
               
            </div>
            <div type="chapter">
               <head>MELANKÓLIA</head>
               <p>Egyik bimbó a másik után nyílt a fehér rózsatőn. Timár egész nap azt tette, hogy e
                  rózsa­bimbók kifejlését és kinyílását leste. Mikor egy kinyílt, azt leszakította,
                  és eltette tárcájába, ott szárította meg a keblén.</p>
               <p>Szomorú időtöltés volt ez.</p>
               <p>Noéminek minden gyöngédsége, amivel Mihályt elhalmozta, nem bírta őt búskomor
                  kedélyéből kigyógyítani. Terhére volt a női édes hízelgés.</p>
               <p>Pedig Noémi tudta volna őt megvigasztalni; csak egy szavába került volna az. Hanem
                  ezt a szót a szemérem tiltotta kimondani. S Mihálynak nem jutott eszébe, hogy
                  kérdezzen.</p>
               <p>A kedélybetegségnek az a jelleme, hogy csak a múltat látja; és azt mindig
                  látja.</p>
               <p>Egyszer azt mondá Noémi Timárnak:</p>
               <p>- Mihály, neked jó lenne innen elmenni.</p>
               <p>- Hová?</p>
               <p>- Ki a világba. Téged bánt itt minden. Eredj innen meggyógyulni. Én ma
                  összekeresem útiszereidet; a gyümölcsárusok holnap átvisznek.</p>
               <p>Mihály nem felelt semmit, csak a fejével inté a jóváhagyást.</p>
               <p>A kiállt nagy betegség idegeit túlizgatottakká tette, s a helyzet, amit szerzett
                  magának, a csapás, ami érte, ez izgatott idegekre oly kínzólag hatott, hogy maga
                  is átlátta, ha itt marad, vagy megőrül, vagy öngyilkos lesz.</p>
               <p>Öngyilkosság? Nincs is annál könnyebb mód egy balhelyzetből kiszabadulni. A
                  balsors, a szorongattatás, a kétségbeesés, a lélekküzdelem, az emberek üldözése,
                  az igaztalanság, a csalódások, a tört remények, a szívfájdalmak, a testi
                  szenvedések, a lélek rémei, a veszteség emléke, a kedves halottak visszatérő arca
                  - ez mind csak egy rossz álom; - egy nyomás a pisztoly
                  ravaszán, s megvan a fölébredés. Aki itt marad, folytassa
                  az álmot!</p>
               <p>Az utolsó estén Mihály, Noémi és Teréza kiültek a kunyhó elé estebéd után; mind a
                  hárman arra a kis padra, és Mihály arra gondolt, hogy ültek már azon egyszer négyen is!</p>
               <p>A hold teljes gömbalakja ott bujkált az ezüstfelhők között.</p>
               <p>Noémi Timár kezét ölébe vonva tartá két keze közt.</p>
               <p>- Vajon mi lehet ez a hold? - kérdezé Noémi.</p>
               <p>Mihály keze görcsösen szorult ökölre Noémi két kezében. Mondá magában: „Az én
                  rossz csillagzatom! Bár soha ne láttam volna azt a vörös félholdat!”</p>
               <p>Teréza felelt leánya kérdésére.</p>
               <p>- Az egy kiégett, kihűlt földgömb, amin nincs se fa, se virág, se állat, se lég,
                  se hang, se szín.</p>
               <p>- Semmi sincs? - ismétlé Noémi. - Hát ez a nagy csillag maga van egészen? Senki
                  sem lakja?</p>
               <p>- Azt senki sem tudja! - felelt Teréza. - Leány koromban a növeldében sokszor
                  néztük ezt távcsővel, csupa üregekből áll; azt mondják, azok tűzhányók voltak,
                  most már azok is hidegek. Olyan nagy távcsövek nincsenek, hogy élő alakot lehessen
                  rajta észrevenni; de a tudományos emberek már annyit bizonyosan tudnak felőle,
                  hogy sem víz, sem levegő nincsen rajta: anélkül pedig testtel bíró állat nem
                  élhet, és így ember sem lakhatik ott.</p>
               <p>- Hátha mégis lakik valami? - monda Noémi.</p>
               <p>- Ugyan mit gondolsz?</p>
               <p>- Elmondom, hogy mit gondolok. Sokszor, régebben, mikor egyedül voltam, úgy
                  elfogott valami nehéz gondolat; kivált mikor a parton ültem, s a vízbe néztem. Úgy
                  hívogatott: milyen jó lehet odalenn! Milyen csendesen lehetne nyugodni ottan. No
                  ne félj, Mihály! régen volt; még „azelőtt”. Hanem aztán azt a kérdést tettem
                  magamhoz: „Jól van; a tested odalenn fog feküdni a Duna fenekén; de hát a lelked
                  hová lesz? annak valahová menni kell.” S akkor aztán arra a gondolatra jöttem,
                  hogy az a lélek, ami így erőszakosan hagyja el önkényt földi testét, nem mehet
                  máshová, mint a holdba. Most aztán még jobban hiszem azt. Ha ott nincs se fa, se
                  virág, se lég, se víz, se hang, se szín: akkor az a hely azoknak a számára van
                  rendelve, akiknek nem tetszett az, hogy testük van; ott azután találnak egy
                  világot, ahol nincs semmi, ahol nem bántja őket semmi, de nincs is örömük
                  semmi!</p>
               <p>Teréza és Mihály egyszerre keltek fel háborodottan Noémi mellől, ki nem értette,
                  miért indultak fel ezek az ő szavára így. Ő nem tudta, hogy saját atyja is
                  öngyilkos volt, s az, akinek kezét fogja, közel van ahhoz, hogy azzá legyen.</p>
               <p>Mihály azt mondta, hogy hűvös az éj, menjenek be a házba.</p>
               <p>Most még eggyel több rémgondolatja volt a hold felől.</p>
               <p>Egyet Timéától örökölt, a másikat Noémitől.</p>
               <p>Rettenetes bűnhődés, hogy az ember mindig ott lásson az égen egy fénylő jelt, mely
                  örökkön-örökké első bűnét, elhibázott életének első végzetteljes botlását juttassa
                  eszébe!</p>
               <p>Másnap elment Mihály a szigetről.</p>
               <p>Úgy haladt el a félbenhagyott diófa ház mellett, hogy egy tekintetet sem vetett
                  rá.</p>
               <p>- Aztán tavasszal eljöjj ismét - súgá fülébe gyöngéden Noémi.</p>
               <p>Szegény teremtés, olyan természetesnek találta már, hogy az esztendő egyik felében
                  Mihály ne legyen az övé!</p>
               <p>(„De hát kié olyankor”, erre a kérdésre nem jött soha.)</p>
               <p>Mire Komáromba visszakerült Mihály, a hosszú út még jobban megviselte.</p>
               <p>Timéa megrettent tőle, mikor meglátta. Alig ismerhetett rá.</p>
               <p>Még Athalie is megijedt. Volt oka rá.</p>
               <p>- Ön beteg volt? - kérdezé Timéa férje keblére simulva.</p>
               <p>- Nagy beteg voltam.</p>
               <p>- Valahol az utazásban?</p>
               <p>- Igen! - felelt Timár, akinek a kikérdezés úgy tetszett, mintha vallatás volna.
                  Vigyáznia kellett minden feleletére.</p>
               <p>- Hosszasan feküdt?</p>
               <p>- Hetekig.</p>
               <p>- Istenem! És volt, aki önt ápolja az idegenek közt?</p>
               <p>Timárnak majd kiszaladt az ajkán: „Óh! az egy angyal volt!”</p>
               <p>Hamar észrevette magát, s ahelyett ezt felelte:</p>
               <p>- Pénzért mindent kap az ember.</p>
               <p>Timéa nem tudta mutatni, ha valamin szomorkodik; s Mihálynak nem volt semmi oka
                  változást találni ez örökké szenvtelen arcon. Hiszen máskor is csak ilyen volt
                  ő.</p>
               <p>A viszontlátás hideg csókja nem hozta őket közelebb.</p>
               <p>Athalie odasúgott Mihály fülébe:</p>
               <p>- Az istenért, uram, vigyázzon ön az életére!</p>
               <p>Timár elértette a gúnyos jókívánságot. Neki élni kell azért, hogy Timéa
                  szenvedjen; mert ha Timéa özveggyé találna lenni, akkor nem állna boldogsága előtt
                  semmi. S az volna Athalie-ra nézve a pokol.</p>
               <p>Timár eddigi nézeteit ehhez a gyűlölt élethez szaporította most még az a gondolat,
                  hogy ez a démon, aki mindkettőjüket úgy gyűlöli, most az ő életéért imádkozik,
                  hogy az sokáig tartson, hogy mind a kettőjük szenvedése sokáig tartson!</p>
               <p>Mindenki észrevehette Timáron a nagy változást, melyen tavasztól őszig
                  keresztülment. Akkor életerős, vidám tekintetű jelenség volt, most egy összeesett,
                  hallgatag árnyék.</p>
               <p>Otthon megérkezése első napját írószobájába vonulva töltötte. És délutan a
                  titkárja ugyan­azon a lapon találta felütve a főkönyvet íróasztalán, amelyen
                  délelőtt elkezdé. Bele se nézett abba.</p>
               <p>Biztosai, megtudva honnlétét, siettek hozzá egész nyaláb értesítésekkel; mindenre
                  azt mondta, hogy „jól van”; aláírta, amit eléje tettek, némelyiket rossz helyen;
                  másikat meg kétszer is.</p>
               <p>Utoljára kicsukott minden embert a szobájából, azt mondta, hogy aludni akar, s
                  aztán mindenki hallotta, hogy óra hosszant szakadatlanul járt fel s alá a
                  szobájában.</p>
               <p>Mikor az étkezésnél összekerült az asszonyokkal, oly komor tekintete volt, hogy
                  senki nem merte megszólítani. Hallgatva költék el az étkeket. Ő alig nyúlt
                  azokhoz, s bort nem is ízlelt.</p>
               <p>Egy óra múlva az ebéd után pedig inasát sürgette, hogy miért nem ebédelnek már.
                  Elfeledte, hogy már délután van, s hogy már el is mosogatták a tányérokat.</p>
               <p>Este nem tudott fennmaradni, olyan bágyadt volt; ha leült, rögtön elaludt; mikor
                  levetkőzött és ágyba feküdt, akkor meg egyszerre kiment minden álom a
                  szeméből.</p>
               <p>„Óh! milyen hideg ez az ágy!”</p>
               <p>Minden olyan hideg itthon! Minden bútordarab, minden kép a falon, maguk a régi
                  freskófestmények a padmalyon mind azt mondják neki: „Mit jössz te ide? Nem vagy te
                  itthon. Idegen ember!”</p>
               <p>Óh! milyen hideg ez az ágy!</p>
               <p>A cseléd, ki vacsorára hívni jött az urat, már fekve találta őt. Annak a hírére
                  Timéa is bejött hozzá, s megkérdezé tőle, hogy valami baja van tán?</p>
               <p>- Nincsen semmi - felelt Mihály -, csak fáradt vagyok az úttól.</p>
               <p>- Hívassam az orvost?</p>
               <p>- Ne tegye, kérem. Nem vagyok beteg.</p>
               <p>Timéa aztán jó éjt kívánt neki, s eltávozott, anélkül, hogy kezét homlokára tette
                  volna.</p>
               <p>Timár aztán akkor, mikor lefeküdt, nem tudott aludni. Minden neszt hallott a
                  háznál. Hallotta, hogy mindenki suttogva beszél, csoszogva jár, ha ajtaja előtt
                  elmegy; nem akarják felébreszteni.</p>
               <p>Ő pedig azon gondolkodott, hogy hová lehetne az embernek saját maga elől elfutni.
                  Az álmok országába. Az jó volna; csak olyan könnyen lehetne abba is átlépni az
                  embernek, mint a halál országába. De az álomvilágba nem lehet erőszakkal
                  bejutni.</p>
               <p>Mákony? Ez jó szer. Az álom öngyilkossága.</p>
               <p>És azután leste, hogyan sötétül el szobája lassankint, az est árnyai
                  behomályosítanak minden tárgyat; az éj egyre feketébb lesz; utoljára olyan
                  sötétség van körül, aminő a sűrű lomha köd, a föld alatti mélység s a megvakulás
                  sötétsége; ilyen sötétet már csak álmában „lát” az ember.</p>
               <p>És Mihály tudta azt, hogy ő most aluszik, s ez a vakság, ami szemeit meglepte, ez
                  az álom vaksága.</p>
               <p>És teljes tudatával bírt annak, hogy ő hol álmodik most. Itt fekszik az ágyában
                  komáromi lakásán - ágya mellett az éjszekrény, azon a kínai antik bronz mécstartó,
                  porcelán festett fényernyővel, ágya fölött a falon egy nagy óra zenélőművel; a
                  selyemfüggönyök földig eresztve. A nehéz, ódon készítésű ágynak van egy kihúzható
                  fiókja, egy másik ágy. Remek­műnek készült ez, minőt még most is látni régi
                  házaknál, hogy egy ágyban egész család ellakhatott éjszakára.</p>
               <p>Timár azt is jól tudta, hogy a szobája ajtaját nem zárta be, bejöhet hozzá akárki.
                  Ha most valaki bejönne azért, hogy megölje? És aztán mi különbség volna a között,
                  hogy alszik vagy meghalt?</p>
               <p>Ezt meg akarta tudni álmában.</p>
               <p>Egyszer aztán úgy álmodá, hogy az ajtaját csendesen felnyitják, valaki bejő; női
                  léptek. Ágyfüggönye halkan suhog; valaki odahajol föléje. Egy női arc.</p>
               <p>Te vagy az Noémi? - gondolja álmában Mihály, s aztán megretten. - Hogy jössz te
                  ide. Ha valaki meglátna!</p>
               <p>Sötét van, nem láthat semmit, de azt hallja, hogy valaki leült az ágya szélére, és
                  hallgatja lélegzetvételét.</p>
               <p>Így hallgatta azt Noémi hosszú éjszakákon keresztül a kis kunyhóban.</p>
               <p>Hát ide is eljöttél utánam, hogy ápolj? Az nagyon szép tőled, Noémi. De reggelre
                  megint visszamenj, a napvilág itt ne találjon.</p>
               <p>A nagy óra üt; mély harangzengésű ütése késő éjszakát jelez. Az ágy szélén ülő
                  alak feláll, hogy az óra ingáját megállítsa, nehogy felébressze az óraütés és
                  zenemű az alvót, s eközben keresztül kell hajolnia az ágyon, úgy, hogy Mihály a
                  hozzáérő alaknak a szívverését hallhatja.</p>
               <p>„Milyen halkan ver most a szíved!” - mondja álmában.</p>
               <p>Azután úgy tetszik, mintha egy kéz hálószekrényén a vegytani gyújtószert
                  keresné.</p>
               <p>„Csak nem akarsz tán világot gyújtani? Az nagy gondatlanság volna! Valaki a
                  folyosóról benézhetne az ablakon, s meglátna itt.”</p>
               <p>A gyújtó platinatapló izzásba jött, egy szál forgáccsal az éji lámpa meg lett
                  gyújtva. Egy nőalak volt ott.</p>
               <p>Az arcát nem látta Mihály; de tudta jól, hogy az Noémi. Ki lehetne őmellette
                  más?</p>
               <p>A nőalak óvatosan fordítja a fényernyőt Mihály arca felé, hogy az éji lámpa
                  szemébe ne süssön.</p>
               <p>„Óh! Noémi, hát te megint át akarod virrasztani az éjszakát? Hát magad mikor
                  alszol?”</p>
               <p>A nőalak mintha válaszolna a kérdésre, letérdel az ágy mellé, s az alsó ágyfiókot
                  kihúzza.</p>
               <p>Mihály gyönyört és rettegést érez egyszerre szívében.</p>
               <p>„Te itt akarsz lefeküdni ágyam mellé? Óh! mint szeretlek! óh! mint rettegek!”</p>
               <p>És aztán a nőalak megveti magának az ágyat a kihúzó fiókban, s oda lefekszik.</p>
               <p>A gyönyör és rettegés folyvást küzd az álmodó lelkében.</p>
               <p>Szeretne odahajolni hozzá, hogy megölelje, megcsókolja, szeretne rákiáltani:
                  „eredj innen, meglátnak!” De minden tagja, nyelve ólom.</p>
               <p>És aztán a nőalak is elalszik.</p>
               <p>S azzal Mihály álma még mélyebb lesz. Álomlátásai végigjárnak a múltban, a
                  jövőben, a képtelenségek országában, s mindannyiszor visszatérnek oda, ahhoz az
                  alvó nőalakhoz. Többször álmodja azt, hogy fölébredett, s a fantom még mindig ott
                  van.</p>
               <p>Egyszer aztán hajnalodik már, a nap besüt az ablakon. Olyan csodálatos fénnyel
                  süt, mint még soha.</p>
               <p>„Ébredj már, ébredj már!” suttogja álmában Mihály. „Eredj már haza. A napvilág itt
                  ne találjon. Hagyj el már!”</p>
               <p>Küzd az álommal.</p>
               <p>„Hiszen nem vagy te itt! mert ez csak álom!”</p>
               <p>S azzal erőszakot téve idegein, széttépi az álom bilincseit, s valóban
                  fölébred.</p>
               <p>Csakugyan reggel van, a napsugár az ablakfüggönyökön átszűrődik; a meggyújtott
                  mécs még pislog a színes ernyő mögött: a kihúzó ágyfiókban ott fekszik egy alvó
                  nő, karjára nyugtatott arccal.</p>
               <p>- Noémi! - sikolt fel Mihály.</p>
               <p>A kiáltásra felébred az alvó nő, s feltekint.</p>
               <p>Timéa az...</p>
               <p>- Kíván ön valamit? - kérdezé a nő, fektéből gyorsan fölemelkedve.</p>
               <p>Csak a hangra ébredt fel, nem a névre.
               </p>
               <p>Mihály még mindig az álom benyomása alatt volt. Bámulva nézte e csodálatos
                  átváltozást: Noémiről Timéára.</p>
               <p>- Timéa! - hebegé álomittasan.</p>
               <p>- Én vagyok itt! - monda a nő, kezét ágya szélére téve.</p>
               <p>- Hogy lehet az? - monda Mihály, takaróját ijedten rántva álláig, mintha rettegne
                  az arctól, mely előtte felemelkedik.</p>
               <p>Timéa pedig a legnagyobb nyugalommal felelt neki:</p>
               <p>- Aggódtam ön miatt; féltem, hogy valami baja lesz az éjjel: itt akartam lenni az
                  ön közelében.</p>
               <p>Timéa hangjában, tekintetében valami oly gyanútlan, őszinte gyöngédség
                  tanúskodott, aminőt nem lehet tettetni. A nőnek ösztöne a hűség.</p>
               <p>Mihály magához tért. Első érzelme volt a rémület, második az önvád.</p>
               <p>Ez a szegény asszony itt fekszik az ő ágya mellett; özvegye egy élő férjnek! Soha
                  semmi öröme nem volt, mely férjével közös lett volna; most, hogy a férj szenved,
                  ezt a szenvedést eljön vele megosztani.</p>
               <p>És aztán következett az örök hazugság. Ezt a gyöngédséget nem szabad elfogadni;
                  vissza kell azt utasítani.</p>
               <p>Mihály nyugodt tekintetet erőltetett.</p>
               <p>- Timéa, kérem, ne tegye ön ezt többet. Ne jöjjön ide fekhelyem mellé. Én ragályos
                  betegségben szenvedtem: a keleti pestis lepett meg utazásomban. Én féltem önt
                  magamtól. Maradjon tőlem távol, kérem. Én egyedül akarok lenni - éjjel, nappal.
                  Nincs már semmi bajom. De azt hiszem, hogy kerülnöm kell azokat, akik hozzám
                  ragaszkodnak. Azért nagyon kérem önt, ne tegye ezt többet, ne tegye ezt!</p>
               <p>Timéa nagyot sóhajtott, lesüté szemeit, s aztán fölkelt az ágyból, és elhagyta a
                  szobát. Le sem volt vetkőzve: öltözetestül feküdt férje lábainál.</p>
               <p>Amint kiment a szobából, Mihály is felkelt, felöltözött. Egész lelke fel volt
                  háborodva. Minél tovább haladt e kettős életben, annál jobban érezte a kettős
                  kötelesség ellenmondásokkal terhes zűrzavarát. Egyszerre két nemes, önfeláldozó
                  lélek sorsáért tette magát felelőssé. Szerencsétlenné tette mind a kettőt, s
                  önmagát a legszerencsétlenebbé a kettő között. Hová meneküljön?</p>
               <p>Ha egyik a kettő közül valami mindennapi lélek volna, hogy azt gyűlölni, megvetni,
                  pénzzel kifizetni lehetne! De egyik magasabb, nemesebb lélek, mint a másik, s a
                  kettőnek sorsa együtt egy olyan súlyos vád annak okozója ellen, amelyre nincsen
                  védelem.</p>
               <p>Hogy mondja meg Timéának, hogy ki az a Noémi? s hogy mondja meg Noéminek, hogy ki
                  az a Timéa?</p>
               <p>Ha minden kincseit feloszthatná a kettő között? Vagy ha az egyiknek odaadhatná
                  minden kincseit, a másiknak a szívét?</p>
               <p>De mikor mind a kettő lehetetlen!</p>
               <p>Mért nem hűtelen, mért nem megvetésre méltó az egyik, hogy eltaszíthatná magától?
                  Mért olyan nemes, olyan szép lélek mind a kettő?</p>
               <p>Mihályt még betegebbé tette az itthonlét.</p>
               <p>Egész nap nem hagyta el szobáját, nem szólt senkihez, s aztán elült napestig egy
                  helyben, anélkül hogy valamivel foglalkozott volna.</p>
               <p>Nem lehetett kitudni, mi baja van.</p>
               <p>Ha kérdezte valaki, miért oly szomorú, azt felelte; a keleti pestis utóhatása
                  ez.</p>
               <p>Végre Timéa orvoshoz folyamodott.</p>
               <p>Az orvosi tanácskozmány eredménye az volt, hogy Mihálynak el kell menni valahová
                  tengeri fürdőkre, hogy a hullám adja neki vissza, amit a szárazföld elvett
                  tőle.</p>
               <p>Ez orvosi tanácsra azt mondta Mihály: „nem szeretek embereket látni”.</p>
               <p>Ekkor aztán azt tanácsolták neki, hogy válasszon valami olyan hideg fürdőt, ahol
                  már vége az idénynek, a vendégek eloszlottak: Tátrafüredet, Előpatakot vagy
                  Balaton-Füredet, ott elég magányt fog találni. Fődolog a hideg hab.</p>
               <p>Arra eszébe jutott, hogy hiszen van neki egy kis nyári kastélya a Balaton melletti
                  völgyek egyikében; ezt akkor szerezte, mikor évek előtt kibérlette a balatoni
                  halászatot, de alig volt benne kétszer-háromszor azóta. Most hát azt mondá, hogy
                  majd ott fogja tölteni a késő őszt.</p>
               <p>Orvosai helyeselték a választást. A Balaton veszprém-zalai partja valóságos Tempe
                  vidéke, egy tizennégy mértföldnyi szakadatlan kertláncolat, egymást érő boldog
                  falvakkal, elszórt úri lakházakkal, a méltóságteljes tó maga egy barátságos
                  tenger, kisszerű zivatarával, de nagyszerű andalgásával; levegője olaszországi,
                  népe szívélyes, forrásai gyógyerejűek; ott legjobb lesz a búskomor szenvedőnek az
                  őszi hónapokat eltölteni. Ilyenkor már nehány köhögős professzoron és
                  gyomorhurutos plébánoson kívül úgy sincs Füreden más vendég, aki a sötétkedélyű
                  ember magányvágyát megháborítsa. Helyettük ott van a dicső természet; a Balaton
                  mellett ősz táján második tavasz van.</p>
               <p>Tehát elküldték Mihályt a Balatonhoz.</p>
               <p>Hanem egyet nem tudtak az orvosok, ennek elfeledtek utánajárni: - azt, hogy a nyár
                  végén az egész Balaton környékét elverte a jég.</p>
               <p>És aztán az ilyen jégverte vidéknél nincs melankolikusabb látvány.</p>
               <p>A szőlők, miket máskor szüret táján a szőlőszedők vidám zaja vesz föl, magukra
                  vannak hagyva, az új hajtású indák összegubancolódva tüskés, rőt folyondárokkal,
                  mik bűzterjesztő bozótot képeznek a bezárt kolnák körül. A gyümölcsfák másodlombja
                  rézzöld vagy rozsdavörös; búcsúzik a jövő kikelettől. A szántóföldeken a lepaskolt
                  kalászok helyét felverte az irthatlan burján; minden tövis, lapu, bojtorján,
                  iszalag odatelepedett az aranykalász helyébe, és senki nem jön azt onnan
                  lekaszálni. Csendes és szomorú minden. A szekérutakat belepte a porcsfű: nem jár
                  azokon senki.</p>
               <p>Ilyen időben jött kastélyába a Balaton mellett Mihály.</p>
               <p>Az a kastély egy régi épület volt. Valami előkelő uraság építtette saját
                  gyönyörűségére, akinek megtetszett a szép kilátás, s pénze is volt elég, hogy
                  tetszését kielégítse. Kis emeletre volt véve az épület tömör falakkal, a Balatonra
                  néző verandával, nagy fügefákkal és törökszederfákkal lépcsőzete alatt, és erősen
                  körülrakva szent szobrokkal.</p>
               <p>Az első építtető örökösei később potom áron adtak túl a magányos kastélyon,
                  melynek csak arra nézve van értéke, aki történetesen annyira megbolondul, hogy oda
                  megy lakni.</p>
               <p>Negyedórányi távolban nincs hozzá közel emberi lak.</p>
               <p>És amik közel vannak is hozzá, azok is lakatlanok. A kolnák, a pinceházak az idén
                  fel sem fognak nyílni, mert szüret nem lesz, s a balaton-füredi nagy épületekben
                  már csukva vannak mind a redőnyök: az utolsó vendég is elköltözött; ez idő szerint
                  még gőzhajó sincs ott; a savanyúvíz-forrás oszlopcsarnoka látogatatlanul áll, s a
                  sétányon a platánlevelek zörögnek a végighaladó lába alatt, senki sem söpri már
                  azokat el onnan.</p>
               <p>Se ember, se gólya nincs már a vidéken; csak a méltóságos Balaton mormog
                  titokteljes szavakat, mikor felháborodik; és azt sem tudja senki, hogy miért.</p>
               <p>S a Balaton közepén ott áll egy kopár hegy, és azon egy kéttornyú kolostor,
                  amelyben hét szerzetes lakik. Felül és alant fejedelmi csontok kriptája.</p>
               <p>Erre a helyre jött meggyógyulni Timár.</p>
               <p>Mihály a Balaton melletti lakba csak egy férficselédet vitt magával, nehány nap
                  múlva azt is hazaküldte, azon ürügy alatt, hogy elég neki szolgálattételre a házra
                  felügyelő vincellér. Az pedig vén ember volt, és hozzá még süket is.</p>
               <p>Valami kevés emberi nesz még maradt a közeli fürdő vidékén. Az ottani egyetlen
                  nagy bérház tulajdonosa ott lakott családostul, azonkívül nehány uradalmi
                  hivatalnoknak volt ott állandó lakhelye, s a kápolnában minden reggel
                  beharangoztak a misére. Egy este aztán a bérház tulajdonosa leánya névnapján nagy
                  dáridót csapott, sütöttek, főztek, a zsírláng kicsapott a kéményen, a bérház
                  kigyulladt, fürdőház, uradalmi tiszti lak, kápolna, minden leégett; úgy is maradt
                  aztán egész tavaszig; a füstös romok közül minden ember elköltözött.</p>
               <p>Most azután nem hallatszott a völgyi lak körül emberhang sem, harangszó sem, csak
                  a roppant tó titokteljes mormogása.</p>
               <p>Timár naphosszant elült e tó partján, hallgatva annak rejtelmes beszédét; néha a
                  legcsön­desebb időben elkezd az zajlani, színe smaragdzöldre változik egész a
                  végtelen messzeségig olyankor, s a méla zöld hullámszín fölött egyetlen vitorla
                  nem jár; semmi hajó, komp, dereglye: mintha ő volna a holt tenger.</p>
               <p>Csodálatos kettős ereje van e tónak: a testet megedzi, s a lelket elkomorítja. A
                  mell felszabadul, az étvágy kegyetlenül követelő lesz; hanem amellett valami méla,
                  bánatos érzés lepi meg a kedélyt, mely a regevilágba andalít vissza.</p>
               <p>A festői hegycsoportok a tó partján még koronázva vannak a közelmúlt hőskor
                  várromjaival; Szigliget, Csobánc várkertjeiben még zöldül a zsálya és levendula,
                  miket az elmúlt családok asszonyai ültettek oda; de a falak évről évre
                  roskadoznak, egy-egy torony meredek fala dacol még csoda módon a zivatarral. És
                  amit élők laknak, az is a mulandósághoz közelít. Maga a tihanyi hegyoldal folyton
                  omladozik keleti oldalán, vén emberek még arra emlékeznek, hogy a kolostort
                  társzekerekkel lehetett körülkerülni; később már csak gyalogút járt el fala
                  mellett; ma már éppen a meredély szélén áll, s a görgeteg kő egyre hull alá Endre
                  király tömör épülete alul. A hegytetőn fenn két tengerszem volt: már az is
                  elenyészett; az út mellett puszta templom düledez; a falu helyén legelő van. S a
                  nagy tó a belehulló kövekért özönvíz előtti csigakövületekkel fizet; kecskeköröm
                  alakú kagylókat hányt ki a partjaira; és minden, ami benne lakik, oly idegen, oly
                  különböző más vizek lakóitól, mintha ez a tó csakugyan egy elmaradt leánya volna
                  az egykor itt úrkodott tengernek, s még most is tartogatná emlékeit messze
                  távozott anyja, a tenger után. Halai, csigái, kígyói, még rákjai közt is uralkodó
                  szín a fehér: azok más vízben nem laknak, iszapja kristálytűkkel van tele, miknek
                  érintése éget és gyógyít; spongyája hólyagot húz a bőrön, s egész vize édes és
                  iható. Sok embert ismerek, aki valósággal szerelmes a Balatonba.</p>
               <p>Timár is az volt.</p>
               <p>Óra hosszant elúszkált a csendesen ringató hullámban, s fél napon át járta alá s
                  fel a partjait, s este későn alig tudott megválni tőle.</p>
               <p>Nem kereste mulatságát se vadászatban, se halászatban. Egyszer magával vitte a
                  fegyverét, s ott felejtette valami fára felakasztva, másszor meg a horogjára akadt
                  fogas elvitte a horgot pálcástól együtt. Nem volt figyelmes a közel levő tárgyak
                  iránt. Lelke és szemei a messzeséget járták.</p>
               <p>A hosszú ősz is vége felé járt már; a víz nagyon áthűlt a hosszú éjszakákon, a
                  fürdést rövidebbre kellett szabni; hanem a hosszú éjszakáknak is megvoltak a saját
                  méla gyönyöreik: a csillagos ég, a hullócsillagok, a hold.</p>
               <p>Timár egy hatalmas refraktort hozatott magának, s éjféleken túl elnézegette az ég
                  csodáit, a bolygókat, mik holdakat, gyűrűket hordanak maguk körül, miken látható
                  fehér foltokat támaszt a tél, miket vörös fénybe borít a nyár; és azután azt a
                  nagy égi talányt, a változatlan holdat, mely a távcsövön át mint egy fénylő
                  lávadarab tűnik elő, szétsugárzó hegygerinceivel, mély körszikláival, fényes
                  mezőivel és sötét árnyaival. Egy egész világ, amelyen semmi sincs!</p>
               <p>Csak azoknak a lelkei, akik erőszakkal eldobták maguktól a testet, hogy ne legyen
                  rajtuk semmi.</p>
               <p>Azok vannak odaküldve a semmibe.</p>
               <p>Ott nem bántja őket semmi, nem éreznek semmit, nem tehetnek semmit, nem fáj nekik,
                  nem gyönyör nekik semmi, nincs nyereség, nincs veszteség semmi; ott nincs hang,
                  nincs lég, nincs víz, nincs szél, nincs vihar, nincs virág, nincs élő állat, nincs
                  harc, nincs csók, nincs szívverés, nincs születés, nincs halál: csak a semmi az,
                  aki van, és tán az emlékezet?!</p>
               <p>Az rettenetesebb volna a pokolnál: ott élni a holdban, mint testtelen lélek a
                  semmi világában, s emlékezni a földre, ahol van zöld fű és piros vér,
                  villámcsattogás és csókcsattanás, van élet, van halál.</p>
               <p>Mit mondott Noémi?</p>
               <p>És Mihálynak valami untalan azt súgá, hogy neki mégis oda kell menni a semmi
                  világának lakói közé.</p>
               <p>Ebből az ő szerencsétlen életéből nincs más kijárás.</p>
               <p>Maga szerezte magának azt.</p>
               <p>Két egymásnak ellenmondó életet. Két nőt, akik közül egyiket sem tudja elhagyni,
                  egyiktől sem tudja magát elszakítani.</p>
               <p>Ilyenkor, mikor mind a kettőtől egyformán távol van, mikor egészen egyedül van,
                  érzi csak egész rettenetes nagyságában balhelyzete súlyát.</p>
               <p>Hisz ő Timéát imádja!</p>
               <p>És Noémi egész lelke.</p>
               <p>Azzal együtt szenved, ezzel együtt örül.</p>
               <p>Az egy valódi szent, ez egy valódi nő.</p>
               <p>Vissza-visszagondolt elmúlt életére: hol hibázta azt el?</p>
               <p>Mikor Timéa kincseit megtartotta magának?</p>
               <p>Vagy mikor nőül vette Timéát?</p>
               <p>Vagy mikor kétségbeesetten elhagyta őt, s ily szétzúzott kedéllyel talált Noémire,
                  és ott lelt boldogságot?</p>
               <p>Az első vád nem terhelé.</p>
               <p>Timéa úrnője már az egész vagyonnak, mit Timár a Duna fenekéről mentett meg,
                  vissza van az neki adva.</p>
               <p>A második vádnak is van mentsége.</p>
               <p>Ő szerelemből vette el Timéát, s Timéa önkényt ment hozzá, forró kézszorítással
                  fogadta el ajánlatát. Mint férfi, ki egy nőt megérdemel, úgy lépett eléje Mihály.
                  Azt nem tudhatta, hogy Timéa mást szeret. Azt nem tudhatta, hogy annyira szeret,
                  hogy a szerelmet megismerni sem akarja!</p>
               <p>Hanem a harmadik vád alul nem talált menekülést.</p>
               <p>Mikor megtudtad, hogy nem szeret a nő, mert egy harmadik alak áll kettőtök szíve
                  között, nem kellett volna gyáván elfutnod, hanem oda kellett volna menned ahhoz a
                  harmadik emberhez, és azt mondanod neki: „Barátom, ifjúkori bajtársam, kettőnk
                  közül egyikünknek ezen a világon nincs helye; szeretlek, ölellek, hanem mármost
                  jerünk ki egy szép csendes szigetre, s ott lövöldözzünk egymásra addig, amíg
                  egyikünk halva nem marad.”</p>
               <p>Ez lett volna a dolgod.</p>
               <p>Majd akkor a nő megismerte volna benned a férfit.</p>
               <p>Azt a másikat az tette eszményképpé a nő előtt, hogy bátor, férfias alaknak tűnik
                  fel; miért nem mutattad meg, hogy te is az vagy? Egy éles kard a kezedben jobban
                  megnyerte volna őt számodra, mint minden aranyad és gyémántod. A nő szerelmét nem
                  szokás koldulni, hanem meghódítani.</p>
               <p>És aztán lettél volna rajta, hogy kiérdemeld, kivívd, s ha kell, kierőszakold ezt
                  a szerelmet. Tudtál volna zsarnok lenni, lettél volna szultánja a nőnek, kit rabul
                  megvettél, verted volna végig korbáccsal, míg meg nem szelídül, most mégis ura
                  volnál, bírnád, tied volna; így pedig áldozatoddá tetted, és mindennapi kísérteted
                  lett belőle, ki a sírból jár fel élő arccal, hogy tégedet vádoljon.</p>
               <p>És te nem tudsz tőle megválni!</p>
               <p>Csak volna hát annyi bátorságod, hogy most eléje lépj, és azt mondd neki: „Timéa,
                  én önnek rossz angyala vagyok, oldjuk fel frigyünket.”</p>
               <p>De te félsz valamitől.</p>
               <p>Attól, hogy Timéa így fog felelni:</p>
               <p>„Én nem válok el öntől. Én nem szenvedek. Én megesküdtem, hogy önhöz hű maradok.
                  Én vissza nem esküszöm.”</p>
               <p>Az őszi éjszakák egyre hosszabbak, a napok rövidebbek kezdtek lenni, s a rövidülő
                  napokkal a tó is lassanként áthűlt. Hanem Timárnak még annál inkább tetszett a
                  fürdés. Aki úszik, az nem fázik. Teste egészen visszanyerte elébbi edzett
                  ruganyosságát, betegségének minden nyoma elmúlt már, idegei, izmai acéllá lettek.
                  És ekkor volt legbetegebb.</p>
               <p>Mert a lépkóros, a spleenes embernek a hipochondriája még kigyógyítható: ha a
                  testi baj szűnik, a lélek sem szenved többé. De mikor az ép, edzett férfi lelkét
                  lepi meg a búskomorság - az már halálos baj.</p>
               <p>A hipochondria betege meleg kabátot húz; fejétől sarkáig betakarja magát; ablakait
                  beragasztja a szél ellen; ételét latszámra veszi, orvosi tanács szerint válogatja;
                  nyűgösködik az orvosok nyakán, s titokban kuruzslószereket használ, és orvosi
                  könyveket olvas; hévmérő után fűti szobáját, s érverését órája szerint
                  számítgatja; fél a haláltól. A melankólia betege pedig széttárja keblét a
                  viharnak, s födetlen fővel megy vele szemközt, kitárt ablaknál alszik, s nem
                  keresi az élet hosszabbítását.</p>
               <p>Az őszi éjszakák folyvást derültek voltak, ilyenkor olyan gazdag az ég
                  csillagokban; Timár egész éjeken át ott ült szobája nyitott ablakánál, a távcsővel
                  sorra járta a végtelen űr fénylő pontjait. Mihelyt a hold lement, azonnal távcsöve
                  elé ült. A holdat gyűlölte már, mint ahogy tud az ember gyűlölni egy az unalomig
                  megismert vidéket, aminek lassankint minden lakosával haragba jött már; mint ahogy
                  tud gyűlölni egy képviselőjelölt egy választókerületet, amelyben ezerféle ok miatt
                  megbukott, s amiről tudja, hogy mégis ott kell neki lakni.</p>
               <p>Ez égvizsgálás alatt azon rendkívüli szerencsében részesült, hogy tanúja lehetett
                  egy égi jelenetnek, ami a csillagászok évkönyveiben mint egyedülálló van
                  följegyezve.</p>
               <p>Egyike a rendes időközökben visszatérő üstökösöknek jelent meg az égen.</p>
               <p>Timár azt mondta magában: „Ez az én csillagom. Éppen olyan elszórt csillag, mint
                  az én lelkem; éppen oly céltalan járása-kelése, mint az enyim, éppen olyan látszat
                  az egész létele, mint az enyim, semmi valóság!”</p>
               <p>És azután egész éjszakákon át kísérte a csodafény járását.</p>
               <p>Az üstökössel egyenlő irányban haladt a Jupiter, a maga négy holdjával; útjaiknak
                  át kellett szelni egymást.</p>
               <p>Amint az üstökös a nagy bolygó közelébe jutott, egyszerre csak a fény sörénye
                  elkezdett kétfelé válni. A Jupiter vonzereje gyakorolt rá hatást. A nagy csillag
                  merészkedett az ő urától, a naptól elvitatni a lángcsillagot.</p>
               <p>A földlakók szeme láttára ment ez végbe.</p>
               <p>A következő éjjel már kétfelé volt válva az üstökös fénykévéje, s két irány felé
                  meredt szét.</p>
               <p>Ekkor a Jupiternek legnagyobb s legtávolabb eső holdja közeledett gyorsan
                  felé.</p>
               <p>„Mi lesz az én csillagomból?” - kérdezé Timár.</p>
               <p>A harmadik éjjel az üstökös fejét képező fénymag homályosodni és szétterülni
                  kezdett. A Jupiter holdja ekkor legközelebb állt hozzá.</p>
               <p>A negyedik éjjel kétfelé volt szakítva az üstökös; két külön fényfarkkal és
                  világló fővel, s a két csillagrém éles szöget képző két külön parabolában kezdette
                  el céltalan futását a végtelenben. Hát még az égben is megtörténhetik „ez”?!</p>
               <p>Timár kísérte a csodalátványt távcsövével, míg el nem veszett az az áttörhetetlen
                  űrben.</p>
               <p>Ez a látvány gyakorolt lelkére legmélyebb benyomást.</p>
               <p>Most már egészen készen volt a világgal.</p>
               <p>Százféle indoka van az öngyilkosságnak, azok között a legmakacsabb, a
                  leggyőzhetlenebb az, mely a hosszas világnézetből ered. Vigyázzatok arra, aki nem
                  tudományos szakértelemből vizsgálja az eget, búvárkodja a természet titkait; az
                  elől tegyétek el éjszakánkint az éles kést meg a pisztolyt, s kutassátok ki
                  öltönye zugait, nem rejteget-e bennük mérget?</p>
               <p>Igen, Timár el volt rá szánva, hogy megöli magát. Nem jön az a gondolat erős
                  jellemeknél egyszerre, hanem megérik. Évekkel előre tudják ők azt már, s nagy
                  furfanggal mesterkedik ki a módjait a kivitelnek.</p>
               <p>Timárnál meg volt érve a gondolat.</p>
               <p>Egész rendszerrel fogott hozzá.</p>
               <p>Amint a zord napok beálltak a Balaton vidékén, hazament Komáromba. Minden ember,
                  aki először találkozott vele, azzal fogadta, hogy mennyire magához jött, milyen jó
                  színben van.</p>
               <p>És Timár jókedvet is mutatott hozzá.</p>
               <p>Csak Timéa szemei vették észre arcán azt a rejtegetett mély elhatározást, csak
                  Timéa kérdezé tőle aggódva: „Mi bajod, férjem?”</p>
               <p>Nagy betegsége óta csupa gyöngédség volt iránta a nő. Mihályt csak sietteté ez a
                  gyöngédség az éles kés hegye felé.</p>
               <p>Minden öngyilkosság őrültség, s minden őrültségben van valami, ami elárulja magát.
                  Sok ember tudja már, hogy ő őrült, az öngyilkos is tudja azt mind. Takargatni
                  akarja a titkát, hogy meg ne tudják. Éppen azzal árulja el. Fölteszi magában, hogy
                  okos dolgokat fog beszélni, hogy meg ne tudja senki, hogy ő bolond; de azok az
                  okos beszédek mind nincsenek rendes helyen és időben alkalmazva, s felköltik a
                  gyanút; túlságos jókedvet mutat, vigad, tréfál; de vígsága oly aggasztó, oly
                  rendkívüli, hogy aki látja, borzadva mondja magában: „Ez vesztit érzi!”</p>
               <p>Úgy csinálta ki Timár, hogy nem fog „az” itthon végbemenni.</p>
               <p>Megírta végrendeletét.</p>
               <p>Minden vagyonát Timéának és a szegényeknek hagyta; és még olyan gyöngédséggel és
                  előrelátó furfanggal bírt, hogy egy külön alapítványt tett, mely arra való volt,
                  hogy ha Timéa az ő holta után férjhez fog menni, s ha Timéa utódai egykor
                  szegénységre jutnának, az alapítványból ezer forint évdíj legyen számukra
                  biztosítva.</p>
               <p>És azután ez volt a terve:</p>
               <p>Amint az évszak engedi, el fog utazni - híresztelés szerint Egyiptomba -
                  voltaképpen pedig a senki szigetére.</p>
               <p>Ott akar meghalni.</p>
               <p>Ha Noémit is rábírhatja, hogy haljon meg vele, akkor ketten együtt.</p>
               <p>Óh! Noémi bizonyosan rá fog arra állni. Hiszen mit csinálna ezen a világon Mihály
                  nélkül?</p>
               <p>Mit ér ez az egész világ már így, ahogy van?</p>
               <p>Mind a ketten oda Dódi mellé.</p>
               <p>A telet hol Komáromban, hol Győrben, hol Bécsben töltötte Timár; mindenütt terhére
                  volt a világ.</p>
               <p>A búkórban szenvedő embernek legnagyobb szerencsétlensége az, hogy mindenki
                  arcáról azt véli leolvasni, hogy az most ezt gondolja magában: „ni! egy búkóros
                  ember!”. Észreveszi minden ismerőse arcán és szavain, hogy valami változást
                  sejtenek őrajta magán; hallja, hogy suttognak a háta mögött, hogy integetnek
                  titkos jelekkel, mikor valahol megjelen; hogy remeg­nek tőle az asszonyok; hogy
                  iparkodnak nyugalmat erőtetni a férfiak; és aztán megtörténik vele, hogy
                  szórakozottságában olyan dolgokat tesz, mond, amik lelke bomlottságáról
                  tanúskodnak, nevetséges dolgokat, s bosszantja végtelenül, hogy miért nem nevetnek
                  hát azon az emberek. - Már félnek nevetni.</p>
               <p>Pedig hiszen ne féljenek tőle. Még nincsen annyira, hogy felugorjék a helyéből, s
                  a paprikát a szemközt ülők szeme közé szórja; ámbár valóban egyszer-egyszer
                  előveszik olyanforma vágyak, hogy mikor például Fabula János uram meglátogatja, s
                  mint egyházi vicekurátor komoly dolgokról kezd el perorálni előtte, mereven állva,
                  mintha nyársat nyelt volna, olyankor úgy csiklandja valami Timárt, alig bír a
                  vágynak ellenállni, hogy a két kezét hirtelen a vicekurátor úr vállára téve, annak
                  a fején keresztülugorjék!</p>
               <p>Volt a tekintetében valami, amitől az ember háta végigborzongott.</p>
               <p>Ezzel a tekintettel találkozott Athalie is.</p>
               <p>Gyakran, midőn szemközt ültek a családi asztalnál, Timár szemei folyvást Athalie
                  arcára és termetére voltak éhezve.</p>
               <p>Az ilyen kedélybeteg emberek tekintete úgy ki tudja fejezni az éhszomjat a női
                  bájak iránt.</p>
               <p>S Athalie rendkívüli szépség volt. Igazi Ariadne-nyak és -kebel. Mihály szemei e
                  szép hófehér nyaktól meg nem tudtak válni, úgyhogy Athalie nyugtalanítva érezé
                  magát e kecseinek tett néma hódolat által.</p>
               <p>Igen, Mihály arra gondolt, hogy csak egyetlenegyszer lehetnél birtokomban te szép
                  hófehér nyak, te bársonysima gyönyörű kebel - hogy egy szorításával acélmarkomnak
                  beléd fojthatnám a lelket!</p>
               <p>Ez a vágya volt, mikor Athalie bacchánsnői szép termetére bámult.</p>
               <p>Csak Timéa nem félt tőle.</p>
               <p>Timéa nem félt soha, mert nem volt semmije, amit féltsen.</p>
               <p>Timár megunta végre a késedelmes tavaszt várni. Mi szüksége van a virágnyílásra
                  annak, aki a fű gyökere alatt akar aludni?</p>
               <p>Elindulása napján nagy dáridót csapott.</p>
               <p>Összehítt magához boldogot-boldogtalant, akinek csak valaha hírét hallotta; egész
                  háza megtelt vendégekkel.</p>
               <p>A dínomdánom kezdete előtt azt mondá Fabula Jánosnak:</p>
               <p>- Atyámfia az Úrban. Legyen itt mellettem, s majd ha reggel felé teljesen eláztam,
                  s öntudaton kívül leszek, vitessen le a szekerembe, fektessenek az ülésbe, s aztán
                  fogják be a lovakat, s hajtsanak el velem.</p>
               <p>Úgy akart öntudatlanul eltávozni házától, szülővárosától.</p>
               <p>Aztán reggel valamennyi vendég ki erre, ki arra dűlt el, Fabula János uram is
                  horkolt édesdeden hátraszegett fejjel egy karszékben ülve, csak Timár maga maradt
                  elázatlan.</p>
               <p>A lélekkór úgy van a borral, mint Mithridat volt a méreggel: nem tudja magát
                  megölni vele.</p>
               <p>Csak magának kellett megindulnia, hogy szekerét fölkeresse, és útra keljen.</p>
               <p>Fejében össze volt zavarva az élet és az álom; a képzelet és a mámor; az emlékezet
                  és a hallucináció.</p>
               <p>Úgy tetszék, mintha egy alvó, fehér arcú szent fekhelye előtt állt volna meg. Úgy
                  tetszék, mintha e fehér szobor ajkát megcsókolta volna, s a szobor e csókra sem
                  ébredt volna fel.</p>
               <p>Talán csak mámor vagy képzelet volt az is.</p>
               <p>Azután az a jelenet is jött eléje, hogy egy sötét folyosón egy ajtó mögött egy
                  szép maenade-arc, buján göndörített hajfürtökkel, leskelődött elé; olyan ragyogó
                  szemei voltak, piros ajkai közül tündökölt a gyöngy fogsor, amint az égő
                  viasztekercset feje fölé tartá, s azt kérdezé a tántorgótól: „Hová készül ön,
                  uram?”</p>
               <p>S erre ő ezt súgá a bűbájos tündéralak fülébe:</p>
               <p>- Megyek, Timéából boldog nőt csinálni...</p>
               <p>Erre a tündérarc egyszerre Medúza-fővé torzult el, a göndör hajfürtök, hah! hogy
                  alakultak át kígyókká!</p>
               <p>Talán ez is csak hallucináció volt.</p>
               <p>Timár csak délfelé ébredt fel szekerén, mikor új lovakat fogott be a gyorsparaszt.
                  Már akkor messze volt Komáromtól.</p>
               <p>Elhatározását mi sem változtatá meg.</p>
               <p>Késő éjjel érkezett meg az Al-Dunára, hol a halásztanyán az előre megrendelt
                  csempészbárka várt reá. Még éjjel átkelt a szigetre.</p>
               <p>Egy gondolat kecsegtette. Hátha Noémi meghalt ezalatt!</p>
               <p>Miért ne tehette volna azt? Most milyen tehertől volna ő megszabadítva. A szörnyű
                  rábeszéléstől!</p>
               <p>Ami az embernek kedvenc rögeszméje lesz, azt követeli a sorstól, hogy ne is
                  lehessen másképp: annak már úgy kell történni, ahogy ő gondolta.</p>
               <p>A fehér rózsabokor mellett már ezóta van egy másik rózsabokor, mely tavasszal
                  pirosat fog virágzani: az Noémi. Most még egy harmadik jön a kettő mellé: az lesz
                  sárga rózsa, az arany ember virága.</p>
               <p>Ezzel az ábránddal szállt ki a sziget partjára.</p>
               <p>Még éjjel volt, mikor megérkezett; a holdvilág sütött.</p>
               <p>A félbenhagyott ház, mint egy kripta, állt a fűvel benőtt téren, ajtaja-ablakai be
                  voltak takarva gyékénnyel, hogy hó, eső be ne verjen.</p>
               <p>Mihály sietett a kis lak felé. Almira eléje jött, megnyalta a kezét, és nem ugatta
                  meg, hanem megfogta a köpenye szárnyát, s odavezette az ablakhoz.</p>
               <p>A kis lak ablakán besütött a holdvilág. Mihály benézett: a szoba egészen világos
                  volt.</p>
               <p>Láthatta jól, hogy csak egy ágy van a szobában, a másik hiányzik onnan. Azon az
                  ágyon alszik Teréza.</p>
               <p>Úgy van, ahogy ő kigondolta. Noémi a rózsafa alatt van már. Így van az jól.</p>
               <p>Bezörgetett az ablakon.</p>
               <p>- Én vagyok itt, Teréza!</p>
               <p>A hívásra előjött a nő a veranda alá.</p>
               <p>- Egyedül alszik ön, Teréza? - monda neki Timár.</p>
               <p>- Egyedül.</p>
               <p>- Noémi felment Dódihoz?</p>
               <p>- Nem. Dódi jött le Noémihez.</p>
               <p>Timár bámulva tekinte Teréza arcába.</p>
               <p>Erre a nő megfogta a kezét, s ravasz komolykodással elvezeté a ház háta mögé, hol
                  a kis lak másik szobájának ablaka volt.</p>
               <p>Ez a szoba is világos volt; éji mécs égett benne.</p>
               <p>Timár benézett az ablakon, s a fehér ágyon látta Noémit feküdni, fél karjával egy
                  kebléhez simuló aranyhajú angyalfőt ölelve.</p>
               <p>- Ki ez? - szólt Timár egyszerre suttogássá lenyomott kiáltó hangon.</p>
               <p>Teréza szelíden mosolygott.</p>
               <p>- Hát nem látja ön? A kis Dódi. Visszakívánkozott hozzánk. Azt mondta, hogy jobb
                  itt, mint az égben. Azt mondta az Úrnak: „Neked úgyis sok angyalkád van; eressz
                  vissza azokhoz, akiknek csak egy volt.” S az Úr visszabocsátá.</p>
               <p>- Hogyan?</p>
               <p>- Hm, hm! Hát a régi történet. Egy szegény csempésznő ismét meghalt, a gyermeke
                  árván maradt, s mi magunkhoz fogadtuk. Hát bánja ön azt?</p>
               <p>Timárnak egész teste úgy reszketett, mintha forrólázban volna.</p>
               <p>- Ne költse őket fel reggelig! - monda Teréza. - A gyermeknek árt az, ha álmát
                  félbeszakítják; s a gyermekéletnek sok titka van. Legyen ön türelemmel. Nemde?</p>
               <p>Dehogy szólt Timár egy szót is. Elhajította süvegét, leveté köpenyét,
                  felsőkabátját, egy ingre vetkőzött, ingujjait felgyűrte karjairól. Teréza azt
                  hitte róla, hogy megőrült. Óh! dehogy őrült meg! Odarohant a diófából épített
                  házhoz, letépte annak ajtajáról, ablakáról a gyékényt, előrántotta
                  asztalosműhelyét, odaszorítá a csavar közé a félbenhagyott ajtó deszkáját,
                  felvette a gyalut, s elkezdett dolgozni.</p>
               <p>Éppen hajnalodott.</p>
               <p>Noémi azt álmodta, hogy valaki az új házban asztalosmunkát dolgozik, a gyalu
                  harsog a keményfa deszkán, s a jókedvű dolgozó danája hangzik pihenés közben: „Az
                  én babám kis kunyhója Többet ér, mint Buda vára!”</p>
               <p>És mikor felnyitotta a szemeit, akkor is hangzott a gyaluharsogás és a dal.</p>
               
            </div>
            <div type="chapter">
               <head>TERÉZA</head>
               <p>Timárnak sikerült már meglopni az egész világot.</p>
               <p>Ellopta Timéától apja millióját, azután ellopta tőle szíve férfiideálját, végre
                  ellopta tőle hitvesi hűségét.</p>
               <p>Ellopta Noémitől szíve szerelmét, női gyöngédségét, ellopta őt magát egészen.</p>
               <p>Ellopta Teréza bizalmát, az embergyűlölő utolsó hitét az egyetlen igaz emberben,
                  ellopta tőle a senki szigetét, hogy azt megint visszaadja neki, s azzal ellopja
                  háladatosságát.</p>
               <p>Ellopta Krisztyán Tódortól az egész óvilágot, száműzve őt ravaszul a másik
                  hemisphaeriumra.</p>
               <p>Ellopta Athalie-tól apját, anyját, házát, vőlegényét, égi, földi üdvösségét.</p>
               <p>Ellopta Kacsukától a boldoggá létel reményét.</p>
               <p>Lopta a tiszteletet, mellyel az egész ismerős világ környezé; a szegény könnyeit,
                  az árva gyermekek kézcsókjait, a királytól az érdemrendet, ez mind lopott jószág
                  volt. Lopta a csempészektől a titoktartó hűségét, a tolvajokat meglopta!</p>
               <p>Meglopta az Istent magát, lelopott tőle az égből egy kis angyalt.</p>
               <p>A lelke sem volt már az övé: azt is elzálogosította már a holdnak, ezt is
                  megcsalta vele: nem adta át, amit ígért. Meglopta a holdat!</p>
               <p>Már el volt készítve a méreg, mely elszállítsa őt a semmi csillagába; hah, hogy
                  örült, hogy vigyorgott minden ördög, hogy tartotta a lehulló elé a körmeit. Aztán
                  bolonddá tette azokat is, nem ölte meg magát. - Meglopta magát az ördögöt.</p>
               <p>Kilopott a világ közepéből magának egy paradicsomot, s e paradicsom tiltott
                  fájáról lelopta a gyümölcsöket, míg az őriző arkangyal hátat fordított; s a
                  rejtett édenben kijátszott mindent, ami emberi törvény: papot, királyt, bírót,
                  hadparancsnokot, adószedőt, rendőrt. Ezek mind meg voltak általa lopva.</p>
               <p>És minden sikerült neki.</p>
               <p>De vajon meddig tart ez a siker?</p>
               <p>Mindenkit meg tudott csalni, csak egyet nem: saját magát.</p>
               <p>A mosolytól ragyogó arc belül olyan szomorú volt mindig.</p>
               <p>Ő tudta jól, hogy mi az ő neve!</p>
               <p>És szeretett volna az lenni, aminek látszik.</p>
               <p>És az lehetetlenség volt.</p>
               <p>A végtelen gazdagság... az általános tisztelet... a boldogító szerelem... bárcsak
                  egy volna ezek közől megérdemlett, igaz keresmény! Lelkületének alapja,
                  életlevegője volt az őszinteség, becsületesség, emberszeretet, szigor,
                  önfeláldozás; rendkívüli, szokatlan nagyságú kísértetek azzal merőben ellenkező
                  áramlatba ragadták; s most itt áll előtte egy ember, akit mindenki szeret, becsül,
                  tisztel, csak ő egyedül gyűlöli, vádolja magát.</p>
               <p>S még hozzá a sors legutóbbi betegsége óta oly vasegészséggel áldotta meg, hogy
                  semmi meg nem ártott neki. Ahelyett hogy vénült volna, fiatalodott. Nyaranta sok
                  kézmunkával volt elfoglalva.</p>
               <p>Azt a kis házat, amit a múlt évben összeácsolt, mint asztalos egészen fölszerelte;
                  azután következett az esztergályos, a képfaragó; még a múzsákat is meglopta,
                  alakító tehetséget orozott tőlük. Gyönyörűség volt a kis faházat látni, amely
                  vésője alatt lassankint műremekké alakult át. Timárban egy művész veszett el.</p>
               <p>A kis ház tornácát emelő oszlopok mindegyike más alakot mutatott: az egyik két
                  összefonódott kígyó volt, fejeik az oszlopfő; a másik egy pálmatörzs, melyet
                  folyondár körít, a harmadik összetekergőzött szőlővenyigéket mutatott leskelődő
                  gyíkokkal, mókusokkal, a negyedik volt egy levelei közül kiemelkedő
                  nádcsoport.</p>
               <p>És belül is a falak táblázata csupa eszményi faragvány, tarka mozaik; asztalok,
                  székek művészi összeállítással készültek, a hófehér gyertyán, a habos gyökérfa,
                  mikből szekrény, óratok lett faragva, a barna diófa alapot barátságosan igyekezett
                  tarkítani; a mennyezetes nyoszolya kirakott superlátjával művészi ízlést árult el.
                  És azonkívül ajtók és ablaktáblák nyitja eredeti ötletekről tanúskodott. Azok mind
                  a falba tűntek el, ki oldalt, ki fölfelé volt tolható, furfangos fakilincsekkel
                  zárható, nyitható, miután azt előre kimondta Timár, hogy ezen a házon egyetlenegy
                  szegnek sem szabad lenni, amit nem maga készített; nem is volt benne egy vasdarab
                  sem. Egészen a maga erejéből, egészen e sziget terményéből akarta azt kiállítani.
                  Csak az ablakokkal volt még megakadva; mivel pótolja az üveget? Eleintén
                  szúnyoghálót feszített ki a rámákba; hanem így a ház csak nyári laknak volt
                  használható, az eső is beleesett, ha a táblákat be nem tették; aztán hólyagból
                  készített ablaktáblákat, mint az eszkimók; az meg nem illett a többi pompához.
                  Végre addig kutatott, míg a téveteg szikla egyik oldalában fölfedezett egy réteg
                  macskaezüstöt, amit csillámnak, „Mária-üveg”-nek is neveznek. Azt nagy gonddal
                  kiemelte a kőből; a finom, átlátszó ásványt széthasogatta vékony rétegeire, s
                  azután vékony finom lécecskékből valami rostélyt állított össze, aminek a közeit
                  az istenadta üveggel kitöltögeté. Már az rabnak való munka volt. És a hatalmas,
                  gazdag úrnak volt türelme vesződni vele.</p>
               <p>Az volt aztán az öröm, mikor készen volt a ház, mikor belevezethette kedveseit.
                  Nézzétek, ez mind az én kezeim munkája. Ilyet nem adhat a király sem a
                  királynénak!</p>
               <p>Dódi (a második) már akkor négyéves volt, mikor ez a ház elkészült. „Dódi
                  háza!”</p>
               <p>Azontúl más dolog várt Mihályra. Dódit olvasni tanítani.</p>
               <p>Dódi eleven fiú volt. Egészséges, eszes, jókedvű gyermek. Timár azt mondta, hogy
                  maga fogja őt mindenre megtanítani. Olvasni, írni, aztán úszni, tornázni; majd
                  kertészkedni, gyalut, vésüt kezelni. A faragó embernek akárhol a világon mindig
                  van kenyere. Dódi mindent meg fog tanulni.</p>
               <p>Timár azt hitte már, hogy ez mindig így fog menni, hogy az egészen így van rendén;
                  s hogy ezt az életet csak folytatni kell a napok végeig.</p>
               <p>Egyszer aztán a sors azt mondta neki: „Megállj!”</p>
               <p>Nem is a sors volt az, aki ezt mondta, hanem Teréza.</p>
               <p>Nyolc éve múlt már annak, hogy Timár legelőször a kis szigetre vetődött. Noémi és
                  Timéa még akkor gyermekek voltak; most Noémi huszonkét, Timéa huszonegy esztendős;
                  Athalie huszon­ötben jár; Teréza negyvenöt évet haladt meg; Timár maga
                  negyvenkettő, a kis Dódi az ötödikbe lépett.</p>
               <p>Ezek közül egynek el kell már menni haza: mert kitöltötte az idejét. Igazán
                  kitöltötte egy egész hosszú életre való szenvedéssel - ez Teréza.</p>
               <p>Teréza egy nyári délután, mikor Noémi odakünn járt a gyermekkel, így szólt
                  Timárhoz:</p>
               <p>- Mihály, én mondok neked valamit. Engemet ez az ősz elvisz magával. Én tudom,
                  hogy meghalok. Húsz éve már, hogy szenvedek abban a bajban, ami elvisz: a szívem
                  beteg. Nem szólásmód ez tőlem. Halálos baj ez. Titkoltam mindig, nem panaszkodtam
                  soha. Gyógyítottam türelemmel, gyógyítottátok ti szeretettel és örömekkel. Ha azt
                  nem tettétek volna, rég a földben volnék. De már nem vihetem sokáig. Egy egész éve
                  már, hogy nem alszom; semmit sem. A szememet le nem hunyom éjjel: ahogy lefekszem,
                  úgy virradok fel. Úgy hiszem, erre hosszú álom következik - és nagyon csendes
                  álom. Meg van szolgálva. Egész nap a szívem dobogását hallgatom. Sebesen üt
                  hármat, négyet, mintha megrettent volna, azután egy felet; azután elhallgat,
                  mintha meghalt volna, azután várakozva egyet-egyet dobban, megint sebesen rákezdi,
                  ismét hosszú csend. Ez már a vége felé közelít. Gyakran szédülök, csak az erős
                  akarat tart, hogy le nem roskadok. Ezen a nyáron túl nem fog ez tartani. Nem
                  bánom, megnyugszom benne. Semmi sem nyugtalanít. Noéminek van már, akit helyettem
                  szeressen. Nem kérdezek tőled semmit, Mihály. Nem kívánok tőled semmi fogadást. A
                  mondott szó üres beszéd; az érzett szó az igazi. Te érzed, hogy mi vagy Noéminek,
                  s hogy Noémi rád nézve kicsoda. Mi nyugtalaníthatna engem? Meghalhatok anélkül,
                  hogy imádsággal alkalmatlankodnám a bölcs mindenhatónak. Hisz amit kérhetnék tőle,
                  azt már megadta. Ugye igaz ez, Mihály?</p>
               <p>Mihály lecsüggeszté fejét. Ez volt az a gondolat, ami az ő álmait háborította
                  mindig. Ő látta, hogy Teréza egészsége hanyatlik. Észrevette arcáról, mint küzd
                  egy eltitkolt szörnyű bajjal, mely az embert ott támadja meg, ahol legközelebb van
                  a test a lélekhez, a szívében, s rettegve gondolt arra a lehetségre, hogy ha
                  egyszer Teréza meg találna halni, mi lenne akkor Noémiből?</p>
               <p>Hogy hagyná akkor itt, mint szokta, egész hosszú télen át ezt a gyönge leányt
                  egyes-egyedül a vadonban, azzal a kicsiny gyermekkel?</p>
               <p>Ki védi, ki biztatja, ki segíti meg akkor őket?</p>
               <p>Mindig kerülte ezt a gondolatot. Most azután előtte állt: nem térhetett félre
                  neki.</p>
               <p>Teréza igazat mondott. Még aznap délután egy ismerős gyümölcsvásárló kofa érkezett
                  a szigetre, s mikor Teréza annak a barackkal rakott kosarakat átszámlálta,
                  egyszerre csak ájultan esett le a földre.</p>
               <p>Akkor fölélesztették. Harmadnap a kofa visszajött. Teréza erőtetni akarta a
                  dolgot, s ismét elájult. A kofa sopánkodott azon nagyon.</p>
               <p>Pár nap múlva ismét visszajött a kofa gyümölcsért. Akkor már Mihály és Noémi nem
                  eresztették ki Terézát, maguk adták át a gyümölcsöt.</p>
               <p>A kofa azt az észrevételt tette, hogy bizony talán jó volna annak a szegény
                  asszonynak, ha már olyan nagyon beteg - meggyónni.</p>
               <p>Mihály mélyen elgondolkozott azon, amit Terézától hallott.</p>
               <p>Nemcsak arra gondolt, hogy ez a nő Noémi anyja, s egyedüli gyámola, mikor ő távol
                  van; hanem arra is, hogy az a nő egy nagy lélek volt, kit a sors kiválasztott
                  magának, hogy mint Jób prófétán, gyötrelmeinek egész fegyvertárát kipróbálja
                  rajta, s akinek lelke annyi szenvedés alatt meg nem törött, aki nem esett
                  kétségbe, nem alázta meg magát; tűrt, hallgatott és tett.</p>
               <p>Élete és halála bizonyítja, hogy mit tett, és mit szenvedett.</p>
               <p>És azután arra a gondolatra jött Timár, hogy talán azért hozta őt össze e nővel a
                  sors, hogy kárpótolja azt nagy szenvedéseiért éppen őáltala, és hogy mindazon nagy
                  botlásainak, gyötrelmeinek, bűneinek tömege, ami a nagyvilágban oly fényes
                  hazugságok pyramidjai alá van eltemetve, itt e kis szigeten találja vezeklését:
                  ami erény, ami igazság, ami maradandó jótett volt életében, ezen a kis folton van
                  az.</p>
               <p>Amint Teréza, fájdalmait némán tűrve, roskadozott előtte, az intő szó annál
                  erősebben hangzott lelkében, mely azt mondá, hogy egy nagy örökség száll reá e
                  nőnek halálával: a terhek, amiket e nő viselt, s a lélekerő, amivel azokat
                  viselte.</p>
               <p>Noémi még nem tudta, hogy anyja halálos beteg. Teréza ájulásaiért a meleg napokat
                  okolták. Teréza azt mondá neki, hogy szokott baj ez nőknél, kik a fiatalság
                  korából a hajlott korba lépnek.</p>
               <p>Timár annál gyöngédebb volt ez idő óta Terézához. Nem engedte munka után látni,
                  óvta nyugalmát, csitította a gyermeket, ha fecsegett, pedig Teréza még mindig nem
                  tudott aludni.</p>
               <p>Így telt el a nyár, a meleg napok enyhülést látszottak hozni, hanem az csak
                  látszat volt; az ősz kezdetén ismét előjöttek az ájulási rohamok, s a
                  gyümölcskufárnő nem győzött sóhajtani, hogy már csak ideje volna igazán meggyónni
                  s az utolsó szentségek felvételéről gondoskodni.</p>
               <p>Egyszer ismét ebédnél ültek mind a négyen a külső szobában, midőn Almira ugatása
                  jelenté, hogy idegen közeledik. Teréza kitekintett az ablakon, s azzal ijedten
                  szólt Mihálynak: „Siess a benyílóba, ez ne lásson téged itt!”</p>
               <p>Timár is kinézett az ablakon, s ő is úgy találta a maga részéről, hogy azzal, aki
                  most jön, neki éppen nem lesz jó találkoznia, mert az Sándorovics úr, az
                  érdemrendes esperes, aki őbenne rögtön megismerné Levetinczy urat, és azzal együtt
                  szép dolgokat fedezhetne aztán itt fel.</p>
               <p>- Takarítsátok félre az asztalt, s hagyjatok mind magamra! - monda Teréza, Noémit
                  és Dódit is felköltve; s mintha egyszerre visszatért volna minden ereje, ő
                  segített legjobban az asztalt áttolni a másik szobába; úgy, hogy mire a
                  főtisztelendő úr kopogtatása hangzott az ajtón, már Teréza egyedül volt a
                  szobában. Nyoszolyáját odavoná keresztbe a benyíló ajtaja elé, s annak szélére
                  leült. Ezzel a benyíló be volt zárva.</p>
               <p>A derék főpapnak azóta még hosszabb lett a szakálla, és szürkével volt már erősen
                  vegyülve; de orcái pirosak voltak, s a termete sámsoni.</p>
               <p>A ministráns fiú és a sekrestyés, kik idáig kísérték, odakinn maradtak a veranda
                  alatt, s a nagy kutyával eredtek barátságos beszélgetésbe; a nagytiszteletű úr
                  egyedül lépett be a házba, kezét olyanformán emelve előre, mintha alkalmat akarna
                  valakinek nyújtani, hogy azt megcsókolja. Teréza bizony felhasználatlanul hagyta
                  ezt az alkalmat elveszni, ami az érkezőt nem hozta kedvezőbb hangulatba.</p>
               <p>- No hát nem ismersz talán, te bűnös asszony?</p>
               <p>- Ismerlek, jó uram, s hogy bűnös vagyok, azt is tudom. Mi hozott e helyre?</p>
               <p>- Mi hozott e helyre, te fecsegő vén banya? Azt kérded, hogy mi hozott e helyre?
                  Te Istentől elvetemedett pogány némber. Hát nem ismersz?</p>
               <p>- Mondtam már, hogy ismerlek. Te vagy az a pap, ki megholt férjemet nem akartad
                  eltemetni.</p>
               <p>- Igen, mert gonosz módon halt meg, gyónatlan és bűnbánatlan. Azért érte a sors,
                  hogy halála után, mint a kutya, úgy temettétek el; ha tehát azt nem akarod, hogy
                  téged is, mint a kutyát, úgy temessenek el, térj meg, bánd meg a te bűneidet, és
                  gyónjál meg, míg időd van rá. Maholnap meg kell halnod. Kegyes asszonyi állatok
                  hozták hírül hozzám, hogy halálodon vagy, könyörögtek, hogy jöjjek ide, oldjalak
                  fel; azoknak köszönheted.</p>
               <p>- Halkan beszélj, uram, a mellékszobában van leányom; ne szomorítsd meg.</p>
               <p>- A lányod, ugye? Aztán meg egy férfi, meg egy gyermek?</p>
               <p>- Úgy van!</p>
               <p>- S ez a férfi hitvese a te leányodnak?</p>
               <p>- Az!</p>
               <p>- Ki kötötte őket össze?</p>
               <p>- Az, aki Ádámot és Évát, az Isten.</p>
               <p>- Bolond vagy, asszony! Az egyszer történt meg a világon. Akkor még nem volt se
                  pap, se oltár. De most már nem megy az olyan könnyen. Annak törvénye van.</p>
               <p>- Tudom. Hisz az a törvény kergetett ide e puszta szigetre. De itt nem parancsol
                  az a törvény.</p>
               <p>- Hát pogány vagy?</p>
               <p>- Békében élek, békében halok meg.</p>
               <p>- Erre tanítottad egyetlen leányodat, hogy gyalázatban éljen?</p>
               <p>- Mi az a gyalázat?</p>
               <p>- Mi a gyalázat? Minden becsületes embereknek megvetése.</p>
               <p>- Hideget okoz-e az nekem vagy meleget?</p>
               <p>- Érzéketlen sáralkotmány! Hát neked csak a testi fájdalom okoz szenvedést? Hát
                  lelked üdvösségére mit sem gondolsz? Én meg akarom neked mutatni az utat a mennyek
                  országába, s te önkényt a pokolra akarsz jutni? Hiszed-e a feltámadást? Hiszed-e a
                  mennyországot?</p>
               <p>- Nem hiszem. Nem is kívánom. Nem akarok újra élni. Akarok csendesen aludni a
                  falevél alatt. Porrá fogok válni, s a fa gyökere fölszíja poromat, lesz belőlem
                  falevél; más életmódot nem óhajtok. A zöld fa ereiben akarok élni, melyet magam
                  ültettem. Nem is hiszek olyan kegyetlen Istent, aki nyomorult teremtéseit még az
                  életen túl is szenvedni parancsolja. Az én Istenem kegyelmes úr, aki a halálban
                  fűnek, fának, embernek pihenést ád.</p>
               <p>- De nem az olyan megátalkodott gonosznak, aminő te vagy! Te poklok tüzére jutsz,
                  az ördög marcangoló fogai közé.</p>
               <p>- Mutasd meg nekem a szentírásból, hogy az Isten mikor teremtett poklot és
                  ördögöt, akkor elhiszem.</p>
               <p>- Óh! te istenkáromló asszony! Tüzet a nyelvedre! Hát még az ördögöt is el akarod
                  tagadni?</p>
               <p>- El is tagadom. Sohasem teremtett az Isten ödögöt. Ti teremtettétek azt magatok,
                  akik ijesztgettek vele. De az ördögöt is rosszul alkottátok meg. Két szarvval és
                  hasított patákkal. Hisz az ilyen állat fűvel él: az embert nem eszik soha.</p>
               <p>- Uram, ne vígy a kísértetbe! Most mindjárt megreped alattunk a föld, s elnyeli
                  ezt a szitkozódót, mint Dáthánt és Abirámot. Ilyen hitre tanítod te azt a
                  kisgyermeket is?</p>
               <p>- Azt tanítja az, aki fiának fogadta.</p>
               <p>- Kicsoda?</p>
               <p>- Az, akit a gyermek atyjának nevez.</p>
               <p>- S hogy híják azt az embert?</p>
               <p>- Mihálynak.</p>
               <p>- De hát a másik neve?</p>
               <p>- Azt nem kérdeztem tőle soha.</p>
               <p>- Nem kérdezted a nevét? Hát mit tudsz felőle?</p>
               <p>- Azt tudom, hogy becsületes ember, és Noémit szereti.</p>
               <p>- De micsoda? úr? paraszt? mesterember? hajóslegény? vagy dugárus?</p>
               <p>- Hozzánk illő szegény ember.</p>
               <p>- Hát aztán? Nekem mindent tudnom kell, mert ez énrám tartozik. Micsoda az az
                  ember? Pápista, kálvinista, lutheránus, socinianus, unitus, disunitus vagy
                  zsidó?</p>
               <p>- Arra semmi gondom sem volt.</p>
               <p>- Szoktál böjtöt tartani?</p>
               <p>- Egyszer két esztendeig nem ettem húst, mert nem volt.</p>
               <p>- Hát a gyermeket ki keresztelte meg?</p>
               <p>- Az Isten. Mikor nagy zápor volt, s ő ott ült a szivárvány közepett.</p>
               <p>- Óh! ti pogányok!</p>
               <p>- Pogányok? - szólt keserűn Teréza. - Miért pogányok? hisz nem vagyunk sem
                  bálványimádók, sem istentagadók. Ezen a szigeten még csak pénzre nyomtatott képet
                  sem találsz, amit másutt a világban imádnak. Ugye, te is imádod a kétfejű sast,
                  csak ezüstre vagy aranyra legyen nyomtatva? Nem úgy hívja-e minden ember a pénzt,
                  hogy „Krisztus”; ha elfogyott a pénz, nincs „Krisztus!”.</p>
               <p>- Isten nélkül való boszorkány, még tréfálni mersz ilyen szent dolgokkal?</p>
               <p>- Igen komolyan beszélek. Engem Istennek legnagyobb csapásai értek, a legnagyobb
                  boldogságból a legnagyobb ínségbe estem. Özvegy lettem és koldus egy napon. Nem
                  tagadtam meg az Istent; nem dobtam el magamtól, amit ő adott, az életet. Eljöttem
                  a pusztába, itt kerestem fel az Istent, és megtaláltam. Az én Istenem nem kíván
                  cifra imádságot, énekszót, áldozatot, templomot harangokkal; csupán rendeleteiben
                  megnyugvó szívet. Az én peniten­ciám nem az olvasóforgatás hanem a munka. Úgy
                  maradtam a földön, hogy semmit sem hagytak számomra az emberek, s én azért nem
                  mentem a föld alá erőszakkal, hanem csináltam a semmi földéből virányt. Minden
                  ember megcsalt, kirabolt, kinevetett; kifosztott a törvényhatóság, megloptak a jó
                  barátok, kinevettek a lelkipásztorok, és én azért nem gyűlöltem meg az embereket;
                  itt élek idegenek, bujdosók útjában, s ápolom, táplálom, gyógyítom, aki hozzám
                  folyamodik, s alszom nyitott ajtók mellett télen-nyáron; nem félek rossz
                  emberektől. Óh, uram! én nem vagyok pogány.</p>
               <p>- Jaj de sok hiábavalóságot össze tudsz darálni, te nyelves asszony. Nem kérdezem
                  én ezt tőled, hanem azt kérdezem, hogy ki az az ember, aki itt lakik a kunyhódban,
                  igazhívő-e vagy eretnek, s miért nincs megkeresztelve az a gyermek? Lehetetlen,
                  hogy ne tudnád annak az embernek a nevét.</p>
               <p>- Igen. Legyen! Nem akarok hazudni. Tudom a nevét, de egyebet semmit. Azt sem
                  mondom meg senkinek. Az ő életének is lehetnek titkai, mint voltak az enyimnek. Az
                  enyéimet elmondtam őelőtte, az övéi után nem fürkésztem soha. Nagy okai lehetnek
                  rá, hogy azokat őrizze. De én őt jószívű, becsületes embernek ismerem, s nem
                  gyanakodom benne. Emberek, jó barátok voltak, kik mindenemet elvették,
                  nemesemberek és előkelő urak, csak a kis síró gyermekemet hagyták meg nekem. Én
                  azt a kisgyermeket fölneveltem, s mikor ő volt az egyedüli kincsem, drágaságom,
                  életem világa, akkor el hagytam őt venni egy embernek, akiről nem tudok egyebet,
                  mint hogy szeret, és szerettetik. Hát nincs-e énnekem erős hitem az Istenben?</p>
               <p>- Ne papolj te énnekem minduntalan a te hitedről. Az ilyen hitért a régi időkben
                  ciherre vetették a boszorkányokat, s úgy égették meg az egész keresztyén
                  világban.</p>
               <p>- Jó szerencse, hogy ezt a szigetet a török szultán
                  fermánjánál fogva bírom.</p>
               <p>- A török szultán fermánjánál fogva? - kiálta föl elbámulva az esperes. - S ki
                  hozta neked ide helyedbe azt a fermánt?</p>
               <p>- Ez a férfi, akinek a nevét nem fogod megtudni.</p>
               <p>- De meg fogom tudni azonnal, mégpedig igen rövid úton. Beszólítom a sekrestyést
                  meg a templomszolgát, félrelöketem velük innen a nyoszolyádat veled együtt, s
                  bemegyek az ajtón; hiszen zár sincs rajta.</p>
               <p>Timár a mellékszobában minden szót hallott. A vér zúgott agyában annál a
                  gondolatnál, hogy ez a főpap eléje fog lépni, s azt fogja mondani: „Ah! ön az,
                  nagyságos Levetinczy Mihály, királyi tanácsos úr!”</p>
               <p>Az esperes kinyitotta a külső ajtót, s beszólította a két szolgálattevő markos
                  legényt.</p>
               <p>Teréza szorongatott helyzetében azt a török szövetű tarka gyapotszőnyeget vonta
                  keblére, mely ágytakarójául szolgált.</p>
               <p>- Uram! - szólt kérlelő hangon az espereshez. - Hallgass meg még egy szót, hogy
                  meg­győzzelek, mennyire erős az én hitem az Istenben, hogy nem vagyok pogány;
                  nézzed: e gyapotszőnyeg, mellyel takarózom, Brussából való. Most hozta azt egy
                  átutazó palikár, s nekem ajándékozta. Lásd, énnekem olyan nagy a hitem az
                  Istenben, hogy éjente ezzel a szőnyeggel takarózom; pedig tudva van, hogy
                  Brussában négy hét óta dühöng a keleti dögvész. Vajon közületek van-e valakinek
                  ilyen erős hite? Ki mer hozzányúlni ehhez a nyoszolyához?</p>
               <p>De már erre a kérdésre nem volt, aki válaszoljon. Arra a felfedezésre, hogy az a
                  gyapotszőnyeg Brussából való, ahol a pestis pusztít, egymás hátán rohant ki a
                  kunyhóból a három istenfélő ember, otthagyva a pokolnak és az ördögnek martalékul
                  az egész puszta szigetet és veszendő lakóit. Az elátkozott helynek egy rossz
                  hírével több akadt, ami a sokáig élni akaró embereket távol tartsa tőle.</p>
               <p>Teréza kibocsátá a mellékszobából elrejtett családját.</p>
               <p>Timár megcsókolá a kezét, s azt mondá neki: „Anyám!”</p>
               <p>Teréza halkan suttogá: „Fiam”, és mélyen a szemébe nézett. E szemek azt mondák:
                  „Ráemlékezzél arra, amit ebben az órában hallottál!”</p>
               <p>És mármost készüljünk a mi utunkra!</p>
               <p>Teréza úgy beszélt közelgő haláláról, mint egy elutazásról.</p>
               <p>„A szép október hónapban fogok elköltözni, abban a kedves időben, amit úgy hínak,
                  hogy »vénasszonyok nyara«. A bogarak is akkor mennek aludni téli álmukat, a fák is
                  akkor hullatják le leveleiket.”</p>
               <p>Kiválasztotta magának az öltönyt, amiben eltemessék, s a szemfödelet, amiben
                  eltakarják. Koporsó nem kell neki. Közelebb éri az édes anyaföld.</p>
               <p>Kivezetteté magát Timár és Noémi karjába kapaszkodva a szép sík mezőre, s
                  kiválasztotta magának a helyet, ahova eltemessék.</p>
               <p>- Ide a sík róna közepére! - monda Timárnak, s kivette kezéből az ásót, s maga
                  kihantolta előtte a négyszögű helyet. - Dódi házát már elkészítetted, most
                  készítsd el az enyimet. Aztán ne rakjatok fölém dombot, ne tegyetek oda fejfát: se
                  zöld fát, se bokrot ne ültessetek fölém. Szépen azt a helyet takarjátok be eleven
                  pázsittal újra. Legyen a többi mezővel egyenlő. Én úgy kívánom. Én nem akarom,
                  hogy mikor valakinek öröme van, belébotoljék a síromba, s elszomorodjék.”</p>
               <p>S Timár elkészítette Teréza házát.</p>
               <p>És Teréza sohasem kérdezte tőle: „De hát ki vagy te mégis? Én már rövid napok
                  múlva megválok ettől a világtól, s még nem tudom, hogy Noémit kire hagytam
                  itt.”</p>
               <p>Egy este aztán elaludt örökre.</p>
               <p>Úgy temették el, ahogy ő kívánta.</p>
               <p>Szép fehér gyolcsba takarva, ágyát ott lenn megvetve illatos diófalevelekből.</p>
               <p>És azután betakarták a helyet zöld pázsittal simára, ahogy elébb volt.</p>
               <p>Mikor másnap reggel Timár és Noémi a kis Dódit kézen fogva kimentek a mezőre, a
                  sík rónán nem látszott semmi jel. Az őszi pókfonál mint egy ezüst szemfödél vonta
                  be azt egyformán mindenütt. S az ezüst szemfödélen milliárd gyémántként ragyogott
                  a napban az őszi harmat.</p>
               <p>De az ezüstös zöld róna közepén mégis rátaláltak arra a helyre.</p>
               <p>Elöl ment Almira. Egy helyen lefeküdt, s fejét a földre letette. Ott volt a
                  hely.</p>
               <p>Timár azon gondolkozott, hogy most már ezzel a sírral őelőtte is be van zárva a
                  világ. Neki is készülni kell az útra. Vagy „ide”, vagy „oda”!</p>
               
            </div>
         </div>
         <div type="group">
            <head>ATHALIE</head>
            <div type="chapter">
               <head>A KETTÉTÖRT KARD</head>
               <p>Timár ott várta meg a szigeten, amíg a zöld mezőt belepte a dér, azután még azt
                  is, amíg lehullottak a falevelek, amíg fülemülék, rigók mind elköltöztek
                  fészkeikről.</p>
               <p>Akkor határozta el rá magát, hogy visszatérjen a világba. Az igazi világba.</p>
               <p>És Noémit itt hagyja egyedül a senki szigetén. Egyedül egy kisgyermekkel.</p>
               <p>„De visszatérek még a télen.”</p>
               <p>E szóval vált meg tőle.</p>
               <p>Noémi nem is tudta, hogy mi az a tél abban a hazában, ahol Mihály lakik. A sziget
                  körül ritkán fagy be már a Duna; délszaki enyhe tél van ott, két fok a legnagyobb
                  hideg; a borostyán, a babérfa a szabadban zöldül egésztélen.</p>
               <p>Hanem Mihálynak zord útja volt. A Duna mellékén már havazott, s egész hétbe telt,
                  míg a hófuvatos utakon Komáromig el tudott vergődni. Ott megint egy napot kellett
                  időznie Új-Szőnynél. A Duna úgy zajlott, hogy nem lehetett rajta átkelni.</p>
               <p>Hajh, egykor a kiáradt Dunán egyedül át mert hatolni egy kis csónakon! Hanem a
                  parton Noémi várt akkor. Most pedig csak Timéához siet.</p>
               <p>Hiszen őhozzá is „siet”. Amint beáll a jég a Dunán, ő a legelső, aki gyalog átmegy
                  rajta.</p>
               <p>Hiszen Timéához siet. Azért, hogy elváljék tőle.</p>
               <p>El van határozva. Nekik el kell válniok. Noémi nem maradhat többé egyedül az
                  emberlakatlan szigeten. E nőnek igazságot kell szolgáltatni hűségeért s
                  szerelmeért, átkozott volna, aki őt martalékul hagyná ott a rémek pusztájában,
                  miután testét-lelkét sajátjává tette.</p>
               <p>És azután Timéa is hadd legyen boldog.</p>
               <p>Ez a gondolat bántotta mégis nagyon. Hogy Timéa boldog legyen.</p>
               <p>Bár tudná őt gyűlölni; bár tudna ellene valami vádat felhozni, hogy úgy
                  taszíthatná el magától, mint akit megvetett, akit el tud felejteni.</p>
               <p>Kocsiját kénytelen volt Új-Szőnyön hagyni, mert szekeret még nem bocsátottak a
                  jégre; gyalog érkezett haza.</p>
               <p>Mikor házába belépett, úgy tetszett neki, mintha láttára Timéa megijedt volna.
                  Mintha keze reszketett volna, midőn azt eléje nyújtá. A hangja is reszketett,
                  midőn köszöntését fogadta. Nem nyújtá eléje fehér arcát, hogy csókolja meg.</p>
               <p>Timár azzal szobájába sietett, hogy úti köntöseit felcserélje.</p>
               <p>Ah! ha ez ijedtségnek valami oka volna!</p>
               <p>Még más jelenséget is látott Mihály, Athalie arcát.</p>
               <p>E nő szemeiben valami démoni diadal tüze ragyogott: a káröröm lidércfénye volt
                  az.</p>
               <p>Ha Athalie tudna valamit!</p>
               <p>Ebédnél ismét összejött a két nővel. Szótlanul ültek egymás mellett, egymással
                  szemben. Három egymást találgató tekintet.</p>
               <p>Ebéd végével csak annyit mondott Timéa Mihálynak:</p>
               <p>- Ön nagyon sokáig oda volt most...</p>
               <p>Timár nem akarta neki azt mondani: „még majd örökre is eltávozom tőled!”, de azt
                  gondolta.</p>
               <p>Ügyvédével akart elébb tanácskozni, hogy miként kezdhessen válópert neje ellen.
                  Semmi indokot nem bírt rá fölfedezni.</p>
               <p>Marad egyedül „az engesztelhetlen gyűlölet”.</p>
               <p>Csakhogy ebbe mind a két félnek bele kell egyezni: akár igaz, akár nem.</p>
               <p>De vajon fog-e a nő is beleegyezni? Minden őtőle függ.</p>
               <p>Timár egész délután ez eszmével tépelődött. Meghagyta cselédeinek, hogy mindenki
                  előtt tartsák titokban hazaérkeztét, ma nem akar senkivel semmiről értekezni.</p>
               <p>Estefelé mégis rányitotta valaki az ajtót.</p>
               <p>Bosszús arccal tekintett oda, s már fogta a kilincset, hogy akárki jön, azt még az
                  ajtóból elutasítja; hanem aztán megdöbbenve hátrált vissza: Athalie állt
                  előtte.</p>
               <p>Ugyanaz a kárörvendő villogás szemeiben, az a diadalmas gúnymosoly ajkain.</p>
               <p>Megdöbbenve húzódott hátra Mihály e megigéző tekintet elől.</p>
               <p>- Mit akar ön, Athalie? - kérdé tőle zavarodottan.</p>
               <p>- Hm, Levetinczy úr. Mit gondol ön, mit akarok?</p>
               <p>- Azt nem tudhatom.</p>
               <p>- Én pedig tudom, hogy ön mit akar.</p>
               <p>- Én?</p>
               <p>- Nem akar ön tőlem valamit megtudni?</p>
               <p>- Mit? - suttogá hevesen Mihály, betéve az ajtót s kerekre felnyílt szemekkel
                  tekintve Athalie arcába.</p>
               <p>- Hogy mit akar ön tőlem megtudni, Levetinczy úr? - szólt folyvást mosolyogva a
                  szép hölgy. - Ugyan nehéz kitalálni. Hány éve már annak, hogy az ön házánál
                  vagyok?</p>
               <p>- Az én házamnál?</p>
               <p>- No igen. Amióta ez a ház az öné. Hat esztendeje annak. Minden évben láttam önt
                  hazatérni. Minden évben más kifejezést láttam az arcán. Az első évben a kínzó
                  féltést, azután a könnyelmű jókedvet, majd meg a tettetett nyugalmat: egyszer
                  éppen a bárgyú filiszteri elfoglaltságot! - mindez tanulmányom volt nekem. Most
                  egy éve már azt hittem, hogy a szomorújátéknak vége. S ez engem megijesztett. Ön
                  úgy tudott maga elé nézni, mint aki a sírja fenekére néz le folyvást. S ön
                  tudhatja jól, hogy senki a kerek földön nem imádkozik oly igazán az ön életéért,
                  mint én!</p>
               <p>Mihály összeráncolta e szóra a homlokát, s Athalie talán olvasni tudott e
                  homlokredőkből.</p>
               <p>- Nem! - ismétlé szenvedélyesen. - Mert ha van a világon valaki,
                  aki önt szereti, az nem kívánhatja úgy, hogy ön sokáig
                  éljen, miként én. Most ismét azt a tekintetet látom önnek az arcán, amit a legelső
                  évben. Ez az igazi. Szeretne ön tőlem valamit megtudni Timéa felől, ugye?</p>
               <p>- Tud ön valamit? - kérdé hevesen Timár, hátát szobája ajtajának vetve, mintha
                  foglyul akarná tartani Athalie-t.</p>
               <p>Athalie gúnyosan nevetett. Hiszen Mihály volt az ő foglya.</p>
               <p>- Sokat. Mindent - felelt rá.</p>
               <p>- Mindent?</p>
               <p>- Igen. Eleget arra, hogy elkárhozzunk mind a hárman; én is, ő is, ön is!</p>
               <p>Mihály ereiben forrni kezdett a vér.</p>
               <p>- Elmondhat ön nekem mindent?</p>
               <p>- Hiszen azért jöttem ide. Hanem hallgasson ön mindent végig nyugodtan, mint ahogy
                  én nyugodtan fogok önnek elmondani oly dolgokat, amiknek végiggondolása is őrültté
                  tesz, ha meg nem fog ölni.</p>
               <p>- Kérem önt. Csak egy szót előbb - Timéa hűtlen-e?</p>
               <p>- Az.</p>
               <p>- Ah!</p>
               <p>- Még egyszer mondom: az! S ön meg fog győződni felőle bizonnyal.</p>
               <p>Timár szívében egy nemesebb érzés tiltakozott e gyanú ellen.</p>
               <p>- De kisasszony, gondolja ön meg jól, amit kimond.</p>
               <p>- Csak tényeket fogok önnek elmondani, s ha azután látni akar ön, látni fog saját
                  szemeivel, s azután civakodhatik majd a saját öt érzékeivel, hogy minek
                  rágalmazzák az oltári szentképet.</p>
               <p>- Hallgatok, de nem hiszek.</p>
               <p>- S én mégis beszélni fogok. Az ön szentképe mégiscsak leszállt végre az
                  oltárrámából a földre, hogy meghallgasson egy városi mendemondát, mely azt
                  kürtölé, hogy a délceg őrnagy párbajt vívott őmiatta egy idegen katonatiszttel:
                  azt kegyetlenül megsebesítette, a kardja is kettétörött ellenfele fején. A
                  szentkép meghallgatta ezt a mesét. Zófi asszony maga mondta el azt neki, s a
                  szentkép szemei könnyeztek a hír hallatára. Eh, mit? Hisz ön eretnek, aki nem
                  hiszen a könnyező szentképekben. Hanem ez már mégis igaz, és Zófi asszony másnap
                  elmondta ezt a délceg őrnagynak. Zófi asszony szereti a hírhordást, a hízelkedést,
                  a cselszövést, Zófi asszonynak kedves mulatság a titkon szerető szíveket
                  összehozni, békés családtagokat meg összeveszíteni, valakinek úgy szerezni örömet,
                  hogy abból másnak nagy keserűsége legyen; másnak a titkaiba beleásni magát, s
                  azután kínozni őt bizalmasságával. Zófi asszony az én anyám.</p>
               <p>Athalie megtörülte az ajkát a szó után: „anyám”, mintha valami keserűséget törülne
                  le onnan.</p>
               <p>- A besúgott könnyeknek az lett a következése, hogy Zófi asszony egy skatulyát
                  hozott az őrnagytól a szentképnek, és egy levelet.</p>
               <p>- Mi volt a dobozban?</p>
               <p>- Hogy mi volt a dobozban, az nem olyan érdekes önre nézve, mint hogy mi lehetett
                  a levél­ben. A dobozban volt annak az eltört kardnak a féldarabja a markolattal
                  együtt, mellyel az őrnagy vívott. Ez egy emlék.</p>
               <p>- Jó - monda Mihály, nyugalmat erőtetve. - Ebben semmi rossz nincs.</p>
               <p>- Nincs. De a levél?</p>
               <p>- Olvasta ön azt?</p>
               <p>- Nem. De tudom, mi volt benne.</p>
               <p>- Hogy tudja ön?</p>
               <p>- Mert a szent alak válaszolt reá; s levelét megint Zófi asszony vitte el.</p>
               <p>- Az a válasz lehetett visszautasítás is.</p>
               <p>- De nem volt visszautasítás. Zófi asszony nekem mindent elmond - mert tudja jól,
                  hogy azzal, amit nekem elmond, nekem pokolbeli kínokat okoz. Aztán ő nekem nem
                  cselédem, csak anyám. Szolgálni a szent asszonynak tartozik; nekem pedig,
                  cselédtársának, elmondani, hogy mi rosszat mível az asszonya. A cselédszobában
                  nincs anya és leány, csak szolgálók vannak, egymásra irigykedők, asszonyukat
                  elárulók. Nem szégyenli ön még magát, uram, hogy velem itt suttog?</p>
               <p>- Szóljon tovább!</p>
               <p>- Igen. Tovább, mert hiszen még vége nincs a történetnek. A küldött levél nem volt
                  sem illatos, sem rózsaszínű, itt lett az megírva önnek a saját íróasztalán, saját
                  pecsétjével lezárva; s tartalma az is lehetett, hogy a kérdező örökre
                  elutasíttatik. De nem az volt.</p>
               <p>- Ki tudhatja azt?</p>
               <p>- Zófi asszony és én. S ön lesz mindjárt a harmadik. Ahogy ön ma véletlenül
                  megérkezett... Ejh, de hogy is jöhetett ily alkalmatlan időben? Körös-körül a
                  Dunának minden ága zajlik; jég tolul jég hátára; élő teremtés nem mer egyik
                  partról a másikra menni. Az ember azt hihetné, hogy egy ilyen napon olyan biztosan
                  el van zárolva a város, hogy abba még egy nyughatatlan férj sem képes behatolni,
                  aki egyszer kívül rekedt. Hogy tudott ön éppen ma általjönni?</p>
               <p>- Ne kínozzon, Athalie!</p>
               <p>- Nem vette ön észre a megdöbbenést a szentkép arcán, mikor őt meglepte? Nem
                  érezte, hogy reszkettek a kezei az ön kezeiben? Ön nagyon rossz időben talált
                  érkezni. Zófi asszony megint elvándorolt a délceg őrnagyhoz ezzel a rövid
                  üzenettel: „ma nem lehet!”.</p>
               <p>Timár arcát a harag és ijedtség rossz indulatai torzíták el e szóknál.</p>
               <p>Azután csüggedten rogyott karszékébe, s azt mondá: „nem hiszek önnek”.</p>
               <p>- Nem is kívánom - szólt vállvonva Athalie. - De adok önnek egy rossz tanácsot,
                  hogy hihessen majd saját szemeinek. Ma nem lehet, mert ön hazaérkezett. De ami ma
                  nem lehet, az lehetne holnap, ha ön eltávoznék. Ön minden évben le szokott
                  rándulni télen a Balatonra, mikor a tó befagy, s a jég alatti halászat
                  megkezdődik. Az érdekes sport. Ön holnap azt mondhatná: „amíg a hideg tart,
                  elutazom Füredre, megnézem, mit csinálnak a fogasaim?” s azután bezárkóznék Rác
                  utcai házába, és ott várna csendesen, mindaddig, míg valaki megzörgetné az
                  ablakát, s azt mondaná: „már lehet!”. Akkor visszatérne ide.</p>
               <p>- Én tegyem azt? - szörnyedt fel iszonyodva Timár.</p>
               <p>Athalie megvetően nézett végig rajta.</p>
               <p>- Azt hittem, hogy ön férfi. S mikor önnek valaki azt mondja: nézd, itt fog lenni
                  ma az a másik férfi, akit feleséged szeret, akiért hozzád jéghideg, akiben meg
                  vagy alázva, akkor ön a legelső vas után fog kapni, s nem kérdezi, ki az; hanem
                  megöli elébb, ha testvére volt is! Csalódtam. Ön megrémült szavaimtól. Bocsásson
                  meg, ha rossz helyen szóltam. Nem fogom többet tenni. Kérem, ne áruljon el
                  asszonyomnak. Nem rágalmazom őt ön előtt többet. Mindig csak jót fogok felőle
                  mondani. Most is csak hazudtam. Nem igaz. Ő nem hűtlen önhöz.</p>
               <p>Athalie egyszerre oly alázatos arccal, oly könyörgő szavakkal fordult Timárhoz,
                  hogy az már kételkedni kezdett benne, s kezdte hinni, hogy amit hallott, az csak
                  mese; de alig árulta el bámuló arcával hiszékenységét, midőn Athalie a szeme közé
                  nevetett, s arcába vágta ezt a szót:</p>
               <p>- Ön gyáva!</p>
               <p>S azzal indulni készült.</p>
               <p>De Mihály utánaszökött, és megfogta a kezét.</p>
               <p>- Maradjon ön. Én megfogadom az ön tanácsát, és mindent úgy teszek, ahogy ön
                  mondja.</p>
               <p>- Akkor hallgasson rám - monda Athalie, s olyan közel simult Mihályhoz, hogy keble
                  annak vállát érte, s ajkai olyan közel voltak arcához, hogy lélegzete forróságát
                  érezheté; aki távolból leste volna őket, azt hitte volna, suttogó szerelmesek.</p>
               <p>Amit pedig Athalie suttogott Timárnak, ez volt:</p>
               <p>- Mikor Brazovics úr ezt a házat építette, akkor ez a szoba, mely most Timéáé,
                  volt a vendégek szobája. Kik voltak Brazovics úr szokott vendégei? Üzértársak,
                  ügyfelek, alkuvó kereskedők és termelők. Annak a szobának a lépcső felőli falában
                  egy üreg van, ahol a csigalépcső fala gömbölyűen hajlik, a belső fal pedig
                  szögletet képez. Ebbe az üregbe a folyosó felől lehet bejutni. Egy faliszekrény
                  van ott, melyben régi, megcsorbult edények állanak, ritkán van az nyitva. De ha
                  mindig tárva állana is, akkor sem jutna eszébe senkinek, hogy a szekrény polcai
                  alá illesztett csavarokat sorba próbálgassa. A harmadik polc középső csavarja
                  pedig kijár. Még ha azt kihúzza is valaki, nem tud meg belőle semmit. Egyszerű
                  szeg az, semmi más. Hanem aki birtokában van egy sajátszerű kulcsnak, mely e szeg
                  helyébe illeszthető, annak a kulcs fejét meg kell nyomni, s akkor abból egy toll
                  kiugrik; a kulcsnak egy fordítására aztán az egész szekrény nesztelenül
                  félretolható lesz. Onnan abba a rejtekbe lehet jutni, mely világosságot és levegőt
                  a háztetőn kijáró kürtőn keresztül kap. Ez a falban járó üreg egész addig a
                  szobáig vezet, mely most Timéa belső szobája, s melyben azelőtt Brazovics úr
                  vendégei voltak elszállásolva. E rejtett folyosó egy ajtóüregen végződik. Belül
                  azt egy kép takarja, gyöngyház mozaik. Szent Györgyöt ábrázolja a sárkánnyal. Úgy
                  látszik, mintha fogadalmi kép volna, a falba illesztve. Ön sokszor el akarta
                  távolíttatni onnan azt a képet, de Timéa nem engedte, s ott maradt. Ennek a képnek
                  egyik mozaikdarabja félrefordítható, s akkor a támadt résen keresztül mindent
                  lehet látni és hallani, ami a szobában történik, amit ott beszélnek.</p>
               <p>- Mire való volt e rejtek az ön atyjának?</p>
               <p>- Úgy hiszem, ez üzletéhez tartozott. Neki sok dolga volt ügyfelekkel,
                  versenytársakkal, hivatalos ügyvezetőkkel. Jó konyhát tartott és jó borokat. Mikor
                  aztán vendégeit jó kedvbe hozta, magukra hagyta őket; nesztelenül ide került e
                  titkos lesbe, s kihallgatta, hogy mit beszélnek azok egymás között. Ezen az úton
                  igen egyszerűn és biztosan megtudta mindig, a termelők mit határoztak egymás
                  között utolsó árnak, a versenyzők mit tartanak maguk részéről legmagasabb
                  ajánlatnak? Az élelmezési kormánybiztosok, a várerődítés vezetői minő vállalatokat
                  terveznek? A borozó emberek nyelve eljár, s azt nem tudhatták, hogy titkaikat az
                  érdekelt fél olyan közelről hallhatja. Ezen az úton Brazovics úr sok, üzletéhez
                  szükséges adat birtokába jutott, s azoknak tudta hasznát venni. Egyszer ő maga
                  nagyon elgyöngült az asztal áldásai alatt, s akkor engemet küldött hallgatózni a
                  rejtekbe, onnan ismerem e titkot. A rejtek kulcsa most is nálam van. Íme lássa ön!
                  Ha akartam volna, mikor Brazovics úr vagyonát hivatalosan lefoglalták, szobáit
                  lezárolták, ezen a rejteken keresztül sok mindent elhordhattam volna a szobából.
                  De én kevély voltam arra, hogy lopjak!</p>
               <p>- Tehát abból a rejtekből a szobába is be lehet jutni?</p>
               <p>- A Szent György-képnek sarkai vannak; a rejtek felől, mint az ajtószárny,
                  kinyílik.</p>
               <p>- Tehát ön bármikor Timéa hálószobájába juthat ez úton? - kérdé Mihály valami
                  leküzdhetlen borzadállyal.</p>
               <p>Athalie büszkén mosolygott.</p>
               <p>- Nem volt rá szükségem soha, hogy rejtekúton lépjek be hozzá. Timéa nyitott
                  ajtóknál aluszik, s ön tudja jól, hogy én keresztüljárhatok a szobáján. S ő mélyen
                  alszik.</p>
               <p>- Adja ön ide nekem azt a kulcsot.</p>
               <p>Athalie kivette zsebéből a titkos zárószert, melynek vége olyan volt, mint egy
                  csavar, s csak a fogantyú megnyomására ugrott ki belőle a toll. Megmagyarázta
                  Timárnak, hogyan kell vele bánni.</p>
               <p>Timárnak úgy súgta valami, tán védangyala, hogy ezt a kulcsot dobja bele az
                  udvaron a mély kútba. Nem hallgatott rá; arra figyelt, amit Athalie suttogott
                  fülébe.</p>
               <p>- Ha ön holnap eltávozik hazulról, s aztán mikor a jeladást meghallja, visszajön,
                  s rejtekhelyét elfoglalja, mindent meg fog ön tudni, amit tudni akart.
                  Eljön-e?</p>
               <p>- Itt leszek.</p>
               <p>- Szokott ön magával fegyvert hordani? Pisztolyt vagy tőrbotot? Ön nem tudhatja,
                  hogy mi fog történni. A Szent György-kép jobb kézről gömbölyű fogantyú nyomására
                  nyílik fel. S mikor kinyílik, Timéa ágyát eltakarja. Ért ön engem?</p>
               <p>A hölgy szenvedélyesen szorítá meg Mihály kezét, kárhozatos dühvel tekintve
                  szemébe; s azután még valamit beszélt hozzá, de az nem volt hallható beszéd, csak
                  az ajkai mozogtak, csak a fogai verődtek össze, csak a szemei forogtak; szavak
                  voltak azok hang nélkül. Vajon mit mondhatott?</p>
               <p>Timár maga elé merengett elkábultan, mint egy álomjáró: egyszer aztán felveté a
                  fejét, hogy még valamit kérdezzen Athalie-tól.</p>
               <p>Egyedül volt, nem állt előtte senki. Csak a kezébe szorított rejtélyes kulcs
                  bizonyítá, hogy nem álmodott.</p>
               <p>Ilyen kínt még nem állt ki Timár soha, mint e hosszú idő alatt, mely a másnap
                  estétől elválasztá.</p>
               <p>Úgy tett, ahogy Athalie tanácsolá. Otthon maradt délig; ebéd után azt mondta, hogy
                  a Balatonra megy le, a halászatot, melyet bérben tartott, megtekinteni. Ahogy
                  gyalog jött át a Duna jegén, úti poggyász nélkül, úgy vissza is mehetett.
                  Utazókocsija ott várt a túlparton, azt még nem eresztették át a jégen; előbb a
                  szekérútnak el kell készülni.</p>
               <p>Szóba sem állt ügynökeivel; bele sem tekintett üzleti könyveibe. Pénztárából
                  kivett egy csomó bankjegyet találomra, azt tárcájába tette, s azzal szökött
                  hazulról.</p>
               <p>Még mikor a lépcsőn lejött, a postakihordó elfogta az úton. Levelet hozott neki,
                  melynek vevényét alá kellett írnia. Annak a kedveért sem tért vissza a szobájába.
                  Mindig hordott a zsebében egy mesterséges szerkezetű tollat, melynek szára
                  egyúttal tintatartó is volt; azt elővette, a recepissét a postás hátára tette, s
                  úgy írta alá a nevét.</p>
               <p>Aztán megnézte a levelet. Tengerentúlról jött az, rio-janeirói ügynöke küldé. Fel
                  sem bontotta, eltette a zsebébe olvasatlanul. Mit gondolt ő most az egész világ
                  lisztkereskedésével!</p>
               <p>Rác utcai házában is volt egy külön szoba fenntartva a számára, melyet, amint a
                  hideg napok beálltak, folytonosan fűtve tartottak. Ebbe a szobába külön, elzárt
                  folyosóról volt a bejárás, s azt több üres szoba választotta el az üzleti irodának
                  és hivatalnoki termeknek használt többi lakosztálytól.</p>
               <p>Timár észrevétlenül jutott el az utcai szobába, s aztán leült az ablak elé, és
                  várakozott.</p>
               <p>A hideg téli szél, mely odakünn végigsüvöltött, cifra jégvirágokat rajzolt az
                  üvegtáblákra, se ki, se be nem lehetett rajtuk látni.</p>
               <p>Előtte volt tehát, amit keresett, Timéa hűtlenségének bizonyítványa. Rég kívánta
                  azt. Hogy lelkét megnyugtassa, hogy elmondhassa: most már kölcsönösen vétettünk
                  egymás ellen, most már nem tartozunk egymásnak semmivel! Hogy meg tudja vetni,
                  utálni, gyűlölni azt a nőt, kinek eddig a tisztelet homágiumával kellett adóznia,
                  mint ahogy adózik a jobbágy az uralkodójának. Most már elűzheti őt e trónról,
                  amelyről egy nő csak egyszer szállhat le. És azután, ha ily erős indoknál fogva
                  elvált tőle, akkor magához emelheti Noémit, megadhatja neki azt a rangot, mely őt
                  megilleti: boldog nővé, asszonnyá teheti őt, ahogy érdemes rá.</p>
               <p>És mégis - és mégis úgy kínozta ez a gondolat!</p>
               <p>Ha kiszínezte képzeletében az első, tanútalan találkozást e nő és a férfi között,
                  vérének minden salakja felszínre került, s elhomályosította lelke világát.</p>
               <p>A szégyen, a bosszúvágy, az irigység pokolbeli szomja epeszté.</p>
               <p>A gyalázatot, a megcsalatást nehéz tűrni még a hasznáért is.</p>
               <p>Most kezdte érezni, hogy Timéa milyen nagy kincs. E kincsről önkényt lemondani,
                  azt visszaajándékozni önmagának, ehhez volt kedve; de ellopatni hagyni! ez
                  fellázítá.</p>
               <p>Mit fog tenni, azon tusakodott.</p>
               <p>Ha Athalie mérge szívéig hatott volna, akkor annál a gondolatnál állapodnék meg,
                  hogy gyilokkal kezében, orozva lépjen ki a szentkép mögül, s a hűtlen nőt a
                  legforróbb csók közepett gyilkolja le kedvese karjai közt. Athalie-nak Timéa vére
                  kell.</p>
               <p>Hanem aztán a sértett férfi bosszúja mást beszél. Annak férfivér kell. Nem orozva,
                  hanem szemtől szembe kiontott vér. Kard mind a kettő kezében, s aztán életre és
                  halálra!</p>
               <p>Mikor pedig a nyugodtan számító ember, a hidegvérű bölcs kerül felül, az azt
                  mondja: „Minek volna itt bármi vérontás? Neked nem a bosszúra van szükséged, hanem
                  botrányra. Előrohansz a rejtekből, összekiáltod cselédeidet, kiűzöd a házból a
                  házasságtörő asszonyt csábítójával együtt. Ez az okos ember eljárása. Nem vagy te
                  katona, aki karddal egyenlítse ki sérelmeit. Ott a bíró, ott a törvény!”</p>
               <p>Hanem azért mégsem tagadhatta meg magától, hogy azt a tőrbotot meg azt a
                  zsebpisztolyt, amit Athalie ajánlott, készen ne tartsa az asztalán. Ki tudja, mire
                  kerülhet a dolog? A pillanat hevélye határozza majd el azt, melyik kerül felül; az
                  orgyilkos bosszúálló-e, vagy a büszke férj, vagy a bölcs üzér, ki a „soll”
                  rubrikába hidegvérrel jegyzi be a botrányos gyalázatot, ha a „haben” rovatába
                  annak megfelelő nyereséget róhat?</p>
               <p>Eközben beesteledett.</p>
               <p>A sötét utcák lámpái megszaporodtak már. Levetinczy úr saját költségén tartotta
                  fenn utcájában a világosságot. A jövő-menők árnyékai rajzolódtak futólag a jeges
                  ablakon.</p>
               <p>Egyszer egy ilyen árnyék megállt az ablak előtt, s halk kopogtatás hangzott az
                  ablaktáblán.</p>
               <p>Timárnak úgy tetszék, mintha a jégvirágok, amik a zörgetésre megrázkódnak, a
                  tündérerdő zengő fái volnának, amik azt mondják: „ne menj!”</p>
               <p>Gondolkozott. A kopogtatás ismétlődött. „Megyek”, suttogá az ablak felé, s
                  pisztolyát és tőrbotját magához véve, kiosont a házból.</p>
               <p>Csak egy futamodás a másik házig, amelyben fény és gazdagság van felhalmozva, s
                  annak közepette a szép, halavány asszony.</p>
               <p>Az egész úton nem talált szembe senkit. Üres volt már az utca.</p>
               <p>De egy sötét árnyat vett néha észre, mintha előtte futna, el-eltűnve a
                  félhomályban, s végre az utcaszegletnél besuhanva. Azt követte.</p>
               <p>Nyitva talált maga előtt minden ajtót. Valami segítő kéz kinyitogatott előtte
                  utcaajtót, lépcsőrácsot, még a falszekrény szőnyegajtóját is.</p>
               <p>Legkisebb nesz nélkül jöhetett be.</p>
               <p>Megtalálta a kihúzható csavart a polc alatt, helyébe tolta a kulcsot, a rejtélyes
                  ajtó felnyílt előtte, becsukódott mögötte. Timár ott volt a rejtett üregben. Kém a
                  saját házában.</p>
               <p>Tehát még „kém” is!</p>
               <p>Micsoda alacsonyság van még, amit el nem követett?</p>
               <p>És mindezt azért, „mert a szegény ember komisz ember, a gazdag ember pedig oly
                  dicső ember”. Itt volt a dicsősége.</p>
               <p>Jó, hogy föld alatti sötétség van ezen a helyen.</p>
               <p>Botorkázva, tapogatózva haladt fal mentében, míg egy helyre talált, ahol vékony
                  világosság szűrődött valahonnan keresztül. Ott volt a Szent György-kép. A
                  lámpafény rémlett át a szobából a mozaik üvegragasztékain.</p>
               <p>Megtalálta a félretolható kagylókockát; annak a helyén egy vékony üveglemez
                  maradt.</p>
               <p>Betekintett a szobába.</p>
               <p>A tejüveggel födött lámpa az asztalon állt; Timéa a szobájában járt alá s fel.</p>
               <p>Fehér, hímzett öltöny hullámzott alá termetéről, kezei összekulcsolva csüggtek alá
                  ölébe.</p>
               <p>A folyosó felőli ajtó nyílt, Zófi asszony lépett be rajta. Valamit súgott
                  Timéának.</p>
               <p>De Timár még ezt a súgást is maghallá. Az a fülke ott a szögletben olyan volt,
                  mint „Dionysius kőfüle” minden hangot fölfogott.</p>
               <p>- Jöhet-e már? - kérdezé Zófi asszony.</p>
               <p>- Várok rá - monda Timéa.</p>
               <p>Azután Zófi asszony elment.</p>
               <p>Timéa pedig kihúzott szekrényéből egy fiókot, s abból egy dobozt vett elő.</p>
               <p>Odalépett vele a lámpa elé. Úgy állt Timárral szemközt, hogy a lámpa teljes fényét
                  arcára vetette; a lesben ülő minden változását megfigyelhette e vonásoknak.</p>
               <p>Timéa felnyitotta a dobozt. Mi volt abban? Egy kardmarkolat, az eltört
                  pengével.</p>
               <p>Az első tekintetre összerázkódott a nő, szemöldei összehúzódása az iszonyt fejezte
                  ki. Azután lassan kiderült az arca, s ismét olyan lett az, összeérő két vékony,
                  fekete szemöldével, mint egy szentkép, fekete glóriával homloka körül.</p>
               <p>Majd édes gyöngédség derengett át méla vonásain, felvette a dobozt, s olyan közel
                  emelte ajkaihoz a kardot, hogy Timár rettegni kezdett: most mindjárt
                  megcsókolja!</p>
               <p>Az a kard is vetélytársa volt már.</p>
               <p>S mentül tovább nézte a tört kardot Timéa, szemei annál élénkebb ragyogásra
                  nyíltak; egyszer aztán annyira vitte a bátorságot, hogy meg merte fogni e kard
                  markolatát, kivette a tört fegyvert a dobozból, s férfi módjára próbált vele a
                  levegőben védni, vágni... Ah! ha tudta volna, hogy valaki van itt a közelben,
                  akinek halálkínokat kell szenvednie minden ily vágás után!</p>
               <p>Most kopogtattak az ajtón, Timéa ijedten helyezé vissza a tört kardot a dobozba, s
                  azután tétovázva rebegé: „szabad!”. De elébb öltönye hosszú ujjfodrait, mik fel
                  voltak csúszva, végigsimítá keze csuklójáig.</p>
               <p>Ő jött be. Az őrnagy.</p>
               <p>Délceg férfi volt. Szép, daliás arc.</p>
               <p>Timéa nem ment eléje, még mindig a lámpa előtt állt. Timár őreá figyelt.</p>
               <p>Pokol! Mit kellett látnia?</p>
               <p>Amint az őrnagy belépett a szobába, Timéa arca mélyen elpirult.
               </p>
               <p>Igen, az alabástromszobor tudott hajnalfényt ragyogni, a szentkép arca megmozdult,
                  és a szűzfehérség rózsákkal párosult.</p>
               <p>A fehér arc megtalálta azt, aki előtt lángba boruljon.</p>
               <p>Kell-e még több bizonyság is, kellenek-e még szavak is ezentúl?</p>
               <p>Timár közel volt hozzá, hogy kirúgja maga elől a szentképet, s mint a felül került
                  sárkány, aki legázolta Szent György angyalt, odarohanjon közéjük, mielőtt Timéának
                  az ajkai is mondhatták volna azt, amit az arca elárult...</p>
               <p>De nem. Talán csak álom volt, amit láttál. Nézz oda ismét. Timéa arca oly fehér,
                  mint máskor. Hideg méltósággal int az őrnagynak, hogy foglaljon helyet egy széken.
                  Ő maga tőle távol ül le a pamlagra, s tekintete oly szigorú, oly hideg, oly
                  tiszteletparancsoló.</p>
               <p>Az őrnagy egyik kezében tartá aranypaszomántos csákóját, a másikban arany
                  fegyverbojtos kardját, s feszesen ült, mintha tábornoka előtt volna.</p>
               <p>Sokáig hallgatva néztek egymásra. Szorongó érzésekkel küzdött nő és férfi.</p>
               <p>Timéa szólalt meg elébb:</p>
               <p>- Uram! Ön egy rejtélyes levelet küldött nekem, még megdöbbentőbb ajándék
                  kíséretében. Ez ajándék egy kettétört kard.</p>
               <p>Timéa ezzel levevé a dobozról a födélt, s kivette abból az odarejtette
                  levelét.</p>
               <p>- Önnek a levele így szól: „Asszonyom! Én ma egy emberrel párbajt vívtam, s csak
                  kardom kettétörésén múlt, hogy ezt meg nem öltem. E párbajnak oly rejtélyes
                  körülményei vannak, melyek egyenesen önt, és még inkább önnek a
                     férjét érdeklik. Engedjen ön nekem néhány percnyi találkozást, hogy önnek
                  mindent elmondhassak, amit önnek tudnia szükséges.” E levélben kétszer is alá van
                  húzva „önnek a férjét”. Ez volt az az ok, uram, mely
                  engemet rábírt arra, hogy önnek alkalmat adjak vélem beszélhetni. Szóljon ön; mi
                  összefüggése van az ön párbajának Levetinczy úr személyes ügyével? Hallgatni fogok
                  önre, amíg Levetinczy úrról beszél: amint másra tér át, eltávozom.</p>
               <p>Az őrnagy meghajtá magát gondolatteljes komolysággal.</p>
               <p>- Tehát ott kezdem, asszonyom, hogy nehány nap óta jár itt a városban egy
                  ismeretlen ember, aki tengerésztiszti egyenruhát visel, s egyenruhája előjogánál
                  fogva mindenüvé bejáratos, ahol katonatisztek vannak. Úgy látszik, hogy nagy
                  világfi s mulatságos társalgó. Hogy ki ez ember, azt közelebbről nem tudom, mert
                  kémkedni nem szokásom. Nem tűnt fel önnek is ez ember, asszonyom? Láthatta őt
                  nehányszor a színházban, zöld egyenruha, arany és vörös hajtókával.</p>
               <p>- Láttam.</p>
               <p>- S nem emlékszik rá, hogy valaha azelőtt látta volna valahol?</p>
               <p>- Nem figyeltem az arcára.</p>
               <p>- Igaz, hisz ön nem néz idegen férfi arcába soha.</p>
               <p>- Tovább, uram. Rólam ne beszéljünk.</p>
               <p>- Ez az ember együtt szokott mulatni velünk már hetek óta. Pénze, úgy látszott,
                  hogy volt elég. Ittlétének indokát elmondta mindenkinek. Levetinczy úrra vár.
                  Hozzá van küldetése, személyesen elintézendő igen fontos ügy. A dolog kezdett
                  előttünk lassankint unalmassá válni. Az ember mindennap tudakozódott Levetinczy úr
                  felől, s hozzá a legtitkolózóbb pofákat vágta, míg utóbb mindenki arra a gyanúra
                  kezdett jönni, hogy ez egy kalandor. Egy este sarokba szorítottuk ezt az embert.
                  Meg kellett tudnunk, hogy egy ember, aki társaságunkba jár, mi járatban van itt.
                  Én vettem őt kérdőre. Ismét a szokott mondatával állt elő, hogy őneki Levetinczy
                  úrral vannak elintézendő ügyei. - Miért nem fordul azokkal Levetinczy úr
                  ügy­vezetőjéhez? - Mert azok nagyon kényes természetű ügyek, miket csak
                  személyesen lehet elintézni. - Erre a válaszra én arra szántam magamat, hogy
                  egészen kíméletlenül fogok az emberemmel bánni. - Hallja ön, mondám neki, én nem
                  hiszem, és itt mi valamennyien kétkedünk benne méltán, hogy Levetinczy úrnak önnel
                  bármi személyes ügyei lehetnének, amik kényes természetűek. Hogy ön kicsoda, azt
                  nem tudjuk; hanem az bizonyos, hogy Levetinczy úr egy derék, jellemteljes ember,
                  akinek vagyona, jó híre, esze, világi állása elismert nagyság mind. Aki azonfelül
                  mint családfő feddhetlen életet él, mint honpolgár fejedelméhez hűséges; akinek
                  tehát semmi oka sem lehet titokteljes összeköttetésekre olyan emberekkel, aminőnek
                  ön látszik.</p>
               <p>Ezen szavak alatt Timéa lassan felkelt helyéről, odalépett az őrnagyhoz, és kezét
                  nyújtá neki:</p>
               <p>- Köszönöm!</p>
               <p>És Timár újra látta a fehér arcon fellobogni amaz ismeretlen rózsapírt, és most
                  már tartósan ott maradt az. A nő úgy hevült annál a gondolatnál, hogy íme a férfi,
                  kit szíve imád, úgy védi azt a másik férfit, ki neki esküdt férje, ki szíveik
                  között áll.</p>
               <p>Az őrnagy folytatá, ki hogy Timéa arcát ne sértse tekintetével, valami más tárgyat
                  keresett ki a szobában, melyre szemeit függessze, ahogy szoktak egy álló pontot
                  kiválasztani azok, kik egy indulatfeszítő elbeszélésbe vannak elmélyedve. Ez a
                  tárgy éppen a Szent György képen levő sárkány feje volt. E sárkányfő szeme volt a
                  les, melyen keresztül Timár a szobába kémlelt, s aztán úgy tetszék neki, mintha az
                  az ember minden szót egyenesen őhozzá intézne.</p>
               <p>Pedig hiszen ott sötét volt, ahol állt, oda nem láthatott senki.</p>
               <p>- Ekkor egészen átváltozott annak az embernek az arca, mint mikor az ember egy
                  hunyászkodó ebnek hirtelen a farkára tapos. „Mit? - kiálta fel mindnyájunk
                  hallatára -, hát önök azt hiszik Levetinczyről, hogy az egy gazdag ember, hogy
                  híre nagy, esze csodálatos, hogy boldog családapa, hogy hű alattvaló? No hát én
                  megmutatom önöknek, hogy ez az ember, ez a Levetinczy, harmadnapra, amikor én
                  rátalálok, szökni fog innen, szökni fog a házától, a szép feleségétől, szökni az
                  országától, szökni fog Európából, és soha hírét nem fogják hallani többet!”</p>
               <p>Timéa keze akaratlanul a törött kard markolatára tévedt.</p>
               <p>- Én válasz helyett azt az embert pofon ütöttem.</p>
               <p>Timár félrekapta a fejét a leslyuktól; azt hitte, az ő arca kapja meg az
                  ütést.</p>
               <p>- Mindjárt láttam, hogy ez az ember megbánta, amit beszélt, s szeretett volna a
                  pofon következménye elől akárhova elmenekülni; de nem bocsátottam. Elálltam az
                  útját. - Ön katona, kard van az oldalán, tudja, hogy mit szokás egy ilyen
                  találkozás után kezdeni. Odafenn a vendéglőben a tágas táncterem, meggyújtatjuk a
                  gyertyákat, s aztán választ ön magának közülünk két segédet, én is kettőt, s
                  elvégezzük a dolgunkat. - Egy percnyi haladékot sem engedtünk neki. A párbaj
                  megkezdődött. Az ember úgy vívott, mint egy pirata egypárszor el akarta kapni a
                  kardomat a bal kezével, akkor aztán megharagudtam, s olyat vágtam a fejére, hogy
                  összerogyott. Szerencséjére a kardom lapjára fordult csapás közben, s ez okozta,
                  hogy eltörött. Másnap, mint orvosunktól megtudtam, az ember elhagyta a várost;
                  sebe nem lehetett veszélyes.</p>
               <p>Timéa ismét fölvette a törött kardot, s megnézte annak lapjait; azután visszatette
                  azt az asztalra, s némán nyújtá kezét az őrnagynak.</p>
               <p>Az őrnagy gyöngéden fogta két kezébe, s ajkához emelte azt; alig volt észrevehető,
                  hogy megcsókolta. Timéa nem vonta vissza kezét.</p>
               <p>- Köszönöm! - suttogá halkan az őrnagy. Timár talán nem is hallá a szót
                  rejtekodújában, de a nedves szemek is ugyanazt mondák: „köszönöm!”.</p>
               <p>Azután hosszú percei következtek a hallgatásnak. Timéa visszaült kerevetére, s
                  fejét tenyerébe hajtá.</p>
               <p>Az őrnagy megszólalt:</p>
               <p>- De én nem azért kértem öntől e találkozást, asszonyom, hogy itt ön előtt
                  eldicsekedjem egy hőstettel, mely önre nézve kellemetlen, rám nézve pedig csak
                  baráti kötelesség; nem is azért, hogy jutalmamat kérjem, amit ön oly jó volt nekem
                  egy kézszorításban megadni. Ez sok volt, ez nekem igen nagy jutalom. De nem azért
                  kerestem ily szokatlan módon, ezzel a törött kard küldésével, ami határos a
                  nevetségessel, az önnel való beszélhetést, hanem egy igen komoly kérdés miatt.
                  Asszonyom! Lehető-e, hogy abban, amit amaz ember mondott, valami igaz legyen?</p>
               <p>Timéa mint egy villanyütésre rezzent fel erre a szóra. És azt a villanyütést
                  megérezte Timár is, őbenne is összerándult minden ideg erre a kérdésre.</p>
               <p>- Mit gondol ön, uram? - szólt Timéa indulatosan.</p>
               <p>- Kimondtam, és feleletet akarok rá öntől nyerni, asszonyom! - szólt az őrnagy,
                  felállva helyéből. - Ha ez az ember egyben hazudott, úgy mindenben hazudott; de ha
                  egy igaz lehet szavaiból, akkor minden igaz lehet. Ezért jöttem önhöz. Őszintén,
                  egyenesen, nyílt arccal intézem önhöz a kérdést, lehető-e az, hogy csak egy igaz
                  szó is volt ebben a rágalomban? Nem mondtam el mindent, amit az az ember
                  Levetinczyre szórt, minden cím benne volt abban, ami férfira nézve sértő. Van
                  ezekben valami lehetőség? Hogy Timár élete azt a rettenetes fordulatot vehesse,
                  amelyet e szerencsétlen ház egykori tulajdonosa halálával előzött meg? Mert ha az
                  lehető, akkor nem tarthat vissza semmi tekintet, hogy az Isten irgalmára ne kérjem
                  önt, siessen az összeomló ház alul menekülni, asszonyom! Hisz én nem engedhetem
                  azt, hogy ön megsemmisüljön, én nem nézhetem azt hidegvérrel, hogy önt magával
                  ragadja együtt az örvénybe valaki!</p>
               <p>A forró szavak Timéa keblét is áthevíték. Timár sóváran leste a nő lelki
                  küzdelmét. Timéa győztes maradt. Összeszedte lelkierejét, s nyugalommal
                  felelt:</p>
               <p>- Ne legyen önnek aggodalma, uram! Én biztosíthatom önt róla, hogy az az ember,
                  akárki volt, akárhonnan jött, hazudott, és rágalmainak semmi alapja nincs.
                  Levetinczy úrnak vagyoni állását én alaposan ismerem, mert távollétében magam
                  vezetem ügyeit, s minden iránt teljes felvilágosítással bírok. Vagyona rendben
                  van; amit kockáztat belőle, az, ha mind elveszne is bármi véletlen baleset miatt,
                  az házának egy oszlopát sem döntené ki. Azt is nyugodt lélekkel mondhatom önnek,
                  hogy Levetinczy úr vagyona között nincs egy fillér, mely igaz úton ne lett volna
                  szerezve; senki vagyonát el nem vette soha, hogy valakinek szemrehányásától
                  rettegni legyen kénytelen valaha, hogy valami szerzeményének eredetét titkolni
                  legyen kénytelen Isten és emberek előtt. Levetinczy úr gazdag ember, ki
                  gazdagságáért nem tartozik pirulni...</p>
               <p>Ah! mint égett Timárnak az arca ott a sötétben!</p>
               <p>Az őrnagy felsóhajtott.</p>
               <p>- Ön mindenről meggyőzött engem, asszonyom. Ezt hittem is. Amaz ismeretlen ember
                  minden szava rágalom volt, mellyel Timárt mint üzlet emberét vádolá. De ő olyan
                  szókat is ejtett ki, melyek önnek férjét mint családfőt gyanúsíták. Egy szót
                  engedjen ön kérdenem: boldog ön?</p>
               <p>Timéa mondhatlan fájdalommal tekinte rá, s tekintetében e válasz szólt: „Látsz, és
                  mégis kérdezesz?”</p>
               <p>- Kényelem, fény, gazdagság veszi önt körül - folytatá merész hangon az őrnagy -;
                  de ha való az, amit én, becsületemre mondom, nem kérdeztem soha senkitől, de amit
                  hívatlanul mondtak ki előttem, amire azt mondtam: „hazudsz”, s amiért a kimondón
                  bosszút álltam: ha való volna az, hogy ön szenved, hogy ön nem boldog, akkor nem
                  volnék férfi, ha bátorságom nem lenne önhöz így szólani: „Asszonyom, van még egy
                  ember a világon, aki éppen úgy szenved, éppen oly boldogtalan, mint ön; - dobja el
                  ön magától e szerencsétlen gazdagságot, s szüntesse meg két
                     ember szenvedését, oly szenvedést, mely egy harmadikat, ennek okozóját,
                  még a másvilágon is vádolni fogja az Isten előtt. Váljék el!”</p>
               <p>Timéa keblére szorítá kezeit, s szemeivel, mint egy kínhalálra menő mártír,
                  fájdalommal tekinte fel a magasba. Szívének minden fájdalma felébredt ebben a
                  pillanatban.</p>
               <p>Timár, midőn így látta őt, csüggedten üté homlokát öklével, s elfordítá arcát a
                  Júdás-lyuktól, melyen leskelődött.</p>
               <p>Nehány percig nem látott és nem hallott semmit.</p>
               <p>Midőn a kínzó tudvágy újra visszavonta őt a sötétbe bevilágló fénysugárhoz, s a
                  szobába áttekintett: már akkor nem látta maga előtt a mártírt; Timéa arca ismét
                  nyugodt volt.</p>
               <p>- Uram - szólt szelíd, lágy hangon az őrnagyhoz -, hogy önnek szavait
                  végighallgatám, bizonyítja azt, hogy önt tisztelem. Hagyja meg nálam ezt az
                  érzést, és ne kérdje tőlem soha azt, amit ma kérdezett. Fölhívom az egészvilágot,
                  tudja-e valaki, hogy egy szavam, egy könnyem valaha panaszt árult volna el? Ki
                  ellen? Férjem ellen, aki a legjobb, a legnemesebb ember a világon? Ő engem mint
                  idegent, mint gyermeket megszabadított a haláltól; háromszor járta meg a vizek
                  mélyét, a halál országát, hogy engem megmentsen. Mint bohó, mindenkitől kigúnyolt
                  teremtést, ő védelmezett; miattam halálos ellensége házához naponkint eljárt,
                  féltett, vigyázott rám. Mikor koldussá, földönfutóvá lettem, mint szolgálóleányt
                  kezével, vagyonával megajándékozott, házában úrnővé tett. És midőn kezét
                  nyújtotta, ezt komolyan tette, nem játszott velem.</p>
               <p>Timéa ezzel egy faliszekrényhez sietett, s annak ajtaját hevesen
                  felszakította.</p>
               <p>- Nézzen ön ide, uram! - szólt az őrnagyhoz, egy szekrénybe felakasztott öltöny
                  hímzett uszályát terjesztve szét előtte. - Ismeri ön ezt az öltönyt? Ez azon
                  köntös, melyet én hímeztem. Ön látta azt hosszú heteken át, midőn a hímzés mellett
                  ültem; minden öltés rajta egy eltemetett ábránd, egy szomorú emlék énnekem. Azt
                  hitették el velem, ez az én menyasszonyi köntösöm lesz. S mikor elkészült, azt
                  mondták: „Mármost vesd le, ez más menyasszonynak készült!” Ah! uram, ez a tőrdöfés
                  halálos volt az én szívemen. Ezzel a gyógyíthatatlan sebbel a lelkemben kínlódom
                  azóta éveken keresztül. És most váljak meg attól a nemes, nagy jellemtől, ki nem
                  jött elém hízelegve, csábítgatva, hanem megvárta, míg más eltép, elgázol, a földön
                  fekve hagy, s akkor jött oda, hogy fölvegyen, keblére tűzzön; ki azóta nem tett
                  egyebet, mint emberfölötti, angyalhoz méltó türelemmel törekedett gyógyítani
                  halálos bajomat, és osztozott szenvedéseimben. Én váljak meg attól az embertől,
                  akinek rajtam kívül nincs senkije, akit szeressen; akire nézve egy egész világ
                  vagyok, az egyetlen lény, mely őt az élethez köti; az egyetlen arc, melynek
                  láttára búskomor arca felderül? Én váljak meg attól az embertől, akit mindenki
                  tisztel, szeret? Én mondjam azt, hogy gyűlölöm? Én, aki mindenemet neki köszönöm,
                  s aki nászhozományul nem hoztam mást, mint egy szeretet nélküli beteg szívet?</p>
               <p>Az őrnagy eltakarta kezével arcát ez indulat sugallta szavára az asszonynak. Hát
                  az a másik férfi ott a Szent György-kép háta mögött, hát az nem érezte-e magát
                  úgy, mint az a sárkány, melynek az arkangyal dárdáját torkába verve tartja?</p>
               <p>És még nem volt elég a torkába vert dárda, még ki is rántották a sebből a
                  beleakadt szigonyvéget.</p>
               <p>- De uram - folytatá Timéa a női méltóság ellenállhatlan varázsával tiszta arcán
                  -, ha mindannak ellenkezője állna is, amit Timárról tart a világ; ha ő bukott
                  ember volna is, ha koldussá lenne, én el nem hagynám őt akkor sem. Akkor éppen
                  nem. És ha gyalázat tetézné nevét, én el nem dobnám magamtól ezt a nevet,
                  osztoznám a szennyében, mint osztoztam a ragyogásában. Ha megvetné az egész világ,
                  én örök tisztelettel tartoznám neki. Ha földönfutóvá lenne, kísérő társa lennék.
                  Ha rabló volna, az erdőn laknám vele. Ha meg akarna halni, vele együtt ölném meg
                  magamat...</p>
               <p>(Mi az? Sír az a sárkány ott azon a képen!?)</p>
               <p>Timéa még mindig tudott mit mondani.</p>
               <p>- És végül, uram, ha azt tudnám meg, ami minden nőre nézve a legérzékenyebb, a
                  legkeserítőbb bántalom, hogy férjem hozzám hűtelen volt, hogy mást szeretett, azt
                  mondanám: „az Isten áldja meg azt, aki őneki megadta azt a boldogságot, amitől én
                  őt megfosztottam!”, és nem válnék el tőle. Nem válnék el tőle, még ha ő maga
                  kívánná is; nem válnék el tőle soha; mert én tudom, hogy mivel tartozom
                  esküvésemnek, és mivel tartozom saját lelkemnek idebenn.</p>
               <p>Az őrnagy „is” zokogott.</p>
               <p>Timéa elhallgatott, hogy nyugalmát visszanyerhesse. Akkor aztán ismét halk, szelíd
                  hangon szólt hozzá:</p>
               <p>- És most hagyjon ön el engemet örökre. A tőrdöfést, mit ön lelkemen ejtett évek
                  előtt, ez a kardcsapás kiegyenlítette; azért ezt a tört kardot emlékül megtartom.
                  Valahányszor rátekintek, azt fogom gondolni, hogy ön nemes lélek, s gyógyulni
                  fogok általa. Hogy ön hosszú évek óta nem szólt, s nem közelített hozzám, azzal
                  kiengesztelte azt, hogy egykor miért szólt, miért közelített.</p>
               <p>(A Szent György lovag-kép mintha távozó dobogást hangoztatna!)</p>
               <p>Timár, midőn a szekrényes rejtekajtón a folyosóra kirohant, valami sötét alak
                  állotta útját. Árnyék a sötétségben? fantom? vagy rossz lélek?</p>
               <p>- Mit hallott? Mit látott ön?</p>
               <p>Athalie volt az.</p>
               <p>Timár félretolta a sötét alakot maga elől, s fél kezével vállánál fogva a falhoz
                  szorítva, ezt súgá fülébe:</p>
               <p>- Legyen ön átkozott! És átkozott legyen ez a ház! És átkozott legyen annak a
                  hamva, aki ezt építette!</p>
               <p>Azzal, mint egy őrült rohant le a lépcsőn.</p>
               <p>Timéa ajtaja nyílt, a belső szobából világosság derengett elő. A távozó őrnagy
                  alakja tűnt ki e világban. Timéa csengetett. Zófi asszony sikoltozó szava
                  hangzott, szitkozódva, hogy ki oltotta el a lépcsőházban a lámpást? Aztán egy
                  gyertyával a lépcsőn levilágított a távozó őrnagynak. Athalie a rejtett fülke
                  ajtaja mellé húzódott. S midőn mindenki eltávozott, és ismét sötét lett, sokáig
                  beszélt még hang nélküli szavakat; csak ajkai mozogtak, csak fogai verődtek össze,
                  csak szemei forogtak, és összeszorított öklei fenyegetőztek.</p>
               <p>Ki tudja, mit mondhatott?</p>
               
            </div>
            <div type="chapter">
               <head>AZ ELSŐ VESZTESÉG</head>
               <p>Futni, de hová? Ez most a kérdés.</p>
               <p>Az órák tízet vernek a városban, a sorompók le vannak már eresztve a dobogó híd
                  előtt, mely a Duna keskenyebb ágán a szigetbe vezet, ahonnan azután a szélesebb
                  Duna-ágon a jég háta most a híd. De most oda el nem lehet jutni anélkül, hogy az
                  ember valamennyi jegyszedőt a hídon s egypár drabantot a parton fel ne lármázzon,
                  akiknek mind szigorúan meg van parancsolva a városkapitánytól, hogy este nyolc
                  órától reggeli hétig még magát a szentséges római pápát se eresszék át a
                  jégen.</p>
               <p>Az ugyan meglehet, hogy amit amaz egyházfejedelem bullái ki nem vinnének, azt
                  egypár vörös szemű bankó Levetinczy úr tárcájából kieszközölné; de másnap aztán el
                  is volna terjedve a városban, hogy az arany ember késő éjjel egyedül, nagy sietve
                  szökött ki a városból a veszedelmes jégen keresztül. Ez éppen jó illusztráció
                  volna ahhoz a mendemondához, amiből ama párbaj eredt. Minden ember azt mondaná:
                  kezd már szökni Amerikába. Timéa is megtudná ezt.</p>
               <p>Timéa!</p>
               <p>Óh! milyen nehéz ez elől a név elől elmenekülni! Mindenütt utána hangzik.</p>
               <p>Nem lehet egyebet tenni, mint visszatérni a Rác utcai házba, s ott bevárni, míg
                  megvirrad.</p>
               <p>Ez kínos éjszaka lesz.</p>
               <p>Mint a tolvaj, oly vigyázva nyitogatta fel a szobájához vezető ajtókat. A ház
                  többi lakói alusznak már ilyenkor.</p>
               <p>Szobájába érve, nem gyújtott gyertyát. Ledűlt a pamlagra. Pedig a sötétben még
                  jobban rátalálnak az üldöző rémek.</p>
               <p>
                  Hogy elpirult az alabástromarc!
               </p>
               <p>Tehát mégis van ott a jég alatt élet, csak napja hiányzik.</p>
               <p>A házasság az örök tél rá nézve, az örök éjsarki tél.</p>
               <p>És e szerencsétlen jégországból nincsen menekülés. A nő hű.</p>
               <p>És a vetélytárs is hű barát, aki kardját összetöri annak a fején, ki az imádott nő
                  férjét rágalmazni merte.</p>
               <p>Még ez előtt is meg kell hajolnia. Még odáig le kell aláznia fejét, hogy azt az
                  embert, kit gyűlölt mint szerencsés vetélytársat, kit lenézett mint szerencsétlen
                  éhenkórászt, aki felszede­geti az élelmezési ügyekben elhullott morzsákat, most
                  mint nagy jellemet lássa maga fölött. Maga fölött! Anélkül, hogy az emelkedett
                  volna.</p>
               <p>És Timéa szereti ezt az embert, és boldogtalan az is, ő is.</p>
               <p>Mind a kettőjük boldogtalanságának egy oka van: az, hogy Timár „arany ember”.</p>
               <p>Bálványozzák, akik nem szeretik.</p>
               <p>Nem tud senki arra gondolni, hogy őt megcsalja, meglopja, meggyalázza, hogy
                  becsülete gyémántjából egy darabot letörjön, úgy őrzik azt, mint valami
                  ereklyét.</p>
               <p>S ha valaki azt mondaná nekik: mindez nem igaz!</p>
               <p>Mily hévvel magasztalá őt a feleség!</p>
               <p>„Szolgálóleányból úrnővé tett engem.”</p>
               <p>Nem igaz! Te voltál az úrnő, ő volt a szolga. A te vagyonoddal tette magát úrrá,
                  azt adta neked.</p>
               <p>„Nincs senkije rajtam kívül! Én vagyok az egyedüli arc, melynek láttára búskomor
                  arca felderül.”</p>
               <p>Nem igaz! Szerelme, boldogsága van neki a világ rejtett zugában, hol téged
                  megcsal, esküjét megszegi, hűségedet kigúnyolja!</p>
               <p>„Én vessem meg azt, kit mindenki tisztel?”</p>
               <p>De hát miért tiszteli mindenki? Mert nem ismeri!</p>
               <p>Ha megismerné, ha felfedezné, mi lakik benne belül, mondaná-e ismét a nő: „Én
                  viselném neve gyalázatát, mint viseltem ragyogását?”</p>
               <p>Mondaná.</p>
               <p>Timéa nem válik el soha.</p>
               <p>Azt mondaná: „Ha boldogtalanná tettél, mármost szenvedj együtt velem!” Ez az
                  angyalok kegyetlensége.</p>
               <p>S ha valaki felfedezné előtte a senki szigetének titkát! Noémi történetét!</p>
               <p>Azt mondaná rá: „Isten áldja meg, ki megadta neki azt a boldogságot, melytől én őt
                  megfosztottam.”</p>
               <p>Ez Timéa.</p>
               <p>De hát Noémi!</p>
               <p>Mit csinál most az a puszta, lakatlan szigeten, ahonnan nem lehet neki eljönni
                  Timéa nagylelkűsége miatt? Egyedül a hangtalan téli kietlenben, egy kis félénk
                  gyermekkel az ölében, miről gondolkozik az most? Nincs, aki egy vigasztaló szót
                  szóljon hozzá; mint retteghet a sivár magányban rossz emberektől, rémektől,
                  vadállatoktól! Mily szívnyomást kell éreznie, ha távol kedvesére gondol, és
                  találgatja magában, hol jár ő most?</p>
               <p>Óh! ha tudná!</p>
               <p>Óh! ha tudná mind a két nő, mily átkozottul bűnös az, aki mindkettőjüknek ily
                  szenvedést okozott!</p>
               <p>Ha volna valaki, aki ezt nekik megmondaná.</p>
               <p>Igaz!</p>
               <p>Ki lehetett amaz idegen, aki mondott is ilyeneket már, akit az őrnagy ezért arcul
                  ütött, főbe vágott? Idegen tengerésztiszt? Ki lehet ez az ő ellensége? Nem lehet
                  megtudni, mert a kapott sebbel együtt eltűnt a városból.</p>
               <p>Valami azt súgja neki, hogy ez elől az ember elől jó volna elfutni.</p>
               <p>Futni! Hiszen ez az ő folytonos ösztöne. Nincs kényelmetlenebb érzés rá nézve,
                  mint egy helyben maradni. Amint a senki szigetét elhagyja, azontúl nincs sehol
                  maradása. Mikor utazás közben delelőre megállapodik, nem bír a vendéglőben várni,
                  míg a lovakat etetik, elindul gyalog előre az országúton. Úgy sarkantyúzza
                  valami.</p>
               <p>Majd arra gondol, hogy elviszi Noémit Dódival együtt, fölül velük egy tengeri
                  hajóra, s körülhajókázza a világot. El együtt minden ismeretlen világrészbe!</p>
               <p>De hát Timéa!</p>
               <p>Ez a név a hajótörés rá nézve.</p>
               <p>Az óceánban egy meleg folyamár tódul fel az egyenlítőtől a sarkvidékig, s a
                  sarkvidéktől jéghegyek úsznak alá az egyenlítőig: Timár arra gondolt, hogy nagy
                  őrültség volt tőle egy ilyen óceánt fogadni be a keblébe.</p>
               <p>És álom nem jött szemére. Zsebórája tizenkettőt vert. Még hét hosszú óra van
                  reggelig. Azt végigtöprenkedni!</p>
               <p>Mégis rátért, hogy gyertyát fog gyújtani. A szívháborgásnak van egy csillapító
                  szere. Hatályosabb a mákony, a gyűszűvirág kivonatainál: a prózai
                  elfoglaltság.</p>
               <p>Akinek sok dolga van, annak nem ér rá a szíve fájni.</p>
               <p>Kereskedők ritkán lesznek öngyilkosok szerelmi bú miatt. Az üzleti gond az az
                  áldott lábvíz; mely elvonja a vért a nemesebb részektől.</p>
               <p>Timár elővette a leveleket, mik asztalán egy bronzsárkány által lefoglalva álltak.
                  Ide szokta főügynöke mindazon leveleket felhalmozni, melyek vagy tudomásul veendők
                  voltak, vagy személyes elintézést igényeltek Timár részéről. Némelyike e
                  leveleknek beutazta már Baját, Levetincet, Bécset, Triesztet, minden telepén
                  megkeresvén a gazdáját, s úgy került megint vissza komáromi fő lakhelyére;
                  tanúskodva afelől; hogy Timár fél év alatt egyik telepén sem fordult meg.</p>
               <p>Ha csupa merő becsületes emberekkel nem lett volna körülvéve, keservesen
                  meglophatták, megcsalhatták volna mindenütt. Némely levélre Timéa írta fel, hogy ő
                  már intézkedett e tárgyban.</p>
               <p>Ismét Timéa!</p>
               <p>Mihály egymás után bontogatta fel és olvasta végig az üzleti leveleket. Mind
                  szerencsés tudósításokat tartalmaztak. Eszébe jutott Polycrates, aki nem tud
                  veszíteni, s végre rettegni kezd nagy szerencséjétől.</p>
               <p>Gazdagsága folyvást növekedőben. Kezd terméketlenül heverni a megtorlott
                  pénztömeg. A jótékonysági rovatok nem merítik ki a várakozáson fölüli
                  túlnyereményt.</p>
               <p>Minden, amihez kezd, sikerül. Minden, amire a nevét odaadja, arannyá válik. Az
                  üres papiros értékessé lesz, ha cége rá van nyomtatva.</p>
               <p>És mindennek a roppant sikernek mi az alapja?</p>
               <p>Egy titok, amiről nem tud senki, egyedül ő!</p>
               <p>Ki látta Ali Csorbadzsi kincseit a sötét kabinban szétomlani?</p>
               <p>Csak ő maga - és a hold. Ez pedig jó cimbora. Látott az egyebet is.</p>
               <p>Tehát a világrendnek az a hypomocliona, hogy az elkövetett bűn ne legyen tudva.
                  Akkor aztán ami következik belőle, lehet mind fény, nagyság, erény.</p>
               <p>Lehetetlen az!</p>
               <p>Mihály érezte azt, mert mélyen gondolkodó, gyöngéd alapú kedély volt, hogy e
                  túlságos szerencséjének, melynek magva oly rohadt, hamuvá kell lenni, mert ez az
                  igazság a nap alatt! És örömest látta volna kincsei felét semmivé lenni; odaadta
                  volna az egészet, azért, hogy azt hihesse, hogy számadása a sorssal be van
                  fejezve. De érezte, hogy bűnhődése éppen abban áll, hogy ennyi gazdagság, hatalom,
                  nagy hír és látszatos családi boldogság csak kegyetlen iróniája a sorsnak. El van
                  ő azok alá temetve, hogy fel ne bírjon kelni arra az egyedül boldogító életre,
                  melynek célja Noémi - és a kis Dódi. Mikor az első kis Dódi meghalt, akkor
                  megtudta, hogy mi volt az rá nézve. Most a másodiknál még jobban érzi azt. És nem
                  teheti őket magáévá. El van temetve egy aranyhalom alá, mely alul nem tud
                  szabadulni; érzi azt ébren, amit a szigeten, mikor hagymázban volt, lázálmában
                  látott; hogy elevenen eltemetve fekszik egy sírban, mely arannyal van megtöltve, a
                  sír fejénél egy márvány, mely nagy tetteit hirdeti; a márványon egy
                  alabástromszobor, mely nem mozdul onnan, az Timéa. Koldusasszony kisgyermekével
                  jön a thymiánvirágot tépni a sírról: ez Noémi. Az élve eltemetett úgy erőlködik,
                  és nem tudja e kiáltást hangoztatni: „Noémi, add kezedet, s vonj ki ez aranysírból
                  engem!”</p>
               <p>Timár folytatta a levelezések áttekintését.</p>
               <p>Egy levél volt ottan brazíliai ügynökétől is. Kedvenc eszméje, a magyarhoni
                  lisztipar, fényesen valósult meg. Becsület és gazdagság alapja lett az is.</p>
               <p>Most jutott eszébe, hogy mikor a lépcsőn lejött, a postakihordó egy levelet adott
                  kezébe, tengerentúli kelettel. Azt ő akkor zsebébe tette; egészen más gondolatok
                  főttek akkor agyában. Most előkereste oldalzsebéből e levelet.</p>
               <p>Ugyanazon brazíliai üzletfőnök írta azt is, ki az elébbi kedvező tudósítást.</p>
               <p>A levélben ez volt:</p>
               <p>
                  Uram!
               </p>
               <p>
                  Legutóbbi levelem óta egy igen súlyos balvégzet érte üzletünket.
                     Önnek pártfogoltja, Krisztyán Tódor galádul megcsalt és megkárosított
                     bennünket. Nem tehetünk róla. Az ember éveken át oly hűségesnek, okosnak,
                     szorgalmasnak mutatta magát, hogy a legnagyobb bizalmat kellett iránta
                     gyakorolnunk. Fizetése és tantičme-je is oly nagy volt, hogy abból nemcsak
                     megélhetett, sőt félre is tett belőle, s tőkéjét nálunk hagyta kamatoztatni. Ez
                     ez az ember a legnagyobb csaló és veszedelmes imposztor, aki csak valaha a
                     világon létezett. Amíg nálunk látszólagos megtakarításból apró tőkéket
                     hevertetett, addig üzletünket borzasz­tóan meglopta, pénzküldeményeket
                     elsikkasztott, a számlákat meghamisította, nagy­számú váltókat hamisított
                     cégünkre, ön által fel levén hatalmazva a prokura­vezetéssel, úgyhogy az eddig
                     kiderült kár felmegy tízmillió reisre.
               </p>
               <p>Timár kiejté kezéből a levelet.</p>
               <p>Tízmillió reis! Ez mintegy százezer forint.</p>
               <p>Íme a Polycrates gyűrűje, amit a tengerbe hajított.</p>
               <p>Tovább olvasá a levelet:</p>
               <p>
                  De ami a veszteségnél sokkal érzékenyebb, az azon általa
                     elkövetett csalás, hogy az utóbbi években az ön által küldött lisztet a sokkal
                     könnyebb louisianai liszttel hamisította meg, hogy a forgalmat ezáltal
                     nagyobbítsa, s e yankeetrickkel évekre megrontotta a magyarországi lisztiparnak
                     a hitelét, úgyhogy nem tudom, hogyan fogjuk azt még valaha visszaszerezni.
               </p>
               <p>Ez hát az első csapás, gondolá magában Timár. És a legérzékenyebb az üzletek nagy
                  emberére nézve. Éppen ott töretett meg, ahol legbüszkébb volt! Amiben igazán
                  kevélykedett. Amiért királyi tanácsosi rangját kapta.</p>
               <p>Az a fényes épület omlott össze, amit Timéa épített.</p>
               <p>Ismét Timéa!</p>
               <p>Timár sietett tovább olvasni a levelet:</p>
               <p>
                  A fiatal gonosztevőt könnyelmű asszonyokkal való ismeretség
                     vitte erre az útra. Idegenekre nézve ez a legveszélyesebb betegség a mi
                     éghajlatunkban. Mi rögtön elfogattuk őt, azonban az ellopott pénzből semmit sem
                     találtunk nála; annak egy része a kártyabarlangokban veszett el, más része a
                     kreolnőkre lett elpazarolva; valószínűleg egy csomót el is rejtett belőle a
                     gonosztevő, remélve, hogy kisza­badulásakor majd előveszi: - amire ugyan sokáig
                     fog várhatni; mert az itteni törvényszék tizenöt évi gályarabságra ítélte
                     őt.
               </p>
               <p>Timár nem bírta tovább olvasni a levelet; ledobta az asztalára. S aztán felkelt, s
                  elkezdett nyugtalanul alá s fel járni szobájában.</p>
               <p>„Tizenöt évi gályarabság!” Tizenöt évig oda lenni láncolva a gályapadhoz, és
                  azalatt nem látni egyebet, mint eget és vizet! Reménytelenül, vigasztalanul tűrni
                  tizenöt évig az égető örök napot, és szidalmazni a háborgó örök tengert, és
                  átkozni a kegyetlen örök emberiséget! Vén ember lesz, mire megszabadul! És miért
                  kell ennek így lenni? Azért, hogy Levetinczy Timár Mihály úr ne legyen háborítva a
                  senki szigetén tiltott örömei közepett. Hogy ne legyen egy ember, aki elárulhatja
                  Timéának Noémit, és Noéminek Timéát.</p>
               <p>Nem gondoltál arra, mikor Tódort elküldted Brazíliába, hogy ez így fog következni?
                  De igen! Számítottál rá, hogy ezt az embert az alkalom gonosztevővé fogja
                  tenni.</p>
               <p>Nem ölted őt meg rögtön egy golyóval, ahogy igazi férfi megöli párbajban
                  ellenfelét, ki szerelme útjában áll; atyai gondoskodást hazudtál neki, elküldted
                  háromezer mértföldnyi útra, s most tizenöt évig fogod látni, hogy haldoklik
                  előtted. Mert látni fogod őt a földön és annak minden tengerein keresztül!</p>
               <p>Nem volt az a szoba éjszakára fűtve: hideg volt benne, az ablakokon zúzmarás
                  jégvirág, és Timár mégis nehéz verítéket törült homlokáról, mikor végigjárta
                  szobája szűk terét.</p>
               <p>Tehát minden ember szerencsétlenné lesz, aki felé ő kinyújtja kezét.</p>
               <p>Ez a kéz meg van átkozva!</p>
               <p>Egyszer azzal áltatá magát, tetsző önhízelgéssel, hogy akihez ő hozzáér, az mind
                  boldoggá lesz: még a bűnösök is megjavulnak.</p>
               <p>És most jön a rettenetes cáfolat.</p>
               <p>Átok és szenvedés terem az ő öt ujjának a helyén!</p>
               <p>Szerencsétlenné lesz miatta a nő, akit imádott, és ennek szenvedéseiben osztozik a
                  barát, kitől őt elragadta csalárdul.</p>
               <p>Szenved és nyomorult az a másik nő, kinek szerelmét meglopta, s kinek számára most
                  nem tud helyet találni a világon.</p>
               <p>És ez az ember tizenöt évig fogja bilincsei csörgését hallgatni!</p>
               <p>Óh! milyen rémekkel teljes éjszaka ez!</p>
               <p>Hát nem fog-e már soha megvirradni?</p>
               <p>Ő maga is úgy érezte magát a szobában, mintha börtönben, mintha kriptában
                  volna.</p>
               <p>De ama szomorú levélnek még utóirata is van.</p>
               <p>Timár visszatért asztalához, hogy végigolvassa a tudósítást.</p>
               <p>Az utóirat egy nappal későbbi kelettel így szólt:</p>
               <p>
                  Éppen most kapok egy levelet Port-au-Prince-ből, melyben arról
                     tudósítanak, hogy azon gályáról, melyen fegyencünk volt, három gályarab a múlt
                     éjjel megszökött, egy csónakot magukkal vittek. A hatóság üldözi őket. Tartok
                     tőle, hogy a mi emberünk is közöttük volt.
               </p>
               <p>Timárt e sorok olvasása után egyszerre valami névtelen ijedtség szállta meg. Eddig
                  izzadt, most reszketni kezdett; a visszafordított láz ez!</p>
               <p>Félve tekintett maga körül. Mitől félt?</p>
               <p>Egyedül volt a szobában, és félt, mint egy gyermek, kinek zsiványkalandokat
                  meséltek.</p>
               <p>Nem volt maradása szobájában többé.</p>
               <p>Előkereste zsebpisztolyait bekecse zsebéből; megnézte, fel vannak-e porozva?
                  Megpróbálta tőrbotját, könnyen jár-e benne a gyilok?</p>
               <p>El innen!</p>
               <p>Még éjszaka van, az éji őr odakinn egy órát kiált éjfél után. Nem lehet itt a
                  reggelt megvárni.</p>
               <p>Hiszen át lehet menni a szőnyi partra híd nélkül is; a szigeten fölül egészen be
                  van fagyva a Duna. Csak egy olyan ember kell hozzá, aki nem fél úgy a sötét
                  éjszakától és az ismeretlen jéghídtól, mint ettől a lobogó gyertyától s ettől a
                  kísértő levéltől itten!</p>
               <p>A levelet a gyertya fölé tartja, s elégeti. Azután elfújja a gyertyát.</p>
               <p>Azok se rémítsék többé.</p>
               <p>Azután kibotorkázik szobájából.</p>
               <p>Mikor ajtaját becsukja, akkor eszébe jut, hogy nem gyújtott-e meg valamit az
                  eldobott levéllel. Visszatér. A nagy sötétségben a hamvadó levélpapíron fénylő
                  szikrák mint rémgondolatok járnak alá s fel kígyózó bolygással. Megvárja, míg a
                  legutolsó is eltűnik, s egészen sötét lesz. Akkor indul neki az éjszakának. Míg
                  előszobáján, míg folyosóján végigmegy, az a névtelen rém jár előtte, körüle. Bal
                  kezét feje elé tartja, jobbjában a kivont tőrt szorítja. Pedig senki sem jő rá
                  szemközt, senki sem lappang nyomában.</p>
               <p>Csak akkor érzi keblét könnyebbülve, mikor az utcára kijutott.</p>
               <p>Itt visszatér férfias bátorsága.</p>
               <p>Friss hó esett azalatt. Léptei alatt csikorog az, amint a Duna-part felé siet,
                  végig a Rác utcán, ki a malomrév felé.</p>
               
            </div>
            <div type="chapter">
               <head>A JÉG</head>
               <p>A Duna be volt fagyva egész fel Pozsonyig, át lehetett mindenütt kelni rajta. Hogy
                  Komáromból Új-Szőnyre át lehessen jutni, fel kellett messze kerülni a sziget orrán
                  felül, mert ott zátonyok vannak, mikben nyáron aranyat mosnak, s a felturkált
                  zátonyokon rendesen megtorlik a jég, s a torlaszokon nehéz áthatolni.</p>
               <p>Timár úgy számította ki az átkelési tervét, hogy amint a Monostort megpillantja,
                  annak a tetején meglátszik az ő nyaralója; egyenesen annak veszi az irányát.</p>
               <p>Csakhogy jött valaki, aki ezt a számítását megrontotta: az volt a köd. Ő csillagos
                  éjre számított, s mire a Dunához ért, köd ereszkedett alá. Még akkor csak vékony
                  átlátszó párázat, de amint a jégen elindult utat keresni, oly sűrű lett az, hogy
                  nem látott háromlépésnyire.</p>
               <p>Ha józan eszének csak egy szavára hallgatott volna még, hát rögtön visszafordul, s
                  igyekszik az elhagyott partot újra megtalálni; de már azzal a józan ésszel ő
                  végleg leszámolt, nem volt vele semmi dolga többé: át akart jutni a túlsó
                  partra.</p>
               <p>Az éj különben is sötét volt; a Duna pedig a szigeten fölül legszélesebb, s ott a
                  jég legkevésbé járni való. Egymás hátára tolt jéghasábok hosszú torlaszokat
                  képeznek keresztben-hosszában, egy-egy helyen szeszélyes hegylánc alakot ölt a
                  jég, öles táblákban meredezve fel a hátahoporjás alapból.</p>
               <p>Amint ezeket a torlaszokat kerülgette Timár, azon vette észre magát, hogy a ködben
                  eltévedt. Már több egy órájánál, hogy jár; zsebórája háromnegyedet üt háromra; rég
                  a túlsó parton kellene lennie: bizonyosan irányt tévesztett.</p>
               <p>Hallgatózott. Semmi neszt nem vehetett ki az éjszakában. Kétségtelen volt, hogy
                  nemhogy közeledett volna a túlparti faluhoz, sőt eltávozott tőle.</p>
               <p>Még kutyaugatást sem hallott.</p>
               <p>Azt hitte, hogy ő most ahelyett, hogy a Dunán keresztbe haladna, hosszában jár
                  rajta végig, s arra határozta magát, hogy félirányt fog változtatni. A Duna
                  kétezer lépésnél sehol sem szélesebb, valahol csak partra kell akadnia, ha
                  folytonosan egy irányba megy.</p>
               <p>Csakhogy a sötétben és a ködben az ember éppen azt nem tudja, hogy egy irányban
                  megy-e. Egy jégtorlasz, melyet ki kell kerülnie, minden kiszámítása dacára
                  félretéríti az egyenes vonalból, zeg-zug utat csinál, visszakerül arra a helyre,
                  amelyen már egyszer áthaladt; egyszer-egyszer eltalálja a jó irányt, s csak még
                  pár száz lépésig kellene kitartania, s partot érne, akkor megint mást gondol, s
                  eltér ferde irányban, s újra beletéved a megboszorkányozott jéglabyrinthba.</p>
               <p>Már öt óra is elmúlt: négy órája, hogy folytonosan a Duna fölött jár. Érzi, hogy
                  fárad. Az éjjel nem aludt, s egész nap nem evett; ahelyett idegrontó gyötrelmekkel
                  kínozta agyon magát.</p>
               <p>Megáll hallgatózni. Ez idő tájon rorátéra szoktak harangozni. Vagy a városból,
                  vagy a faluból kell, hogy harangszót halljon.</p>
               <p>Szép irónia az is a sorstól, hogy az istenes harangszó, amely szól az
                  igazhívőknek, még a pogány és eretnek számára is kívánatos, s a szökevény, az
                  istenkerülő úgy hallgatózik utána vágyakozva.</p>
               <p>Végre meghallotta, amire várt. A komáromi harangok voltak azok.</p>
               <p>A harangszó egészen a háta mögül jött.</p>
               <p>Eszerint a leghelyesebb kiszámítás, hogy féljobbot csinálva folytassa az
                  előrehaladást, mert akkor szemközt kell lenni a szőnyi partnak.</p>
               <p>Hanem a harangok ezúttal megtréfálták. Még beljebb küldték a Duna hosszában.
                  Beletévedt egy oly jégmezőbe, mely csupa egymásra tolt jégtáblákból állott, mik
                  ferdén, egyenesen meredeztek elő; azok között bukdácsolva, kapaszkodva, iszamodva,
                  néhol négykézláb mászva kellett előretörtetnie, s partot csak nem talált
                  sehol.</p>
               <p>Kiáltani nem mert.</p>
               <p>Kiáltást nem hallott egyebet, mint a varjakét, mik látatlanul röpködtek el
                  fölötte.</p>
               <p>Az volt az utolsó reménysége, hogy majd ha megvirrad, akkor csak megtudja a
                  napról, hogy merre van kelet. Arról azután hajós létére majd tájékozza magát, hogy
                  merre van a Duna folyása.</p>
               <p>Ha valahol léket talált volna a jégen, akkor a víz folyásáról is megtudhatta
                  volna, merre menjen; de a jégkéreg szilárd volt mindenütt, s áttörni fejsze nélkül
                  nem lehetett.</p>
               <p>Meg is virradt, legalább világos kezdett lenni, de a sűrű ködön át napot nem
                  lehetett látni.</p>
               <p>Menni pedig kellett, mert a pihenés a jégen veszedelmes.</p>
               <p>Kilenc óra is elmúlt; még mindig nem talált partot.</p>
               <p>Akkor egy pillanatra ritkulni kezdett a köd; a nap fénytányérja láthatóvá lett,
                  mint egy fehér, fénytelen arc az égen, mint a nap árnyéka. A lég mintha számtalan
                  ragyogó jégtűkkel volna tele, amik szikrázva gomolyognak össze egy szemvakító
                  homállyá.</p>
               <p>Most tehát tájékozhatja magát.</p>
               <p>Ámde a nap magasan áll már, nem mutatja a keletet.</p>
               <p>Hanem mutat valami mást.</p>
               <p>Amint Timár a szikrázó köd félhomályában széttekintett, úgy tetszett neki, mintha
                  jobbra a távolban egy háztető körrajzait engedné láttatni a félig átlátszó
                  köd.</p>
               <p>Ahol ház van, ott föld van. Elindult arra.</p>
               <p>Hanem a derű csak pillanatokig tartott; újabb sűrű ködgomoly szállt alá a jégre, s
                  Timár újra vak volt.</p>
               <p>De most már nagyon jól vigyázott, hogy el ne tévessze a kitűzött irányt. Haladt
                  egyenesen. S ezúttal jól számította ki az irányt; nemsokára a sűrű ködfátyolon
                  keresztül újra megjelent előtte a háztető. Alig volt már tőle harminclépésnyire.
                  Végre megtalálta hát a házat.</p>
               <p>Mikor aztán tízlépésnyire ért hozzá, akkor látta, hogy az egy malom.</p>
               <p>A jégtorlasz valahonnan elszakította téli menedékéből, vagy ott lepte a láncon a
                  késlekedőt, s aztán lehozta magával idáig. A hajóoldal olyan szépen el volt
                  fűrészelve a jég éles lapjai által, mintha ácsremekben vágták volna ketté, a
                  kerekek forgáccsá törve s a malomház odaékelve egy jégsánc közé, melynek táblái
                  mint mellvédek foglalták körül.</p>
               <p>Timár megriadva állt meg a malom előtt. Feje kábult volt már, ahogy a
                  kísértetlátóknál szokott lenni.</p>
               <p>A perigradai örvénybe elsüllyesztett malom jutott egyszerre eszébe.</p>
               <p>Nem annak a malomnak a kísértete ez, mely őt futása végén ijeszteni s tán
                  elfogadni jő?</p>
               <p>Elfogadni? Magába fogadni? Egy pusztulásnak induló ház, egy malomroncs a jég
                  közepén?</p>
               <p>Timárt valami kínzó ösztön arra vette, hogy menjen be ebbe a malomba. Az ajtaján
                  fel volt pattanva a zár, bizonyosan a jégtorlat rázkódásától, s az ajtó
                  tárva-nyitva állt. Belépett rajta. A malomgép olyan épen állt még, hogy Timár
                  minden percben azt várta, hogy előlép egy fehér molnárkísértet, s felönti a
                  garatra a gabonát.</p>
               <p>A malom tetejét, gerendát, minden kis párkányát teleülték a varjak, egy-egy
                  tovalebbent a közeledő alak láttára, s rögtön más ült a helyébe. A többi tudomást
                  sem vett róla.</p>
               <p>Timár el volt fáradva halálba. Nyolc óra folyásán keresztül jár folyvást a jégen,
                  fáradságát szaporították az út akadályai; gyomra üres, idegei felzaklatva, a
                  kemény hideg zsibbasztja tagjait.</p>
               <p>Fáradtan ül le a malomban egy gerendára.</p>
               <p>És amint leül, azonnal lezáródnak a szemei.</p>
               <p>És amint szemeit lezárja, ott áll a Szent Borbála hajóorrán, kezében a csáklyával;
                  mellette áll a fehér arcú leány. „El innen!”, kiált neki; a hajó a zuhatagba rohan
                  alá, a habtorlat jön szemközt, „be a kabinba!”. De a leány nem mozdul. Most
                  alárohan a hajó mindenestől.</p>
               <p>Timár leesett a földre, arra ébredt föl.</p>
               <p>Csak most kezdett eszmélni a veszedelemre, melyben forog.</p>
               <p>Ha ő itt most elalszik, bizonyosan meg fog fagyni.</p>
               <p>Kétségtelenül a legkényelmesebb neme az öngyilkosságnak. De neki még tennivalója
                  van ezen a világon. Még az ő órája nem jöhetett el.</p>
               <p>Mit mondanának az emberek, ha másnap itt találnák Levetinczy Timár Mihályt
                  megfagyva a jég közé szorult malomban? Hogy jött ide? Minő rejtély maradna
                  utána!</p>
               <p>Nem, ilyen ostoba halállal nem akart meghalni.</p>
               <p>Kijött a malomból.</p>
               <p>A köd olyan sűrű volt, hogy nem látott semmit. Nem volt ez nappal, hanem éjszaka.
                  A sóhajt, mely az égre szállna, elnyeli a nehéz, sötét felleg, s nem bocsátja
                  odább.</p>
               <p>Az ember el van hagyatva minden élőlénytől; el van temetve - a felhőben.</p>
               <p>Hát nincs semmi élő közel, ki őt megszabadítsa?</p>
               <p>Van.</p>
               <p>A malomban egerek is voltak, mikor a jég elragadta; azok megvárták, míg a jég
                  megáll, akkor kiszöktek a malomból, s ők kitaláltak a partra. Apró lábnyomaik
                  hosszú vonalai meglátszanak a vékony hóesésben.</p>
               <p>Ezek a nyomokat észrevette Timár. Az emlősök legparányibbja kivezette a bölcs,
                  hatalmas embert a partra.</p>
               <p>Félórányi távolban Új-Szőny fölött jutott ki a partra.</p>
               <p>Ott azután rátalált az országútra, s azon át a fogadóra, ahol szekerét elhagyta.
                  Köd előtte, köd utána: senki sem látta, merről jött.</p>
               <p>A vendéglőben megevett egy tál, kocsisok számára készült, marhalábkocsonyát,
                  megivott rá egy kupa bort, azzal befogatott, lefeküdt a szekerébe, s aludt egész
                  estig, folyvást a jégen álmodva magát, s ha nagyot zökkent a kocsi, arra ébredve,
                  hogy beszakadt alatta a jég, s ő hull alá a végtelenbe.</p>
               <p>Későn indulva Szőnyről, csak másnap éjszaka jutott el füredi kastélyába.</p>
               <p>A köd egészen idáig kísérte, a Balatont sem láthatta tőle.</p>
               <p>Még éjszaka felhívatta halászait magához, s azoktól megtudta, hogy éppen másnap
                  reggelre készülnek az első fogáshoz a jégen. Vincellérjét utasította, hogy bort,
                  törkölypálinkát, amennyi kell, tartson készen.</p>
               <p>Galambos, az öreg halászmester igen jó fogással biztatott. Timár azt kérdezte
                  tőle, hogy mi előjele van e kecsegtetésnek?</p>
               <p>Az egyik jó jel az volt, hogy a Balaton korán befagyott, ilyenkor az ívás előtti
                  időkben a halak nagy tömeggel jönnek az öbölbe. A még jobb jel pedig az, hogy
                  Levetinczy úr maga is megérkezett. Hisz ővele a szerencse jár.</p>
               <p>„A szerencse jár velem!...”, ismétlé magában Timár, nagyot sóhajtva.</p>
               <p>- Mernék rá fogadni - monda Galambos -, hogy holnap kifogjuk magát a fogaskirályt
                  is.</p>
               <p>- Mi az a fogaskirály?</p>
               <p>- Az egy vén fogas, amit minden halász ismer már a Balatonon; mert akárhánynak
                  volt a hálójában, de senki sem bírja kihúzni; mert amint veszi észre, hogy a
                  pirityébe került, egyszerre elkezd a Balaton fenekén a homokban farkával lyukat
                  ásni, abba belehúzza magát, s a háló alatt kicsúszik. Iszonyú kitanult gonosztevő.
                  Pedig jutalmat is tűztünk már a fejére, mert egymaga annyi fiatal halat elpusztít,
                  mint három halász. Iszonyú nagy állat. Mikor a víz színén úszik, az ember azt
                  gondolná, hogy viza. Ezt is megfogjuk holnap.</p>
               <p>Timár ráhagyta. Aztán hazaküldött minden embert, és lefeküdt.</p>
               <p>Most érezte még csak, mennyire ki van fáradva.</p>
               <p>És aztán aludt hosszú, egészséges álmot, álomlátások nélkül. Mikor fölébredt,
                  egészen kiépülve érzé magát. Még lelke gondjai is mintha egy évet vénültek volna
                  már. Végtelen időnek látszott a tegnapelőtt és a ma közötti haladék.</p>
               <p>Még nem volt reggel: de meglepé, hogy a jégvirágos ablakokon besüt a hold. Tehát
                  az idő kitisztult.</p>
               <p>Gyorsan fölkelt, szokása szerint a jéghideg vízben egész testét megmosta, azzal
                  felöltözött, s kisietett a Balatont meglátni.</p>
               <p>A befagyott Balaton megragadó látvány, kivált az első napokban.</p>
               <p>Az óriási tó nem úgy szokott befagyni, mint a folyamok, miken töredékes
                  jégtorlaszok csoportosulnak össze; ez egy csendes pillanatában a víztükörnek
                  egyszerre áll meg, mint a kristály, s reggelre ott van az egész vízen a sima,
                  tündöklő tükör.</p>
               <p>Ezüsttükör, mikor a hold fénye bevilágítja. Nincs rajta semmi törés: egy darabból
                  van öntve.</p>
               <p>Csak a szekérutak látszanak meg rajta, amint a két part sűrűn fekvő falvaiból
                  átvonulnak, egymást keresztezik, mintha mértani vonalak volnának egy nagy
                  üvegtáblán.</p>
               <p>A tihanyi hegyfok kettős tornyú templomával oly tisztán látszik most meg a
                  tükörben, tornyaival lefelé fordítva, mint maga a valóság.</p>
               <p>Timár oly hosszan el tudott andalogni e csodaszép látvány előtt.</p>
               <p>Mélázásából a közelgő halászok verték ki; azok jöttek hálóikkal, rúdjaikkal,
                  jégvágó eszközeikkel; azt mondták, hogy napfölkeltekor kell megkezdeni a
                  fogást.</p>
               <p>Mikor egy csoportban voltak, körbe álltak, az öreg halászmester rákezdé a kegyes
                  éneket: „Uram, ki légyen lakója a te szentséges hajlékodnak?”, a többiek utána
                  énekelték. Timár elment tőlük messze; ő nem tudott Istenhez fohászkodni. Hogy
                  énekeljen ő annak, aki mindent tud, akit nem lehet énekszóval megcsalni?</p>
               <p>Pedig az az ének kétmértföldnyire is elhallik a sima jégen; s a parti visszhang
                  visszazengi a zsoltárokat.</p>
               <p>Timár messze behaladt a jégtükrön.</p>
               <p>Most virradni kezdett, a hold elsápadt, s az ég egész hosszában rózsaszínűvé
                  kezdett lenni, mire az óriási jégtükör is csodálatos színt változtatott, mintha
                  élesen kétfelé volna osztva, az egyik része violaszín és rézvörös fényt vesz fel,
                  míg a napkelet felé eső, tehát a rózsaszín éggel érintkező fele azúrkék marad.</p>
               <p>A tünemény pompája növekedik, amíg az ég egyre világosul; a skarlát, az arany az
                  égen megkétszereződik a tiszta tükörben, s mikor a nap fénytelen izzó gömbje
                  feljön a látkör violabarna ködei közül, tűzszínű páráktól körülragyogva, s
                  letekint e ragyogó jéglapra, ilyen varázsképet semmi tenger nem mutat, semmi mozgó
                  hullámtükör; mert az olyan, mintha két igazi nap kelne fel egyszerre két igazi
                  égen.</p>
               <p>Egyszerre szétlövelli a nap sugárait, amint a barna ködök közül kiemelkedett.</p>
               <p>Galambos halászmester a távolból odakiált Timárra:</p>
               <p>- Most mindjárt fogunk valamit hallani, de meg nem kell ijedni tőle! hahó!</p>
               <p>„Megijedni?”, mondá magában Timár, s hitetlenül vállat vont.</p>
               <p>Mi ijesztené őt meg már a világon?</p>
               <p>Megtudta nemsokára.</p>
               <p>Mikor a beállott Balaton jegére legelőször rásüt a nap, először valami csodálatos
                  zengés támad a jégben: mintha ezer meg ezernyi érchúrok pattognának le egy tündéri
                  hárfáról; emlékeztet az a Memnon-szobrok zengő sziklájára, csakhogy ez nem hagyja
                  abba. A titkos zing-zöngés egyre hangosabb lesz, a tündérek ott a víz alatt már
                  tele marokkal ragadnak hárfáik húrjaiba, éles pattanások kezdenek hangzani, mik
                  folyvást emelkedő erővel a lövések hangjáig fokozódnak; és minden pattanásnál,
                  minden durranásnál egy-egy csillámló repedés támad az eddig üveg módra átlátszó
                  jég tömegében; minden irányban összevissza pattog az egész óriási jégtábla, míg
                  utóbb olyanná válik, mintha apró kockák, ötszegek s minden alakú prizmák
                  milliárdjaiból volna egy óriási mozaikká összetömörítve, melynek felszíne
                  tükör.</p>
               <p>Ez okozza ama hangokat.</p>
               <p>Aki azokat először hallja, a szíve bizony hevesen kezd dobogni.</p>
               <p>Az egész jéglap szól, beszél, zeng lábai alatt. Mennydörgést és citerapengést hall
                  össze­keverve. Egy-egy pattanás az ágyúdörejhez hasonlít, s mértföldekre
                  elhangzik.</p>
               <p>S a halászok nyugodtan látnak hálóik szétbontásához a mennydörgő jég hátán; s a
                  távolban szénásszekereket látni, amint a jégen csendesen végighaladnak négy
                  ökörrel. Itt már ember és állat megbarátkozott a jég haragos perlekedésével, mely
                  azután folytonosan tart, míg a nap ismét le nem áldozik.</p>
               <p>Mihály kedélyére különösen hatott ez ismeretlen tünemény.</p>
               <p>Mindig sejtette, mindig imádta azt, ami „nagy élet” a természetben. Érzelgő
                  kedélyében helyet talált az a gondolat, hogy ami él, az öntudattal is bír. A szél,
                  a vihar, a villám, maga a föld, hold, a csillagok. Ha volna, aki értené, hogy mit
                  beszél most ez a jéglap itt a lábaink alatt!</p>
               <p>Most egyszerre egy olyan rettentő dördülés hangzik, mintha száz ágyút sütöttek
                  volna el egyszerre, vagy mintha föld alatti tűzaknát vetettek volna fel. Az egész
                  jégtábla megrendül és összerázkódik. S a dördülés munkája iszonyú; a füredi
                  parttól rézsút egész Tihanyig, három­ezer lépésnyi hosszúságban végigrepedt a
                  jégtábla, s a kétfelé nyílt tömeg között egy ölnyi széles tátongó nyílás
                  maradt.</p>
               <p>
                  „A rianás! A rianás!”, kiáltoznak a halászok, s otthagyva
                  hálóikat, szaladnak arrafelé.</p>
               <p>Timár alig kétölnyi távolban állt a rianástól. Látta azt, mikor támadt. Térdeit
                  megreszketteté a szörnyű erőhatalom, mely a jégtömeget kétfelé hasítani bírta.
                  Megbénultan állt ott a hatalmas természettünemény kábító hatása alatt.</p>
               <p>Az odaérkező halászok zavarták fel néma elmerengéséből.</p>
               <p>Azok magyarázták meg neki, hogy ennek a támadt résnek a neve a nép ajkán „rianás”,
                  ami szót sehol másutt nem ismernek; hogy ez nagy veszedelem a keresztülutazókra
                  nézve, mert messziről nem veszik észre, s ez be nem fagy soha, mert a víz
                  szüntelen hullámzik közte; azért a legelső dolguk volt a jó embereknek azokra a
                  helyekre, ahol útnyomok szelték át a rianást, a két veszélyes partra póznákat
                  tűzni ki a jégbe, azokra szalmacsutakot téve keresztbe, hogy a jövő-menők jókor
                  meglássák a veszélyt.</p>
               <p>- De még veszélyesebb lesz ez - magyarázá a vén halász Timárnak -, ha egyszer egy
                  szélnyomásra a kétfelé vált jég megint összecsukódik. Az is éppen ilyen zengéssel,
                  ropogással megy végbe. De gyakran olyan nagy a szél ereje, hogy az elvált jég két
                  szélét harántosan feltolja, s akkor a fölemelt jég alatt üresség támad. Aki aztán
                  azt észre nem veszi, s szekérrel ráhajt, Isten legyen irgalmas szegény lelkének;
                  leszakad alatta a jég, amely nem éri a víz színét.</p>
               <p>Délre járt az idő, mire a halászathoz hozzáfogtak.</p>
               <p>A halászat a Balaton jege alatt igen tiszta munka.</p>
               <p>Először is abban az öbölben, melybe a halászok tapasztalatai nyomán a halak ez idő
                  tájon seregestül össze szoktak gyűlni, kivágnak egymástól ötvenölnyi távolban két,
                  ölnyi átmérőjű léket, s azután egy négyszögöt alakítanak apróbb, két láb átmérőjű
                  lyukakból úgy, hogy a két nagy nyílás a trapezium két átellenes szögletét
                  képezi.</p>
               <p>Minden jéglapot, melyet e négyszöglyukakból kivágtak, oda támasztanak fel élével a
                  lyuk elé, hogy a jégen járók észrevegyék azt, s bele ne botoljanak a
                  veszedelembe.</p>
               <p>Mikor aztán a nap rásüt ezekre a nagy jégtükrön mindenfelé elszórt jégkockákra, az
                  olyan, mintha ezernyi gyémántóriás ragyogna szét a messze távolba.</p>
               <p>A halászok a hosszú, erős hálót a tó belseje felé eső öreg lékhez viszik, s akkor
                  a két végét szétbontva, rákötik azokat két hosszú póznára. Mindkét pózna harmadfél
                  öles. Egy halász­legény elkezdi azt a jég alatt előbbre tolni a rákötött hálóval
                  együtt, a másik ott várja azt a kisebb léknél, s amint a pózna vége odaérkezik,
                  megint odább tolja azt a harmadik lékhez, ahol a harmadik legény áll, s ugyanezt
                  az utat teszi meg a négyszög másik oldalán a másik rúd a háló túlsó szárnyaival,
                  míg mind a két rúd s mind a két hálóvég összeérkezik a part felőli nagy
                  léknél.</p>
               <p>Ekkor a háló, melyet az alsó végén levő ónsúlyok a fenékre húzva, s a felső
                  piritye a jég lapjáig emelve tart, egy tökéletes börtön mindazokra nézve, akik e
                  négyszögben benn­szorultak.</p>
               <p>Pedig ilyenkor sokan szoktak ott lenni. A fogas, a süllő, a harcsa elhagyja mély
                  iszaplakását, s feljön a vágott lékhez levegőt színi; ilyenkor családi ünnepjük
                  van a halaknak: ilyenkor van a hidegvérűeknél a szerelem bűbájos korszaka; hisz a
                  kemény jégboltozat most tartja őket elzárva az idegen elemtől, de nem annak
                  lakóitól, az emberektől.</p>
               <p>A jég csak vesztükre szolgál most.</p>
               <p>Mikor észreveszik, hogy a háló összébb szorítja őket, nincs hova menekülniök.
                  Kiugrani nem lehet, mert a jég nem engedi. A megszorult fogasnak nincs módja többé
                  szokott ravaszságával befúrni magát izmos farkával az iszapba, hogy a háló alatt
                  elosonhasson, mert társainak vickándó tömege magával sodorja.</p>
               <p>A halászok pedig odafenn húszan belekapaszkodva a háló kötelébe, csendesen
                  vontatják azt kifelé.</p>
               <p>Húsz embernek megfeszített erőködése mutatja, minő terhet vontatnak fel onnan
                  alulról. Súlyáról ítélve, több száz mázsára lehet azt becsülni.</p>
               <p>A nagy lék szája lassankint megelevenül.</p>
               <p>A nyugtalanított, összeszorított haltömeg törekszik az egyedüli nyílás felé. Az a
                  halála.</p>
               <p>Mindenféle alakú szájak és fejek bukdácsolnak fel a vízből, átlátszó úszszárnyak,
                  halfarkak, pikkelyes, kék, zöld, ezüst színű hátak merülnek fel egymást törtetve,
                  s közülök ki-kibámul egyszer-egyszer a Balaton cápája, a mázsányi harcsa, tátogó
                  nagy szájával, patkányfark-bajuszával, s megint visszairamodik fejtetővel lefelé,
                  mintha volna odalenn menekülés.</p>
               <p>Három halászlegény az öreg halászmesterrel nagy merítő szákkal lapátolja ki a lék
                  szájára tolt eleven tömeget, kihányva azt egyenesen a jégre, ahol egymás
                  hegyén-hátán fickándozva táncol örege-apraja. Onnan nincs hova menekülni, mert a
                  lékek mind be vannak már téve a beleillő jégkockákkal. Ez aztán a
                  boszorkánytánc!</p>
               <p>Tátott szájú pontyok félöles szökéssel peckelik magukat szerteszét, a
                  kétségbeesett csuka kígyóként kúszik a sügérek, kárászok bizsergő tömege közepett.
                  Egy-egy hatalmas harcsát rántanak ki kopoltyújánál fogva, s kilökik a jégre, ahol
                  aztán az idomtalan test meztelen fejét lomhán lefektetve, izmos farkcsapással
                  söpri maga körül szét fogolytársait.</p>
               <p>A jéglap a négyszeg körül már messze terítve van halakkal. A potyka úgy nyargal
                  azon, mint a cickány. Senki sem kergeti; nem szökhetik el. A lomhább halak egész
                  határral hevernek a lék két oldalán.</p>
               <p>- Mondtam, hogy nagy fogás lesz ma! - dörmögi a vén halász. - Ahová a nagyságos úr
                  lép, szerencsének kell ott lenni. Csak még a fogaskirályt megcsíphetnők.</p>
               <p>- Pedig aligha benne nincs - mond a szélső legény, ki a vízhez legközelebb húzza a
                  pirityét. - Valami nagy állat akkorákat lök a hálón, hogy mind a két karom
                  megérzi.</p>
               <p>- Ahol van ni! - kiált a másik legény, akinek éppen tele volt a merítő szákja
                  hallal, amint egy roppant nagyságú fő, mint egy ezüst krokodil nyomult fel a
                  vízből; tiszta ezüstfehér az egész, szétnyitott torkában két sor éles fog, mint a
                  kajmánnak, de azonkívül négy egymásba fogódó görbe agyar, minő a tigrisé.
                  Tiszteletparancsoló egy fej. Méltán királynak nevezhető abban a tóban, ahol nincs
                  olyan állat, mely vele megmérkőzzék; még saját fajából sem.</p>
               <p>- Ott van ni! - kiálták egyszerre hárman is; hanem a nagy állat a másik percben
                  már újra lebukott a víz alá, s akkor kezdődött aztán a küzdelme a halásznak.</p>
               <p>Mintha a tőrbe jutott fejedelem egyszerre kiadta volna oda alant a rendeletet
                  maradék testőrseregének, hogy a végső tusában keresztül kell magukat törniök, oly
                  veszedelmes rugdalózás keletkezett a hálóban. Csukák, potykák, harcsák voltigeur
                  csapatja rohant fejjel a feszes hálónak, a felmerülő góliátokat bunkóval kellett
                  agyba-főbe verni, hogy leküzdessenek. A hal tűzbe jött, a hidegvér hősi
                  gerjedelemre lett képes, s fellázadt a bitorló ellenség ellen, s valóságos
                  ütközetet harcolt vele. Az ütközet ugyan mind a hal veszedelmével végződött. A
                  harcsák főbe veretten rántattak ki a jégre, a háló öntötte a felszínre szorított
                  szép fehér fogasokat, süllőket; hanem a fogaskirály nem akart előkerülni.</p>
               <p>- Már megint megmenekült! - dörmögé a vén halász.</p>
               <p>- Még a hálóban van - monda fogait összeszorítva a kötélhúzó. - Érzi a kezem a
                  rángatását; hacsak keresztül nem töri a hálót.</p>
               <p>Tömérdek volt a préda, ami szerteszét hevert már; nem lehetett hova állni tőle,
                  hogy az ember el ne csússzék bennük.</p>
               <p>- No most kiszakadt a háló! - riadt fel a halászlegény. - Érzem a
                  roppanásáról.</p>
               <p>Csak a közepe volt még lenn.</p>
               <p>- Húzd rá! - ordíta a vén halász, s azzal teljes erejéből rárántotta a legénység a
                  kötelet. A hátramaradt haltömeg csak kifordult a hálóval együtt. Ott volt a
                  fogaskirály is. Gyönyörű példánya fajának. Több volt negyvenfontosnál, aminőt
                  minden húsz évben fogtak egyszer, azt is csak régen. Erős fejével csakugyan
                  keresztülszakította a hálót; hanem tüskés úszszárnyaival beleakadt a bogokba, s
                  nem tudott elmenekülni. Mikor kirántották, pofon vágta a farkával azt az egyik
                  legényt úgy, hogy hanyatt esett a jégen; hanem ez volt aztán utolsó hőstette. A
                  másik percben már halva volt. Eleven fogast még nem tartott senki a kezében. Azt
                  tartják, hogy amint a vízből kiveszik, a léghólyagja megreped, s akkor megszűnt
                  élni.</p>
               <p>Ennek az egynek a kézre kerítése nagyobb öröm volt a halászok közt, mint az egész
                  gazdag fogás. Régen üldözték már. Ismerőse volt mindegyiknek s gonosz halpusztító.
                  Az a rossz szokása, hogy csak a saját nemzetbelit szereti megenni. Azért ő
                  fogaskirály. Mikor felbontották, akkor is két szép nagy fogast találtak a
                  gyomrában, amiket nemrég nyelhetett le. Olyan vastag hája volt, mint a süldőnek;
                  gyönyörű arany színű, s a húsa fehér, mint a gyolcs.</p>
               <p>- No, nagyságos uram, ezt az egyet elküldjük a nagyságos asszonynak! - monda a vén
                  halász. - Becsomagoljuk egy ládába jég közé. Egymaga lesz egy szekérrel. Nagyságos
                  uram ír hozzá egy levelet, s megírja benne, hogy ez volt a fogaskirály. Aki ebből
                  eszik, királyhúst eszik.</p>
               <p>Mihály megdicsérte az ötletet, s biztatást adott, hogy meglesz érte az
                  áldomás.</p>
               <p>Mire a fogással készen voltak, a rövid téli napnak is vége volt már, de csak az
                  égen, de nem a jégen.</p>
               <p>A jégen most kezdődött még az élet.</p>
               <p>A szomszéd falvakból, Siófokból, Szántódról, Zamárdiból, Füredről, Arácsról,
                  Csopakról jött a népség szekerekkel a jégre, kosárral, tarisznyával, kulaccsal; a
                  kulacsban bor, a tarisznyában malacpecsenye, a kosár halat vinni való.</p>
               <p>Mire a halászok hozzákezdtek a kifogott zsákmány osztályozásához, egész sokadalom
                  támadt körülöttük.</p>
               <p>Ha lement a nap, nádból fáklyát csináltak, tüzet raktak a jégen; vásárt ütöttek a
                  halra. Potyka, csuka, harcsa, kárász mind szegény embernek való. Bécsbe, Pestre
                  csak a fogast meg a süllőt viszik, amit drágán megfizetnek; a többit potom áron
                  adják. Még így is nyereségük van. Ezzel az egy húzással valami háromszáz mázsa
                  halat rántottak ki. Ez a Timár igazán szerencse fia.</p>
               <p>Ami halat most el nem hordanak, azt kosarakba garmadolva beviszik a raktárba, s
                  onnan hordják el majd szekereken a veszprémi vásárba.</p>
               <p>Timár egy jó estét akart szerezni az összegyűlt népségnek. Lehozatott egy tízakós
                  hordót a jégre, azt csapra üttette, s felszólította a halászmestert, hogy
                  csináljon halászlevet, amihez csak a mestere ért.</p>
               <p>Egy roppant, akónyi bográcsba beleaprítják a kiválogatott halat, aminek nem szabad
                  sem kövérnek, sem szálkásnak lenni; nem jön abba egyéb, mint a halnak a saját
                  vére, paprika marok­számra, meg vöröshagyma. Hanem aztán van annak a
                  keverésmódjában valami mesterség, amit csak az ért, akinek tudománya van hozzá,
                  hogy azt utánacsinálni sem lehet.</p>
               <p>Ebből a jóból még Timár úr is bámulatos sokat elfogyasztott.</p>
               <p>S ahol jó bor foly, és halászlé készül, ugyan a cigány hogy maradna el onnan?</p>
               <p>Egyszer csak ott terem egy barna sereg, helyet csinál egy kosár tetején a
                  cimbalmának, s rárántja az uraság nótáját:</p>
               <p>
                  „Jaj, de szakad ez a húr! Majd megfizet ez az úr?”
               </p>
               <p>S ahol cigány van, virgonc menyecske és tüzes legények, a tánc hogy maradna el
                  onnan? A jég hátán egyszerre csak olyan dáridó támad, hogy hét falura szól. A
                  nádtüzek mellett nyalka párok rikkontgatva járják a Szent Dávid táncát. Egyszer
                  Timár azon veszi észre, hogy őtet is elkapja egy kackiás menyecske, beviszi a
                  táncba, s úgy megforgatja, ahogy csak illik.</p>
               <p>Timár táncolt.</p>
               <p>A szép téli éjben messze világlottak a jégtükrön az örömtüzek.</p>
               <p>A mulatság a jég hátán majd éjfélig tartott.</p>
               <p>A halászok akkorra lettek készen a fogott hal behordásával a raktárba.</p>
               <p>Akkor aztán a jókedvű népség is hazaoszlott, sűrű rikoltozással éltetve a mulatság
                  gazdáját, a bőkezű Levetinczy urat.</p>
               <p>Timár még azután is fennmaradt addig, míg Galambos a fogaskirályt becsomagolta a
                  deszkaládába jég és széna közé, s a ládát leszegezte. Azt feltették a szekérre,
                  melyen Timár idejött, s a kocsisnak meg lett mondva, hogy legyen készen, mert
                  rögtön indulni fog haza Komáromba; a halküldeménnyel sietni kell.</p>
               <p>Ő maga azalatt levelet írt Timéának; a levél gyöngéd, sőt itt-ott kedélyes hangon
                  volt tartva. Kedves feleségének nevezte Timéát. Leírta előtte a nagyszerű látványt
                  a Balaton jegén, a megrendítő jégropogást; elhallgatta, hogy milyen közel történt
                  hozzá a rianás; elregélte a mai nap történt fogást minden apró részletével együtt;
                  végezte az esti mulatság leírásával; elmondta, hogy milyen jól mulatott, hogy
                  milyen kedvére „kivolt”. Még azt is megírta neki, hogy egy szép parasztmenyecske
                  megtáncoltatta a jégen.</p>
               <p>Ilyen vidám leveleket szoktak azok írni, akik az öngyilkosság tervével
                  vajúdoznak.</p>
               <p>Mikor a levél készen volt, levitte azt a kocsisnak.</p>
               <p>Az öreg halász még akkor is ott volt.</p>
               <p>- Menjen már haza, Galambos - küldé őt Mihály. - El lehet fáradva.</p>
               <p>- De bizony még egyszer megrakom a jégen a tüzeket - monda az öreg, pipáját
                  meggyújtva -, mert most erre a nagy halszagra ami csak róka van a berekben, de még
                  a csúnya topor­tyánféreg is, mind előjön, s körülhasalja az öreg lékünket, s ott
                  halászik a maga szakállára, lesi a felvetődő halat, s kikapja a vízből; azzal meg
                  mind elriasztja előlünk a többit.</p>
               <p>- Sose csináljon már több tüzet! - monda neki Mihály. - Majd kivigyázok én, éjjel
                  úgyis sokszor felébredek. Olyankor majd kilépek az erkélyre, s kilövöm a puskámat;
                  a lövésre majd hazaszaladnak a mi négylábú halászaink.</p>
               <p>Ebben hát megnyugodott a halász is, s istennek ajánlva az urat, hazakullogott.</p>
               <p>A süket vincellér, Timáron kívül az egyedüli élőlény e háznál, rég aludt már.
                  Azonfelül, hogy süket volt, most még a jó borból annyit be talált venni, hogy
                  egészen biztosítva volt ez éjszakai nyugalmának megháboríthatlansága felől.</p>
               <p>Timár is felment a szobájába, s megrakta a tüzet a kandallóban.</p>
               <p>Ő éppen nem volt álmos.</p>
               <p>Izgatott lelkének nem kellett a lomha nyugalom.</p>
               <p>Másforma pihenést keresett.</p>
               <p>Hisz az is pihenés, ha az ember téli hideg éjszakán kiül a nyitott erkélyre nyitva
                  hagyott ajtónál, s aztán a hallgató világot nézi.</p>
               <p>A hold még nem jött fel; csak a csillagok ragyognak, s minden csillagnak a fénye
                  ott tündöklik a sima jégtükrön is, mint egy nagy acéllapra elszórt karbunkulusok,
                  mint azok a gyertyák halottak napján a temetőben. Ott a Saturnus, a Vega, a
                  Hattyú, a korona Arcturus, a Kalászos Szűz és Berenice, a hű feleség!</p>
               <p>Az ember bámul, és nem gondolkozik. Lát, és nem érez. Sem hideget, sem
                  szívdobbanást, sem kül-, sem belvilágot. Csak bámul. Úgy pihen.</p>
               
            </div>
            <div type="chapter">
               <head>A RÉM</head>
               <p>A csillagok ragyogtak az égen, a csillagok ragyogtak a jégtükörben, szellő sem
                  zavarta a csendet.</p>
               <p>Ekkor Timár Mihályt egy hang üdvözli a háta mögül.</p>
               <p>- Jó estét, uram!</p>
               <p>A hang, a véletlen szó felriasztja tompa merengéséből, a nyitott erkélyről
                  visszatér szobájába, hol lámpáját égve s a kandallót felszítva hagyta. A lámpa és
                  a tűz még világítanak ott benn.</p>
               <p>A terem lépcsőre nyíló ajtaja előtt a kettős világításban egy alak áll, melynek
                  láttára Timárnak minden idege elzsibbad.</p>
               <p>Nem ismeri az előtte álló alakot...</p>
               <p>...És mégis tudja, hogy ki az.</p>
               <p>Hideg éjszakán, a vak köd közepett, a Duna jegén keresztül szökött ő e rémalak
                  elől...</p>
               <p>Egy tengerészruhába öltözött férfi. A tengerészöltönyt a tél és a zivatarok ugyan
                  erősen megviselték. A gallér aranyszegélyzete kibomladozott, mintha nem valami
                  tisztességes kormány parancsára, hanem csak valami színpadi látvány kedvéért lett
                  volna az odavarrva. A posztó zöld színe a vállakon megfakult, s egypár gomb le
                  volt róla már szakadva. A jobb karján pedig egy jókora szakadás fehér cérnával
                  volt összevarrva. A tengerészcipők sem voltak jobb állapotban. Elöl az orraiknál
                  szétvált a varrás, s a meztelen lábujjakat engedte láttatni; egyik éppen valami
                  pokróccal volt bekötve.</p>
               <p>A rongyos hüvelyhez éppen hozzá való volt a gazdája is.</p>
               <p>Naptól rezesült arc, elhanyagolt szakállal, leborotvált bajusz helyén feltarlózott
                  borosta, aztán egy fekete selyemkendő keresztülkötve a fél homlokon, mely a fél
                  szemet eltakarja.</p>
               <p>Ez az alak mondta Timárnak azt, hogy: „Jó estét, uram!”.</p>
               <p>- Ki az? - kiálta rá Timár.</p>
               <p>- Ej, ej, édes apuska, hát nem ismer ön már rám? - szólt gúnyos nyájaskodással az
                  idegen.</p>
               <p>- Krisztyán! -, suttogá Timár.</p>
               <p>- Az, az! A maga kedves Tódorkája. Az egyetlenegy Krisztyán Tódor. A maga kedves
                  kis fogadott fia. Mégis hogy rám ismert szépen.</p>
               <p>- Mit akarsz?</p>
               <p>- Amit leghamarább akarok - szólt az ágrólszakadt -, ezt a dupla puskát a kezembe
                  keríteni. Mert nehogy eszébe jusson önnek az a szavam, amivel legutolsó
                  találkozásunkkor elváltunk: „ha még egyszer ön elé lépek, lőjön keresztül!”.
                  Mivelhogy megmásítottam már a véleményemet.</p>
               <p>Ezzel a jövevény felvette Timárnak a fegyverét, mely a szögletbe volt támasztva, s
                  annak mind a két sárkányát felhúzva, leveté magát a kandalló elé egy karszékbe, a
                  fegyvert lövésre készen fektetve végig a térdein.</p>
               <p>- Így ni! Mármost beszélhetünk egymással nyugodtan. Átkozottul elfáradtam, s
                  messziről jövök. Az ekvipázsom cserbenhagyott, s egy részét az útnak gyalog
                  kellett hátrahagynom.</p>
               <p>- Mit akar ön itt? - szólt hozzá Timár.</p>
               <p>- Legelőször is - egy tisztességes öltöző ruhát; mert ez a mostani már nagyon
                  magán viseli az időjárás viszontagságainak nyomait.</p>
               <p>Timár odalépett a szekrényhez, kivette onnan saját asztrakánprémes bekecsét, és a
                  hozzá tartozó egyéb öltönydarabokat, s mindazokat lerakva a padlóra kettőjük közé,
                  némán rámutatott.</p>
               <p>A csavargó fél kezében tartotta a puskát, ujját szüntelen annak ravaszán
                  nyugtatva, másik kezével egyenkint fölemelgeté az öltönydarabokat, s műbíráló
                  arcfintorgatással vizsgálta azokat sorba.</p>
               <p>- Jó, jó, hanem ebből a kabátból még valami hiányzik. Mit gondol ön? Mi szokott
                  vele együtt járni? A pénztárca. No hát nem igaz?</p>
               <p>Timár szótlanul kivette fiókjából oda eltett tárcáját, s azt is odaveté neki.</p>
               <p>Az országkerülő elkapta azt fél kézzel; fel is nyitá a fogai segélyével, s aztán
                  végigszámlálta a benne levő pénzt, ezreseket és százasokat.</p>
               <p>- No, ez is csak valami! - szólt, odadugva a tárcát a bekecs zsebébe. - Szabad még
                  egy kis fehérneműt is kérnem? Mert biz a mostanit már két hét óta viselem, s attól
                  tartok, hogy már majd nem lesz szalonképes.</p>
               <p>Timár adott neki szekrényéből fehér alsóruhákat.</p>
               <p>- No mármost el vagyok annyira látva, hogy hozzákezdhetek a toalettemhez! - monda
                  cinikus enyelgéssel. - Hanem elébb egy kis magyarázatot kell önnek adnom, hogy
                  majd egyet-mást, amit meg fog ön látni, mikor levetkőzöm, érthetővé tegyek
                  nagyságod előtt. De hát mi az ördögért nagyságoljuk mi egymást, mikor olyan régi
                  jó cimborák vagyunk? Legyünk pertu!</p>
               <p>Timár szótlanul ült le asztala mellé.</p>
               <p>- Hát kedves pajtásom - kezdé a szökevény, szemére kötött kendőjét megigazítva -,
                  emlékezel rá, ugye, hogy te engemet nehány esztendő előtt elküldtél Brazíliába,
                  ugye? Ej, hogy el voltam lágyulva akkor, akár egy szivacs! Édesapámnak fogadtalak,
                  s felfogadtam, hogy ezentúl becsületes ember leszek. De te nem azért küldtél
                  engemet Brazíliába, hogy én ott becsületes emberré legyek, hanem azért, hogy ne
                  legyek utadban ezen a hemisphaeriumon. Nagyon bölcsen kiszámítottad, hogy ha egy
                  ilyen romlott vérű fickó, akiben nincs már egy csepp jóindulat, elmegy oda abba a
                  világrészbe, ahonnan az „asszonymérget” idehozták Európába, s beójtották a fehér
                  bőrűekbe, hát okvetlen el kell neki pusztulni. Vagy eldöglik, vagy zsivány lesz
                  belőle; vagy a tenger elnyeli, vagy agyonütik; valahogy csak el lesz téve az
                  útból.</p>
               <p>Timár csüggedten hajtotta tenyerébe a fejét, s nem tudott a rémnek arcába nézni,
                  hogy ellentmondjon neki.</p>
               <p>Az a felülkerült gonosztevő dölyfös gúnyjával folytatá:</p>
               <p>- Hát ugye: rám bíztad a sok pénzedet? Mi volt az neked? Polyva! Számítottál rá,
                  hogy majd lopni fogok belőle, akkor megfogatsz, becsukatsz? Egészen úgy történt,
                  ahogy akartad. Egypárszor ugyan megtehettem volna azt is a kedvedért, hogy
                  meggebedjek azokban a drága betegségekben, amiket az Indiákon a fájáról lehet
                  szedni; de csak kilábaltam belőlük - a te örömödre. Egyszer aztán hozzáláttam
                  teljes erővel a szolgálattételhez; elloptam a pénztáradból tízmillió reist.
                  Hahaha! Tízmillió reis! Azok a tolvaj spanyolok félkrajcárokban beszélnek, hogy
                  annál nagyobbnak lássék az összeg. Az egész alig tesz százezer forintot. Hüh, ha
                  tudnád, minő szép szemeik vannak ott az asszonyoknak, nem is sokallnád értük. Azok
                  nem is akarnak viselni egyebet, mint igazgyöngyöt. De illik is a nyakukra! Hanem
                  hát már ennek vége van. Most itthon vagyunk, s be kell érnünk olyannal, amilyen
                  van. Ha nincs ananász, jó a krumpli.</p>
               <p>A fickó még érzékeny ömledezésekhez kezdett.</p>
               <p>- Hanem hát az a te ostoba ügynököd odaát, a spanyol, más szempontból fogta fel a
                  dolgot, s engem elcsípetett, a gaz törvénybírák elé állíttatott, s ezek a
                  gézengúzok elítéltek engem ezért az ifjúkori botlásomért, képzeld, tizenöt
                  esztendei gályarabságra. No már mondjad, nem barbarizmus ez?</p>
               <p>Timár reszketett.</p>
               <p>- Azt tették velem, hogy levetkőztettek szép gavallér ruháimból, s nehogy el
                  találjak tőlük valahogy veszni, egy tüzes vassal a lapockámra sütötték az
                  akasztófa bélyegét.</p>
               <p>A szökevény e szónál leveté tengerészkabátját, s szennyes ingét lerántva bal
                  válláról, megmutatá Timárnak a még égő vörös bélyegnyomot lapockáján, keserű
                  humorral nevetve hozzá.</p>
               <p>- Látod, elbillogoztak a számodra, mintha csikód vagy tinód volnék, hogy el ne
                  veszhessek tőled. Pedig hiszen én úgysem szököm el tőled, ne félj!</p>
               <p>Timár lélekkínzó kíváncsisággal nézte az égetett bélyegnyomot a nyomorult vállán,
                  s nem bírta szemeit elfordítani róla.</p>
               <p>- No, ez is megvolt. Akkor odavittek a nyakamnál fogva a gályára, s egy tízfontos
                  vassal a lábamat odavasalták a gályapadhoz. Nézd csak, annak is itt van a
                  helye.</p>
               <p>Ezzel lerúgta lábáról a rongyos bakancsot, s megmutatta Timárnak a bokáján támadt
                  véres törést, mely hegedő sebbé mérgesült el.</p>
               <p>- Ezt is tőled kapott emlékül viselem - kötekedék a szökött fegyenc.</p>
               <p>Timár szemei oda voltak bűvölve a seb rongálta lábhoz.</p>
               <p>- De hát képzeld, kedves cimborám, milyen jó a sors! Micsoda csodálatosak a
                  mennyei gondviselés utai! Hogy vezeti a szegény szerencsétlen szenvedőt véletlenül
                  a nem várt boldogság örömei közé. Éppen arra a padra, ahova engem ilyen kegyesen
                  kipányváztak, volt egy öreg, tüskés szakállú érdemes férfiú szintén levasalva. Ez
                  lett volna nekem tizenöt esztendőre való hálótársam. Csak illő, hogy az ember
                  ilyen hosszú időre eljegyzett mátkájának jól a szeme közé nézzen. Rábámulok, s azt
                  mondom neki spanyolul: „Seńor! Nekem úgy tetszik, mintha én uraságodat láttam
                  volna már valaha.”</p>
               <p>„Láthattál biz engem, vakulj meg!”, felelt rá az öreg.</p>
               <p>Ekkor megszólítom törökül:</p>
               <p>„Effendim. Nem kószáltál te Törökországban valaha?”</p>
               <p>„Voltam én ott is. Hát mi bajod vele?”</p>
               <p>Ekkor szólok hozzá magyarul:</p>
               <p>„Nem úgy híttak téged eredetileg, hogy Krisztyán?”</p>
               <p>Az öreg rám bámult iszonyúan, s azt mondá: „Igen!”</p>
               <p>„Akkor én vagyok a te fiad, Tódor! A te kedves kis Tódorkád, a te egyetlen
                  magzatod!”</p>
               <p>- Hahaha! Képzeld, cimborám! Feltaláltam az apámat, az én rég elveszett apámat a
                  föld túlsó oldalán, a gályarabpadon! A mennyei gondviselés ily csodálatos utakon
                  vezérelte az egymástól rég elszakított apát és fiút egymás ölelő karjaiba vissza.
                  Hahaha! Hanem kérlek, adj egy kancsó bort meg valami harapnivalót, mert éhes és
                  szomjas vagyok, s még igen sok érdekes történetet kell elmondanom, ami téged mind
                  nagyon fog mulattatni.</p>
               <p>Timár teljesítette a kívánságát, adott neki sonkát, kenyeret és bort.</p>
               <p>A vendég odaült az asztalhoz, térdei közé fogta a puskát, s elkezdett falatozni.
                  Oly mohón evett, mint egy kiéhezett kutya, s nagyokat ivott rá, pattintva a
                  szájával az ivás után, mint ínyencek szokták, kiknek nagyon jólesett az a korty.
                  És aztán beszélt teletömött pofával:</p>
               <p>- Hát mikor így átélveztük a viszonttalálkozás örömeit, azt kérdé tőlem a kedves
                  papa, gyöngéden fejemre ütve az öklével: „Hát te, akasztófáravaló, hogy kerülsz
                  ide?” Nekem, természetesen, tiltotta a fiúi tisztelet, hogy hasonló kérdést
                  intézzek az én életem okozójához. Mondám neki, hogy elvettem tízmillió reist egy
                  Timár nevű uraság pénzéből. „Hát az hol lopta ezt a sok pénzt?”, volt rá az öregem
                  megjegyzése. Mondám neki, hogy az nem lopja a pénzét, mert az igen derék, nagy
                  birtokú uraság, kereskedő, földesúr, hajótulajdonos. Az öregem nézete e tárgyban
                  javíthatatlan maradt. „Az mindegy! Akinek pénze van, az azt mind lopta. Akinek sok
                  van, sokat lopott, akinek kevés van, keveset lopott; aki nem maga lopta, annak az
                  apja, a nagyapja lopott. Éppen százharminchárom neme van a lopásnak, s azok közül
                  csak huszonhárom olyan, amiért az ember a gályára kerül.” Látva, hogy az öregemet
                  nem bírom jobb nézetekre vezérelni, nem vitatkoztam vele e tárgy fölött tovább.
                  Akkor aztán ő kérdezte:</p>
               <p>„De hát hogy hozott téged az ördög össze ezzel a Timárral?”</p>
               <p>Elbeszéltem neki a dolgot.</p>
               <p>„Ismertem ezt az urat, mikor még szegény hajóbiztos volt, s maga hámozta a
                  burgonyát a hajókonyha előtt a gulyáshúshoz. Egyszer egy szökevény basát kellett
                  felszaglásznom a török rendőrség megbízásából, s az éppen Timár hajóján szökött
                  Magyarországba.”</p>
               <p>Ennél a szónál az öregem felhúzta a koponyája bőrét. Hahaha! Olyan mozgékony
                  fejbőre volt, csupa nevetség volt nézni, mikor alá s fel mozgatta; mikor felhúzta,
                  a rövidre vágott serték úgy álltak az ég felé, mint a majom szőre.</p>
               <p>„Hogy hítták azt a basát?”, mordult rám az öreg.</p>
               <p>„Ali Csorbadzsinak.”</p>
               <p>„Ali Csorbadzsi!”, ordított fel, nagyot ütve az öklével a térdemre: azt hittem,
                  erre a szóra beleugrik a tengerbe. - Hahaha! Nem lehetett ám a vastól.</p>
               <p>„Te is ismered őt talán?”</p>
               <p>Erre megrázta az öreg a fejét haragosan, lehúzta a feje bőrét a homlokára, s azt
                  mondta, hogy „folytasd, mi lett Ali Csorbadzsiból?”.</p>
               <p>Elmondtam neki a dolgot.</p>
               <p>„Az ogradinai szigetnél ráakadtam; akkor egy vargabetűvel eléje kerültem a
                  hajónak, s Pancsovánál készen vártuk, hogy elcsípjük; hanem a hajó basa nélkül
                  érkezett meg. Az útközben hirtelen meghalt, s mert sehol a parton nem engedték
                  eltemetni, utoljára is a vízbe temették el. Ezt mind okmányokkal bizonyította be
                  Timár.”</p>
               <p>„S az a Timár akkor szegény ember volt?”, kérdezé az öregem.</p>
               <p>„Akár magam.”</p>
               <p>„Mostan pedig milliói vannak?”</p>
               <p>„Azokból voltam én szerencsés tízmillió reist elkölthetni.”</p>
               <p>„No hát lásd, te ostoba, hogy igazat mondtam; lopta a kincseit. Kitől lopta? Ali
                  Csorbadzsitól. Megölte a basát az úton, s eldugta magának a kincseit.”</p>
               <p>Nekem csak szemem-szám elállt erre a szóra. Olyan sápadt lettem - mint amilyen te
                  vagy most, kedves cimborám.</p>
               <p>„No nézd, én erre a gondolatra sohase jöttem volna!”</p>
               <p>„Hát ide hallgass - dörmögött az öreg; s azzal a fejét a két térdére fektette;
                  mintha most is látnám, hogy sandított felém azokkal a hiúzszemeivel. - Mármost
                  majd én mesélek neked valamit. Én ismertem Ali Csorbadzsit. Nagyon ismertem.
                  Tolvaj volt az is, mint minden ember, természetesen, akinek sok pénze van.
                  Százhuszonkettedik és százhuszonharmadik tolvaj volt. Ezen sorszám alatt jönnek a
                  kormányzók és kincstárőrök. Rá voltak bízva egy másik tolvajnak a kincsei. Ez a
                  Nro százharminchárom, a szultán. Egyszer én megtudtam, hogy a Nro
                  százharminckettedik tolvaj: a nagyvezér, ki akarja tekerni a nyakát a khazniárnak,
                  hogy amit az innen-onnan összelopott, ő visszalopja magának. Én is a török
                  titkosrendőrségnél voltam. Csak olyan Nro tíz, bukott, szökött kalmár. Valami jó
                  gondolatom támadt. Ha én egyszerre a Nro ötvenig fel tudnék avandzsírozni!
                  Odamentem a basához, fölfedeztem neki a titkot, hogy ő is benne van már a
                  lajstromban, ami egy csoport gazdag embert foglalt magában, akiket a miniszterek
                  mint összeesküvőket meg fognak zsinegeltetni, s aztán a pénzeiket beseprik szépen;
                  hanem hát mit adsz, ha megmentelek kincseiddel együtt? Ali Csorbadzsi azt mondta,
                  hogy minden kincseinek odaadja egy negyedrészét, ha egyszer biztos helyen leszünk.
                  „Hja, mondtam neki, én szeretném tudni, hogy mi az a »minden«, mert én bekötött
                  szemmel nem alkuszom. Én családapa vagyok, nekem fiam van, annak a sorsát akarom
                  biztosítani.”</p>
               <p>Hahaha! Az öreg olyan komolyan mondta azt, hogy még most is nevetnem kell
                  rajta.</p>
               <p>„Fiad van? - kérdé akkor a basa apámtól. - No jó; ha megmenekülök, neki adom az
                  egyetlen leányomat, s akkor minden vagyonom a családban marad. Még ma küldd el
                  hozzám a fiadat, hadd ismerem meg. (Teringettét, ha én azt akkor tudtam volna,
                  hogy az a gyönyörű szép fehér arcú hölgy, azokkal az egymást érő szemöldökkel
                  nekem van szánva! Hallod ezt, cimbora? De már erre innom kell egyet
                  bú-elfelejtésül. Megengeded, hogy ezt a poharat őnagysága, a legbájosabb úrhölgy
                  tiszteletére ürítsem ki.)</p>
               <p>A martalóc zsivány udvariassággal hörpenté ki poharát, felállva.</p>
               <p>Azután ismét visszahelyezkedett a karszékbe, s közbe a fogait szívogatta cuppanós
                  hanggal, mint aki már jóllakott.</p>
               <p>- Hát az én apám szépen ráállt erre az alkura. „Abban egyeztünk meg, mondta az
                  öreg, hogy Ali Csorbadzsi legdrágább értékeit berakjuk egy bőrzsákba, azt én
                  magammal viszem egy angol hajóra, s mint gyanútalan ember a málhával együtt
                  akadálytalanul eljutok Máltáig, ott bevárom Ali Csorbadzsit, ki leányával együtt
                  minden málha nélkül távozik el Sztambulból, mintha sétakocsizásra menne, s majd
                  aztán álutakon a pyraeusi öbölben a hidrioták hajóin elmenekül Máltába. A basa
                  legnagyobb bizalmát ruházta rám. Odaeresztett a kincstárába, egyedül, hogy fel ne
                  tűnjék, ha ő maga megy oda, s rám bízta, hogy válogassam ki, amiket
                  legértékesebbeknek tartok, s azokat rakjam a zsákba. Még most is el tudnám
                  számlálni sorba azokat a drágáságokat, amik kezem alatt lettek kiválogatva. A
                  drága kaméák, az igazgyöngy­sorok, a gyűrűk és boglárok: egy achátszelence, csupa
                  merő solitair gyémántokkal tele!”</p>
               <p>„Nem tudtál magadnak egyet eldugni belőlük?”, mondám az öregnek.</p>
               <p>„Te marha! - förmedt rám -; minek loptam volna el egy gyémántot, Nro tizennyolc
                  tolvaj: mikor az egészet módomban volt ellopni?”</p>
               <p>„Ahá! Derék gyerek voltál, öreg.”</p>
               <p>„Voltam ördögöt! Marha voltam. Úgy kellett volna tennem, ahogy te mondod. Bár
                  legalább azt az egy klenódiumot zsebre dugtam volna, ami legjobban megtetszett
                  valamennyi között; a basa feleségének az arcképe, két sor brilliánt közé
                  keretezve...”</p>
               <p>...Timárnak az arca a hyppocratesi halálmerevedést fejezte ki e szavak hallatára.
                  A senkitől nem ismert titok egy embernek mégis kezébe jutott. S ettől az embertől
                  nem várhatni irgalmat...</p>
               <p>Apám folytatá az elbeszélést.</p>
               <p>„Én megtömtem a bőrzsákot, s kihoztam a basához, anélkül, hogy gyanút költöttem
                  volna. Ő még nehány louis d’or-tekercset tett a kincsek közé. Azután egy
                  mesterséges zárral belakatolta az egészet, a zsák négy szegletét pedig
                  ólompecsétekkel foglalá össze. Engem azután elküldött egy gyaloghintóért, hogy
                  látatlanul távozhassam el a bőrzsákkal. Nem telt bele egy negyedóra, hogy
                  visszatértem hozzá. Akkor átadta a zsákot a mesterséges angol acéllakattal, négy
                  ólompecséttel, én köpenyem alá vettem azt, s a kertajtón át kiosontam vele a
                  hordszékig. Még útközben is megtapogattam kezemmel a zsák tartalmát, s jól éreztem
                  benne a boglárokat, a gyöngysorokat, az achátszelencét s a louis d’or-os
                  tekercseket. Egy óra múlva az angol hajón voltam, s aztán felszedtük a horgonyt,
                  és indultunk ki az Aranyszarv-öbölbül.”</p>
               <p>„És engemet nem vittél magaddal Máltába - feddém én fiúi elkeseredéssel az öreget.
                  - Hát aztán a basa szép leányát ki vette volna el?”</p>
               <p>„Eredj, bolond! - kiálta az öreg -, kellettél is nekem, akár a basád meg a szép
                  leánya! Nem akartalak én benneteket megvárni Máltában; hanem azzal az
                  útiköltséggel, amit a basától kaptam, áthajóztam egyenesen Amerikába, s a
                  bőrtarisznya is velem jött. De képzeld: az átkozott! Mikor már biztos helyre értem
                  vele, ahol senki az ördög rám nem találhatott, s ott fogom a bicsakot, s kihasítom
                  a bőrzsák oldalát, hát mi dől ki belőle? rézgombok, rozsdás vaspatkók! az
                  achátszelence helyett, tele gyémántokkal, egy cserép tintatartó, s a louis
                  d’or-tekercsek mind megannyi rézpara-göngyölegek voltak, amilyenekkel a
                  káplároknak fizetik a közkatonák számára való heti pénzt. A gazember tolvaj még
                  engem is meglopott. Ez nem fordult még elő a rubrikámban a Nro százharminchárom
                  között. Ennek még numerusa sincs.”</p>
               <p>- Az öreg dühös volt, csaknem sírt!</p>
               <p>„Így rá hagyni magamat szedni a töröktől! A tolvaj azalatt, míg én a
                  gyaloghintóért jártam, egy egészen hasonló zsákot tömött meg mindenféle kacattal,
                  azzal eresztett engem a tengerre. Ő meg azalatt elfutott másfelé az igazi
                  kincseivel, s elvitte a tőlem nyert titkot ingyen. De lám, hogy van igazság
                  nemcsak a földön, hanem még a vízen is; mert a nagy tolvaj egy magánál még nagyobb
                  tolvajra akadt, aki őt útközben megölte és kifosztotta!”</p>
               <p>- S ez a rendkívüli ember, a nagy tolvajtól kergetett, kis tolvajt meglopott
                  főtolvajnak agyontolvajlója, te vagy, az „arany ember”, Levetinczy Timár Mihály,
                  kedves cimborám! - szólt a szökevény felállva és gúnyosan meghajtva magát.</p>
               <p>Timár nem mondott neki ellent.</p>
               <p>- És mármost beszéljünk egymással más hangon! - szólt Krisztyán Tódor; - de mindig
                  háromlépésnyi távolból; és meggondolva részedről, hogy a puska csöve feléd van
                  irányozva.</p>
               <p>Timár hidegvérrel nézett a cső űrébe. Ő maga töltötte meg azt golyóra.</p>
               <p>- Ez a fölfedezés egészen elvette a kedvemet a gályarabságtól - folytatá a
                  kalandor. - Sehogy sem tudtam megbékülni azzal a gondolattal, hogy mi joga van a
                  nagy tolvajnak ideláncoltatni a gályapadhoz a kis tolvajt. Lám, ha Ali Csorbadzsi
                  kincseit nem Timár Mihály, hanem az én apám kaparinthatja el, most én gazdag
                  gentleman vagyok, egyetlen majoresco, s a kutya sem ugat rám azért, hogy az őseim
                  hogy szerezték a nagy vagyont. Csak úgy, mint a mostani bárók, grófok ősei, a
                  raubritterek. És ahelyett most nekem itt kell megveszekednem a büdös tengervízen.
                  És mindezt miért? Azért, mert Timár Mihály nemcsak azokat a kincseket kapta el az
                  orrom elől, amik nekem voltak szánva, hanem még azt a leányt is, akit nekem
                  kellett volna elvennem: azt a kis pöszke, vad teremtést, aki a puszta szigeten
                  nevelkedett a számomra. Még ezt is Timárnak kellett elkapni előlem, akinek
                  szüksége volt egy szeretőre; mert hiszen azzal a feleséggel csak nem lehetett
                  boldog, akinek az apját megölte, tehát kellett neki mellette szerető. Nehogy arany
                  hírének megártson vele, mert az egész világ tiszteli benne az erény mintaképét:
                  hát nem választott magának barátnőt a balett, a cirkusz szépségei közül, amiket
                  magamforma jó ízlésű ember az ő helyzetében praeferálna, hanem kikeresett magának
                  egy olyan szegény leányt, aki nem tud semmit a világról, aki nem jön soha az
                  emberek közé, akiről ki nem sül soha, hogy Timár úr örömeit osztja. Pfuj, Timár
                  úr! És ezért kellett engem tizenöt esztendőre a gályapadhoz láncoltatni?</p>
               <p>Csapás csapásra hullott Timár megalázott fejére.</p>
               <p>A vádnak sújtó pontjai hiszen egyenkint nem voltak igazak: ő nem „ölte meg” Timéa
                  apját, nem „lopta el” kincseit, nem „csábította el” Noémit, nem „láncoltatta meg”
                  Tódort... és az egész vád a maga összességében mégis oly elbírhatatlan!</p>
               <p>Ő álszínt játszott. S most minden bűnbe belekeveredett emiatt.</p>
               <p>A szökevény tovább beszélt.</p>
               <p>- Mikor a Barra do Rio do Grande do Sul öblében időztünk, kiütött a hajónkon a
                  sárgaláz. Az apám is megkapta. Ott halódott mellettem a padon; nem vitték el. Az
                  nem szokás. A gályarabnak ott kell meghalni, ahova levasalták. Az nekem nagyon
                  kellemetlen helyzet volt. Az öreget egész nap rázta a hideg, káromkodott, s a
                  fogai vacogtak hozzá. Kiállhatatlan volt az öreg a maga káromkodásával, mindig a
                  Szűz Máriát szidta, és magyarul káromkodott. Már miért nem káromkodott spanyolul,
                  az is igen szépen hangzik, hogy a többi társak is érthették volna? S miért szidta
                  a Madonnát? Azt én nem tűrhetem; hiszen vannak férfi szentek elegen, szidja
                  azokat; de egy hölgyet megsérteni jó nevelésben részesült embertől nem
                  gentlemanhez illő magaviselet. Emiatt egészen meghasonlottam az öreggel. Nem
                  azért, mintha azt restelltem volna nézni, hogy haldoklik ott mellettem
                  sárgalázban, ami holnap rám ragadhat róla, s ami nem tartozik a legkellemesebb
                  megdöglési módok közé, de egyenesen csúf szitkozódásai miatt elhatároztam, hogy
                  megszököm tőle. Bárha oly erős kötelékek kapcsolnak is bennünket egymáshoz, mint
                  minket, apát és fiút, én azokat el fogom szakítani. El is szakítottam
                  szeren­csé­sen, három más társammal összebeszélve. Csak azt az időt kellett
                  bevárnunk, mikor az öregem már a halálos agónia félrebeszélési időszakába esik,
                  mert különben azzal fenye­getőzött, hogy ha meg akarok szökni mellőle, hát
                  fellármázza az őröket. Akkor lefűrészeltük éjszaka a láncainkat; a porkolábot, aki
                  észrevette szökésünket, mielőtt kiálthatott volna, beledobtuk a vízbe; azzal
                  eloldtuk a kis csónakot, s nekiereszkedtünk a tengernek. A hullám nagyon magasan
                  járt, a parthoz közel felfordította a csónakunkat. Az egyik társam nem tudott
                  úszni, ez belefulladt a vízbe; a másik tudott úszni, de nem olyan jól, mint a
                  cápa, mely utánaúszott. Annak csak a halálordítását hallottam még, amint a
                  „tengeri angyal” egy kapással derékig feltolta a vízből. Magam kiúsztam a partra.
                  Ebből is láthatod, hogy énnekem még van valami dolgom a világon. Te, mint jó
                  kálvinista, én, mint jó müzülmán, mind a ketten hiszünk a predesztinációban. Nem
                  volt kevesebb szándékom, mint hogy visszakerüljek Európába. Tégedet akartalak
                  látni. Most már te vagy az egyedüli apám; a másikat ezóta elnyelte a cápa, s
                  legalább annak a hasában biztosítva van, hogy nem jut a pokolba, mert onnan nem
                  veheti ki az ördög. - Hogy mint jutottam ehhez a tengerészgúnyához, azután meg
                  mindenféle útlevélhez, útiköltséghez, ami mind szükséges az óceánon járáshoz? azt
                  majd elmesélem neked egyszer egy pohár bor mellett, ha ráérünk, hanem elébb
                  végezzük el az üzletünket. Mert hiszen tudod, számadásunk van egymással.</p>
               <p>A kalandor megtapogatta a bal szemére kötött selyemkendőt. A rosszul hegedő seb
                  kellemetlen emlék lehetett rá nézve. A nagy hidegben nem volt jó azzal ennyit
                  járni odakinn.</p>
               <p>- Tehát én legegyenesebben ide jöttem Komáromba, ahol rendes lakásodat tudtam,
                  hogy majd ott fölkereslek. Nem jöttél még meg a „külföldről”, mondák ügynökeid.
                  Hogy melyik pontján járhatsz a külföldnek, azt nem tudta megmondani senki. Jó,
                  megvárlak, míg hazajössz. S hogy az idő ne teljék hiába, eljártam a kávéházakba,
                  ott megismerkedtem a katonatisztekkel, akiknél egyenruhámnál fogva rögtön kész
                  volt a barátság: aztán eljártam a színházba. Ott megláttam azt a gyönyörű szép
                  úrhölgyet azzal az alabástrom fehérségű arccal, azzal a szenvedő, méla
                  tekintettel: talán kitalálod, hogy kicsoda? Társaságában egy másik szép hölgy
                  szokott mindig lenni. Huh, be gyilkos szemei vannak! Valóságos tengeri kalóz,
                  szoknyában. Ajh, de szeretnék egy olyan zsiványbandának a tagja lenni, amelyiknek
                  ő volna a kapitánya, s nem bánnám, ha vagy öt évre egymás mellé láncolnának
                  bennünket a gályapadra. No de félre az érzelgéssel! Beszéljünk üzletünkről. Én
                  hozzáfogtam a „terrenum sondirozásához”. Egyszer kicsináltam, hogy az öldöklő
                  angyal mellé jussak a zártszéken. Udvaroltam neki, szívesen vette. Kértem, hogy
                  legyen szabad látogatást tennem; akkor úrnőjére utalt, attól függ minden. Én nagy
                  magasztalással szóltam a tiszteletgerjesztő madonnáról, s megemlítém, hogy volt
                  szerencsém családját ismerni Törökországban, s hogy meglepően hasonlít az
                  anyjához.</p>
               <p>„Hogyan? - kérdé a szép kisasszony -, ön ismerte az asszonyság anyját? Az nagyon
                  fiatalon halt meg.”</p>
               <p>„Csak arcképét láttam - felelém - édesatyjánál, ki nekem igen jó emberem volt. Egy
                  csaknem ily halavány, mélázó arc, két sor brilliántból alakított kerettel, ami
                  megért százezeret.”</p>
               <p>„Ah! ön is látta e szép ékszert? - monda a szép kisasszony. - Nekem is megmutatá
                  azt úrnőm, mikor Levetinczy úrtól ajándékba kapta...”</p>
               <p>Timár ökleit szorítá össze tehetlen dühében.</p>
               <p>- Ahá! Tehát mármost itthon vagyunk! - folytatá a kalandor, kegyetlen mosolygással
                  fordulva a kínzott férfihoz. - Tehát te ajándékba adtad neki, Ali Csorbadzsi
                  leányának az apjától lopott ékszert!... Akkor a többi is a te kezedbe jutott, mert
                  egy helyen voltak. Akkor nem tagadhatsz semmit... És mármost tehát egyenlő rangunk
                  van, s ha tetszik, tegezzük, ha tetszik, nagyságoljuk egymást; de semmi esetre ne
                  zsenírozzuk magunkat úgy beszélni egymással, ahogy illik!</p>
               <p>Timár egész testében bénultan ült ez ember előtt, kinek kezébe adta a sors. Nem
                  volt annak szükség a fegyvert rászegezve tartani: nem volt Timárnak a székről
                  felkelni való ereje sem.</p>
               <p>- Hanem te sokáig várattál magadra, barátom - s én kezdtem nyugtalan lenni
                  miattad. A költségem is elfogyott. Pénzesleveleim, miket gazdag nagynénémtől, az
                  admiralitástól, jószágigazgatómtól és bankáraimtól mindennap kerestem a postán,
                  megfogható okoknál fogva csak nem akartak megérkezni. S amellett akárhová mentem,
                  mindenütt téged magasztaltak. Lángeszű kereskedő, óriási talentum, szegények
                  jóltevője volt a neved. Arról is hírhedett voltál, hogy milyen példás családi
                  életet élsz. Mustrája vagy a férjeknek, akit halála után megégetnek az asszonyok,
                  s porodból minden férjnek adnak be egy szemérnyit... Hahaha!</p>
               <p>Timár elfordította arcát a világosságtól.</p>
               <p>- De talán untatlak is már? No hiszen mindjárt rátérek az üzletünkre. Egy napon
                  nagyon rossz kedvem volt, amiatt, hogy mégsem jöttél haza, s a tiszti kávéházban,
                  hol valaki előhozta a nevedet, bátor voltam némi szerény kétkedésemet fejezni ki
                  az iránt, hogy egy emberben ennyi tökéletesség lehessen felhalmozva. Erre egy
                  goromba fickó pofon ütött. Megvallom, erre az egyre nem számítottam. Úgy kellett a
                  pofámnak, minek járt el a szám? Meg is bántam, mint a kutya, hogy felőled egy
                  tisztelettelen szót ejtettem, s a kapott leckét meg fogom becsülni. Többé nem
                  rágalmazlak. Hanem hát jó lett volna, ha csak a pofon mellett maradunk; azt én nem
                  szoktam magamnak feljegyezni. Hanem a goromba fickó még azon felül arra is
                  kényszerített, hogy verekedjem meg vele, a te megsértett jó hírnevedért. Mint
                  megtudtam, ez a bolond ember éppen a fehér arcú madonna imádója volt leány
                  korában, s most az verekszik meg a madonna férjének becsületeért. Ez is olyan
                  ritka szerencse, ami csak teveled történhetik meg az életben, arany ember. Hanem
                  én köszönöm a szerencsédet. Annak megint csak én adtam meg az árát, kaptam a
                  fejemre egy vágást, végig egész le a szemöldökömig. Tessék megnézni.</p>
               <p>A szökevény felhúzta a homlokáról a fekete selyemköteléket, mely alatt egy hosszú
                  sebhely látszott meg, elpiszkult tapasszal összefoglalva. A tapasz szélein
                  túlterjedő mérges vörösség mutatta, hogy a seb most is gyulladásban van. Timár
                  borzadva nézett rá.</p>
               <p>Krisztyán Tódor újra szemére húzta a takaró kendőt, s cinikus humorral mondá:</p>
               <p>- Ez az emlék a Nro három, amit a bőrömön viselek a te barátságodért. No de jól
                  van. Annál több áll a tabella „Haben”-en a számomra. Komáromban ez eset után többé
                  nem marad­hattam. A dolog feltűnést okozott, s én könnyen kellemetlen
                  kérdezősködéseknek lehettem volna kitéve, ámbár a mi becsületes táblabíráink felől
                  világ végeig ellappanghat az ember ez országban, amire élő példák vagyunk - mi
                  ketten.</p>
               <p>A szökevény büszke volt erre a jó ötletére.</p>
               <p>- De hát különben is el akartam menni Komáromból, mert már meguntam, hogy
                  hazavárjalak. Megállj, mondám, tudom én, hogy hol vagy te! Én tudom azt, hogy
                  miféle külföld az, ahol te az ország sorsát intézed. Nincs az semmi ismeretes
                  világrészben, mert az a senki szigetén van. Megyek utánad oda.</p>
               <p>Timár ennél a szónál indulatosan kiáltott fel:</p>
               <p>- Te ott voltál a szigeten!</p>
               <p>Reszketett a haragtól és az ijedelemtől.</p>
               <p>- Ne ugrálj, barátom! - csitítá őt a kalandor. - Ez a fegyver meg van töltve, s ha
                  mozdulsz, el talál sülni, és aztán nem leszek az oka. Különben is nyugtasd meg
                  magadat. Az én bajom lett az is, nem a tied, hogy odamentem. Óh! mindig én fizetem
                  meg helyetted a táncmulatságban a belépti díjat. Ez már olyan, mint a
                  tízparancsolat. Te táncolsz, én meg fizetek. Te lefekszel énhelyettem az ágyra,
                  engem meg kidobnak tehelyetted az ajtón. Hogy minek mentem én a senki szigetére?
                  Hát annak, hogy téged ott találjalak. Te pedig már akkor eljöttél onnan. Én nem
                  találtam ott egyebet, mint Noémit - meg egy kis porontyot. Ej, ej, Mihály barátom,
                  ki nézné ki belőled ezt a hamisságot? De csitt! Ne szóljunk felőle senkinek.
                  Dódikának híják, ugye? Kedves kis okos gyermek. Hogy félt tőlem azért, hogy a fél
                  szemem így be van kötve. Noémi is nagyon megijedt tőlem, az igaz. Csak kettecskén
                  voltak az egész szigeten. Mennyire sajnáltam, mikor megtudtam, hogy a jó Teréza
                  mama meghalt. Áldott jó teremtés volt. Bezzeg, ha ő még otthon lett volna, majd
                  engemet is másképpen fogadtak volna. De képzeld, az a Noémi még csak le sem
                  engedett ülni a háznál. Azt mondta, hogy fél tőlem ő is, és Dódi még jobban: csak
                  ketten vannak ez egész tanyán. „No hisz éppen azért jöttem én, hogy legyen valaki,
                  aki megőriz benneteket, egy férfi a háznál.” Közbevetőleg mondva, mit adtál te
                  ennek a leánynak inni, hogy olyan szép lett? Igazán olyan gyönyörű teremtés lett
                  belőle, hogy az embernek a szíve megmozdul rá. Ezt nem is késtem neki megmondani.
                  Ekkor aztán igyekezett csúnya képet csinálni. Én tréfálni akartam vele. Azt
                  mondtam neki, hogy illik-e a vőlegényére ilyen vasvillaszemeket vetni? Akkor
                  csavargónak nevezett, s azt mondta, hogy takarodjam a házából. Én azt mondtam
                  neki, hogy elmegyek, de ekkor őt is magammal viszem, s valahogy át találtam
                  karolni a derekát.</p>
               <p>Timár szemei szikrákat szórtak.</p>
               <p>- Csak maradj ülve, pajtás: nem a te bajod ez, hanem az enyém; akkor ez a leány
                  egy akkora pofont adott az ábrázatomra, hogy az őrnagytól kapottal kétszer felért;
                  de a históriai igazság kedvéért meg kell mondanom, hogy a másik pofámra adott,
                  mint az őrnagy, s így a szimmetria helyre lett ütve.</p>
               <p>Timár arca nem bírta megtagadni valami derengését az örömnek.</p>
               <p>- Ago gratias! Ez is az enyim volt. Hanem ekkor komolyan megharagudtam ám.
                  Asszonyokkal verekedni nem szokásom. El van ismerve felőlem, hogy a nőnemnek
                  feltétlen tisztelője vagyok. De bosszú és elégtétel után vágytam. „No hát
                  megmutatom, hogy azért is velem fogsz jönni, ha itt nem engedsz maradni; majd
                  követni fogod ezt.” Azzal megkaptam a kis Dódit kezénél fogva, hogy magammal
                  viszem.</p>
               <p>- Átkozott! - kiálta fel Timár.</p>
               <p>- Nonono, barátom! Egyszerre csak egyikünk beszéljen! Majd mindjárt rád kerül a
                  sor, s akkor beszélhetsz még sokat is; de elébb hallgasd végig, amit én mondok.
                  Nem jól adtam elő, hogy csak ketten voltak a háznál, mert hárman voltak; az az
                  átkozott fenevad, az Almira is ott volt, ott feküdt az ágy alatt, s az egész idő
                  alatt úgy tett, mintha rám sem ügyelne. Mikor a gyermek sikoltani kezdett, a cudar
                  dög egyszerre előrohant az ágy alul, anélkül, hogy valaki hívta volna, s nekem
                  ugrott. Hanem én is szemmel tartottam a fickót, s kirántva zsebemből a
                  pisztolyomat, keresztüllőttem ő nagy kutyaságát.</p>
               <p>- Gyilkos! - hörgé Timár.</p>
               <p>- Hjaj, pajtás! Ha csak ez az egy kutyavér terhelné a lelkemet. Aztán a gaz
                  szelindek nem döglött ám meg rögtön attól az egy golyótól. Fel sem vette. Annál
                  dühösebben ugrott rám, keresztülharapta a bal karomat, lerántott a földre, s akkor
                  leszorított, hogy nem bírtam moccanni alóla. Hasztalan igyekeztem a másik
                  pisztolyomhoz hozzájutni; úgy tartott a fogai közt, mint egy tigris. Utoljára
                  Noéminek kezdtem könyörögni, hogy szabadítson meg. Noémi megszánt, el akarta rólam
                  vonni a fenevadat. Az annál dühösebben szorította a karomat fogai közé. Végre azt
                  mondta Noémi: könyörögj a gyermeknek, őrá hallgat az eb. Én aztán Dódinak
                  könyörögtem. A gyermek jószívű, megszánt, odajött, átölelte Almira nyakát
                  karjaival. Arra a kutya föleresztett, s engedte magát a gyermektől
                  csókoltatni.</p>
               <p>Timár szemeit elfutotta a könny.</p>
               <p>- Én tehát itt is meg lettem csúfolva! - szólt Krisztyán Tódor, s azzal felgyűrte
                  szennyes, véres ingujját bal karjáról. - Nézd, itt a kutyaharapás sebei a karomon.
                  Mind a négy kutyafog, ahogy keresztülharapta az izmaimat a csontig. Ez a Numero
                  negyedik emlék tetőled. Egy eleven album az én bőröm, tele a teérted kapott
                  sebekkel; bélyegsütés, lánctörés, kardvágás, kutyaharapás, mind, mind a te baráti
                  emlékjeleid a testemen. Most mondd, hogy mit csináljak én teveled, hogy ki legyünk
                  egymással egyenlítve?</p>
               <p>Mikor azt mondta a szökött fegyenc Timárnak: „mármost mondd meg, mit csináljak én
                  most teveled?” akkor egészen le volt vetkőzve előtte. És Timárnak látnia kellett
                  őt azokkal a borzasztó sebekkel, mikkel fejétől bokájáig meg volt bélyegezve.
                  Ezeket a sebeket őmiatta hordja.</p>
               <p>És a lelke is éppen olyan meztelenül állt előtte, az is tele utálatos
                  sebhelyekkel, és azokat is az ő keze verte rajta.</p>
               <p>Ez az ember tudja azt jól, hogy Timár ővele csak játszott, mikor Brazíliába oly
                  nagylelkű ajánlattal elküldé; - hogy számított az ő rossz hajlamaira, mikor
                  pénzében sáfárrá tette; - hogy csak el akarta őt tenni lába alul. Ez az ember
                  tudja azt, hogy Timár hogyan gazdagodott meg, s irigy rá érte. Ez az ember tudja
                  azt, hogy Timár megcsalta Noémit, s megcsalta Timéát, elvette mind a kettőt, s ez
                  az ember most féltékeny és dühös mind a kettő miatt. Minden emberi rossz indulat
                  elmérgesült kelevényként rágódik lelkén. És most ő ennek az embernek a kezében
                  van, kényre-kegyre. Még csak anyagi, testi védelemre sem érzi magát képesnek vele
                  szemben. Olyan gyöngeség állta el tagjait, mint egy álmában üldözöttét. Ez
                  összesebzett alaknak látása varázsló rontást követett el rajta.</p>
               <p>A kalandor tudja ezt jól. Már nem is használja ellenében óvakodó rendszabályait.
                  Felkel, a puskát odatámasztja a kandallóhoz, s félvállról beszél Timárhoz,
                  visszafordított arccal.</p>
               <p>- No, most toalettemhez fogok látni. Amíg ezzel elkészülök, addig gondolkozzál
                  felőle, hogy mit felelj nekem arra a kérdésre, hogy mit csináljak én most
                  teveled?</p>
               <p>Azzal magával hozott kopott öltönydarabjait egyenkint behajigálta a kandallóba,
                  azok süstörögve lobogtak fel, lángot vetve a kürtőbe, s azután felöltögette egész
                  kényelemmel a Timártól kapottakat. A kandalló párkányán megtalálta Timár óráját,
                  azt a mellényzsebébe tette, s inggombját az ingelőbe kapcsolgatta. Még arra is
                  ráért, hogy a szakállát megfésülje, a tükör elé állva. S amint készen volt, úgy
                  felvágta a fejét, mint aki meg van vele elégedve, hogy no most már egész
                  gentlemannek néz ki.</p>
               <p>S azután két lábát szétvetve s karjait mellén összefonva, a kandalló elé állt.</p>
               <p>- Nos, barátom, cimborám?</p>
               <p>Timár megszólalt:</p>
               <p>- Mit kíván ön?</p>
               <p>- Ahán, megszólalsz már! Furcsa volna ugye, ha azt mondanám, hogy „fogat fogért,
                  szemet szemért”! Eredj oda, süttesd a hátadra te is az akasztófajegyet, vasaltasd
                  oda magadat a gályapadhoz, kergettesd magadat földön, vízen, erdőn, városon
                  keresztül: menekülve cápák elől, indiánok, jaguárok, csörgőkígyók elől, rendőrök
                  elől; aztán vágasd magadat fejbe a feleséged imádója által karddal párbajban;
                  aztán haraptasd keresztül a karodat a szeretőd kutyája által; akkor aztán -
                  osztozzunk meg a maradékon. No látod, én nem vagyok ilyen kegyetlen. Nem beszélek
                  többet előtted a sebeimről: ebcsont beforr! Kegyelmesebb akarok hozzád lenni.
                  Alkudjunk meg.</p>
               <p>- Kell pénz? - kérdé Timár.</p>
               <p>- Az is kell; de arról majd később szóljunk. Egyelőre beszéljünk arról, ami neked
                  is, nekem is közös érdekem. Nekem szükséges egy időre eltűnnöm az ismeretes
                  világból; mert most már nem azért üldöznek, hogy a te pénzedet elköltöttem. A
                  gályapadról való elszökésemet nem engedik ám el, sem, vízbe dobott porkolábot.
                  Azért most engemet egy ideig a te pénzed nem üdvözít, míg a hátamról ezt a
                  bélyeget s a bokámról ezt a békótörést valahogy el nem pusztítom. Az elsőt majd
                  föletetem kis-sár-fűvel, az utolsón segítenek ásványos lábvizek. Attól nem félek,
                  hogy te üldözőimet nyomomba igazítsd. Annál több eszed van. Sőt szívesen
                  rejtegetnél, eltagadnál, ha keresnének; kiadnál legközelebbi rokonodnak, ha nálad
                  találnának. Ismerlek. Arany ember vagy. Hanem kötve hiszek a komának. Az mégis
                  megeshetnék rajtam minden jó barátságunk mellett, hogy egyszer véletlenül valaki
                  főbe kólint az utcán, vagy az útfélen holmi jószívű zsiványok agyonlőnek, vagy egy
                  barátságos pohár borral arra az útra küld el valaki - amelyen Ali Csorbadzsi
                  eltávozott. Nem, kedves barátom, én nem mernélek felkérni, hogy tölsd meg még
                  egyszer a számomra ezt a kancsót, még ha magad innál is belőle elébb. Nagyon fogok
                  magamra vigyázni.</p>
               <p>- Tehát mi kell önnek?</p>
               <p>- „Önnek”, ugye? Csak nem akarsz velem pertu lenni? Derogál a társaság! Hogy mi
                  kell nekem? Kérdezzük elébb, hogy mi kell a nagyságos úrnak? Tehát a nagyságos
                  úrnak az kell, ugyebár, hogy én hallgassak el mindazokkal a titkokkal, amiket
                  megtudtam? Képes volna nekem ezért százezer frank rente-ot biztosítani francia
                  állampapírokban.</p>
               <p>Timár nem is gondolkozott a feleleten.</p>
               <p>- Igen.</p>
               <p>A kalandor nevetett.</p>
               <p>- Nekem nem kell ilyen nagy áldozat, nagyságos úr! Mondtam már, hogy pusztán
                  pénzzel énrajtam segítve nincs. Ilyen bélyegzett embert, ilyen rossz szokásokkal
                  akárhol elcsípnek, s akkor mit ér nekem a százezer franknyi apanázs? Nekem, mint
                  mondám, nyugalom kell és búvóhely, mégpedig jó hosszú időre, s ott kényelmes és
                  gondatlan élet. No hát, nem olcsó kívánság ez?</p>
               <p>- Végezze ön, mit akar?</p>
               <p>- No hát, elvégzem. Látom, hogy a nagyságos úr türelmetlen. Talán aludni is
                  mehetnék már?</p>
               <p>E szónál ismét kezébe vette a puskát a kalandor, s a székbe leülve, úgy fogta a
                  fegyvert két kezébe, mintha minden percre készen akarna lenni vele a lövésre.</p>
               <p>- Tehát nem kérek én most a nagyságos úrtól százezer frank rente-ot, hanem kérem a
                  nagyságos úrtól - a senki szigetét.</p>
               <p>Timárt mintha villanyütés érte volna. Ez a szó felzavarta kedélytompulását.</p>
               <p>- Mit akar ön azzal?</p>
               <p>- Legelőször is egy menedéket, ahova énnekem semmiféle nemzet szaglászó kopói nem
                  járhatnak. Azután természetesen azt, hogy nagyságod engemet azon a szigeten
                  mindaddig az ideig, amíg nekem is, nagyságodnak is kívánatosnak látszik, ott
                  időzésem alatt ellásson mindennel, amit a testem megkíván; mindennel, ami drága és
                  jó.</p>
               <p>Timárt most már bosszantotta ez az ízetlen kívánság.</p>
               <p>- Ah! ne ügyetlenkedjék ön velem. Kérjen tőlem összeget, bármilyen nagyot. Menjen
                  vele, ahová akar. Használja fel, ahogy tetszik. De azt a szigetet nem adom. Az
                  ostoba kívánság.</p>
               <p>- Nem ostoba kívánság az, méltóságos uram. Lássa, annak a szigetnek olyan kiváló
                  jó levegője van, s ez az én Dél-Amerikában megrongált egészségemnek annyira
                  kívánatos. A kedves megboldogult Teréza mamától hallottam, hogy ott olyan füvek
                  teremnek, amik minden sebet begyógyítanak. Diószegi füvészkönyvében olvastam, hogy
                  még a fazékban fövő húst is képesek összeforrasztani! Aztán nekem a sok izgalom
                  után csendes, kontemplatív életre van szükségem. A szibarita életmód után az
                  aranykorbeli ruralis élvezetek után vágyom. Adja ön nekem, excellenciás úr, a
                  senki szigetét. Kegyelmes úr! Serenissime!</p>
               <p>A kalandor a felvont puskával a kezében olyan gúnyosan könyörgött.</p>
               <p>- Ejh, ön bolond! - monda Timár, kit bosszantott az ingerkedés, s egyet taszítva a
                  székén, hátat fordított Krisztyán Tódornak.</p>
               <p>- Ah! ne fordítson ön nekem hátat, kegyelmes uram. Seńor! Eccelenza, Mylord,
                  Durchlauchtigster Herr, Pan welkomozsnye, Mynheer, Monseigneur, Goszpodine!
                  Effendim! Micsoda nyelven hajlandó ön meghallgatni egy szegény földönfutó
                  instantiáját?</p>
               <p>Ez az ízetlen gúnyolódás nem volt előnyére a támadónak. Kisebbítette a rossz
                  igézet benyomását Timárra. Ez kezdett felocsúdni kábulatából. Ahhoz a gondolathoz
                  menekült, hogy itt egy megfélemlett emberrel van dolga, aki csakugyan félti a
                  saját bőrét. Bosszúsan szólt oda neki:</p>
               <p>- Végezze ön. Nem akarok önnel hosszasan értekezni. Mondjon valami összeget,
                  megkapja. Ha sziget kell önnek, vegyen magának egyet a görög archipelagusban vagy
                  Kínában. Ha üldözéstől fél, menjen Rómába, Nápolyba, Szicíliába, adja ki magát
                  márkinak, legyen jól a Camorrával, s nem fogja bántani senki. Pénzt adok önnek. A
                  szigetet nem adom.</p>
               <p>- Úgy? Hát már olyan büszkén beszél velem, kegyelmes úr? A vízbe bukott cimbora
                  kezd magához térni az első ijedtségből, s ki akar úszni. No megállj, hát majd még
                  egyszer lebuktatlak. Azt gondolod magadban, ugye: „hát csak eredj, te rongyos;
                  keress magadnak valakit, akinek elmondd, amit rólam megtudtál. A legelső tréfa az
                  lesz, hogy elcsípnek, becsuknak, ott felejtenek a kutyalyukban; úgy megnémítanak,
                  hogy senkivel sem beszélsz többet. Más emberi dolog is történhetik rajtad. Ki fog
                  róla tehetni, ha az útban valaki hátba lő, mikor ártatlanul ballagsz? Ki keresi,
                  ha a kadáveredet kivetette a Duna, magad ugrottál a vízbe, vagy úgy taszítottak
                  bele? És a legrosszabb esetben ki fogja a te mesédet elhinni, te ágrólszakadt, ha
                  én, az arany ember, magasra emelt arccal azt mondom: »nem igaz!« Nekem van pénzem
                  sok. Ha a tanú, ha a vádló olyan bolond, hogy pénzért meg nem engedi magát
                  vásároltatni, majd a bíró, a törvényszék okosabb lesz. Az aranyat a sárból is
                  fölveszik.” - Te ilyesmit gondolsz, látom. De hát hallgasd meg, hogy milyen
                  furfangos emberrel van dolgod! Értsd meg végig jól, hogy tetőtől talpig meg vagy
                  kötözve, s tehetetlenül heversz előttem, mint a zsiványoktól megkötözött fösvény,
                  akinek tűrnie kell, hogy töviseket vernek a körmei alá, kitépik szálankint a
                  szakállát, forró faggyút csepegtetnek a bőrére, míg előadja eldugott kincseit. Én
                  is így fogok veled tenni. Majd ha nem állhatod, hát ordíts fel, hogy „elég!”.</p>
               <p>Timár a kínzott ember halálos kíváncsiságával figyelt a fegyenc szavaira.</p>
               <p>- Én még eddig senkinek egy szót sem szóltam afelől, amit rólad megtudtam.
                  Becsületemre mondhatom. Azon a kis pletykálkodáson kívül, amit Komáromban
                  kiszalasztottam a számon, semmit sem beszéltem felőled, annak meg nem volt se
                  húsa, se csontja. Hanem mindazt, amit felőled tudok, megírtam, s itt van a
                  zsebemben, mégpedig négy különböző cím alatt s négyféleképp fogalmazva. Az egyik
                  denunciatio a török kormányhoz van címezve, melyben fölfedezem előtte, hogy Ali
                  Csorbadzsi miket hozott magával Sztambulból, ami egy összeesküvő konfiskálásra
                  szánt vagyona, a szultán khaznéját illeti, sőt talán onnan is való; s hogy ezek a
                  kincsek, apám leírása nyomán darabról darabra megnevezve, kinél kaphatók, s hogy
                  jutottak annak a kezébe. A második levélben följelentelek a bécsi kormánynak mint
                  Ali Csorbadzsi gyilkosát és kincseinek elrablóját. Ne felejtsd el, hogy hirtelen
                  meggazdagult embernek mindig sok ellensége van. A harmadik iratom szól
                  Levetinczyné asszonyságnak Komáromba. Őneki is megírom, mit tettél az apjával,
                  hogy jutottál anyjának gyémántos keretű arcképéhez és a többi drágaságokhoz, miket
                  neki ajándékoztál. De neki egyúttal még többet is megírtam. Azt, hogy hol vagy te
                  olyankor, mikor otthon nem vagy. A senki szigetének titkos örömeit. A másik nővel
                  folytatott szerelmedet. A csalást, amit rajta elkövetsz. Beszélek neki Noémiról és
                  Dódiról. - Nos, verjek még több tövist a körmeid alá?</p>
               <p>Timár melle nyugtalanul zihált.</p>
               <p>- No hát, ha nem szólsz, folytassuk! - szólt kegyetlenül a szökevény. - A negyedik
                  levél pedig szól Noéminek. Ebben aztán el van mondva minden, amit ő még felőled
                  nem tud; hogy itt a világban nőd van, hogy te előkelő úr vagy. Hogy őt
                  meggyaláztad, hogy soha övé nem lehetsz, hogy csak kéjeidnek áldozod őt fel, és
                  gonosztevő vagy. Hát mégsem ordítasz kegyelemért? No hát vegyük elő a forró
                  faggyút. Én olyan bolond nem vagyok, hogy ezeket a leveleket a zsebemben
                  hordozzam, s azokat teneked valami brávód, ha egyszer lekólinthatott valami
                  félreeső helyen, elvegye, és kezedbe adja. Amint te azt mondod, hogy nem alkuszol,
                  azt mondom: „Alászolgája, örülök, hogy volt szerencsém, ajánlom magamat!”, s itt
                  hagylak egész tisztelettel. Hanem innen egyenesen megyek át oda, ni! Látod azt a
                  kettős tornyot. Az ott Tihany. Ott becsületes barátok laknak. Az egy konvent. Ott
                  leteszem biztos és hiteles helyre a leveleket, s arra fogom kérni a perjelt, hogy
                  ha én egy hét múlva e levelekért vissza nem jönnék, juttassa el őket címzeteik
                  helyére. Eszerint engemet hiába tennél el láb alul: a levelek eljutnak
                  rendeltetésük helyére. S akkor azután neked nincs többé maradásod ebben az
                  országban. Haza nem mehetsz, mert feleséged, még ha az apja haláláért megbocsátana
                  is, nem bocsátana meg Noémiért. A törvényszék vizsgálatot fog ellened rendelni, s
                  elő kell állanod rejtelmes gazdagságod keletkezésének történetével. A török
                  kormány is be fog perelni, az osztrák kormány is. Az egész világ megismer. Amilyen
                  arany ember voltál eddig, olyan sár ember fogsz lenni ezentúl. És nem menekülhetsz
                  a senki szigetére sem, mert ott meg Noémi fog előtted ajtót zárni. Ez a nő büszke,
                  és hamar átváltozik nála a szerelem gyűlöletté. - Nem, nem! Semmi sem marad fenn
                  számodra más, mint szökni az ismerős világból úgy, miként én; eltagadni a nevedet,
                  úgy, miként én; lappangva bujdokolni városról városra, úgy, miként én, és rettegni
                  az ajtóhoz közelítő lépések zajától, úgy, miként nekem! - Nos, hát menjek, vagy
                  itt maradjak?</p>
               <p>- Maradj! - nyögé a kínzott ember.</p>
               <p>- Ahán, előadod már! - szólt a fegyenc. - No hát üljünk le még egyszer. S kezdjük
                  megint elöl. Tehát legelőször is ideadod a senki szigetét.</p>
               <p>Timárnak egy gyönge ellenérve akadt, melyet oltalmára fordított.</p>
               <p>- De hiszen a senki szigete nem az enyim, hanem Noémié!</p>
               <p>- Nagyon helyes az észrevétel. Hanem az én kívánságom megint egészenalapos. A
                  sziget Noémié, hanem Noémi meg a tied.</p>
               <p>- Mi akarsz? - kérdé vadul rátekintve Timár.</p>
               <p>- No, no, csak ne forgasd a szemeidet olyan nagyon! Hát nem tudod, hogy meg vagy
                  kötözve? Menjünk rendében és sorjában. A dolog így lesz: te egy levelet írsz
                  Noéminek, amit én magam viszek el neki. Ezóta az a csúf fekete dög meggebedt már,
                  s bátran járhatok a szigetre. A levélben szépen elbúcsúzol tőle: elmondod neki,
                  hogy el nem veheted, mert tégedet már korábbi családi viszony kötelez
                  felbonthatatlanul; feleséged van, a szép Timéa, akire Noémi bizonyosan emlékezni
                  fog. De megírod neki, hogy sorsáról tisztességesen gondoskodtál, visszahozattad
                  messze más világból egykori eljegyzett vőlegényét, aki igen derék, kitűnő és szép
                  deli ifjú, s aki őt most is kész elvenni, szemet hunyva az eddig történtek fölött.
                  Minden jóval el fogod őket ezentúl is látni; rájuk adod áldásodat, éljenek
                  egymással boldogul.</p>
               <p>- Mit? Te Noémit is akarod?</p>
               <p>- Hát mi az ördög? Csak nem gondoltad tán, hogy Robinsonnak akarok beállni a te
                  rongyos szigetedre? Nekem kell valaki abban a magányban, aki az életemet
                  megédesítse. Odaát a csömörig jóllaktam a fekete szemű, fekete hajú asszonyokkal:
                  most, hogy Noémi aranyhaját, kék szemeit megláttam, egészen bele vagyok
                  bolondulva. Aztán ő engem pofon ütött, kikergetett: nekem ezt meg kell torolnom.
                  Hát lehet nemesebb viszontorlás, mint csókkal bosszulni meg a pofont? Én ura
                  akarok lenni ennek a makrancos tündérnek! Ez a caprice-om most. S hát aztán te mi
                  jogon tagadhatnád meg őt tőlem? Nem vagyok-e én eljegyzett vőlegénye Noéminek, aki
                  őt törvényes nőmmé tehetem, aki becsületét visszaadhatom; míg te el nem veheted őt
                  soha, csak szerencsétlenné teszed.</p>
               <p>Óh! ez az ember egyenesen a szívére csepegtette Timárnak a forró faggyút!</p>
               <p>- Kívánd tőlem minden vagyonomat! - rebegé könyörgő szóval a kalandornak.</p>
               <p>- Hagyjuk azt későbbre. Még rákerülhet a sor. De most legelőször ezt kívánom.
                  Semmit egyebet, csupán Noémit. Nem is a tiedet kívánom, csupán a magamét.</p>
               <p>Timár a kezeit tördelte kínjában.</p>
               <p>- No hát írod azt a levelet Noémihez? vagy elmenjek Tihanyba ezzel a négy
                  levéllel?</p>
               <p>Timárnak a fájdalom e szót hozta ajkára:</p>
               <p>- Óh! a kis Dódi!...</p>
               <p>A szökevény hetyke gúnnyal nevetett rá.</p>
               <p>- Leszek neki apja; nagyon jó apja fogok lenni!...</p>
               <p>...Abban a percben Timár Mihály egy ülő helyéből, mint a jaguár, egy szökéssel
                  odaveté magát a kalandorra, s mielőtt az a fegyvert használhatta volna, megragadta
                  őt a két karjánál fogva, egyet rántott rajta előre, egyet taszított rajta hátra, s
                  ettől a lódítástól az ember kirepült a nyitott ajtón keresztül a folyosóra, ott
                  hanyatt vágta magát; feltápászkodott, s mintha még mindig ama veszedelmes lökés
                  mozdereje alatt tántorogna, elbotlott a legelső lépcsőben, s úgy kalimpázott alá
                  hörögve és káromkodva a lépcső aljáig.</p>
               <p>Odalenn sötét volt, és csendes éjszaka. Az egyetlen ember, aki kettőjükön kívül
                  még e téli kastélyban lakott, süket volt, és részegen aludt.</p>
               
            </div>
            <div type="chapter">
               <head>MIT BESZÉL A HOLD? MIT BESZÉL A JÉG?</head>
               <p>Timár megölhette volna ezt az embert. Keze között volt. És kezeinek izmaiban az
                  őrültek erejét érzé. Megfojthatta volna, a puska agyával szétzúzhatta volna fejét;
                  ha már sajnálta rá vesztegetni a nemes ólmot. De Timár nem öl embert. Nem öli meg
                  még gyilkosát sem, hogy önmagát védelmezze. Timár Mihály „most már” az igaz arany
                  ember, midőn mindene veszendőben, midőn vagyona, becsülete, mint a polyva, a
                  szélbe van szórva.</p>
               <p>Ő futni hagyja azt az embert, aki őt semmivé teheti, aki semmivé fogja tenni.</p>
               <p>Még megölhetné. Hiszen másik töltött fegyver is van hálószobájában, ablakából
                  lelőhetné, mikor a kastély ajtaján kijön, mikor a nagy udvaron végigmegy. Zsivány
                  volt, szökött gályarab volt; ki venné tőle számon ezt a kioltott életet? Még
                  vérdíjt kapna tán érte a brazíliai kormánytól.</p>
               <p>De Timár nem öli meg ezt az embert. Timár azt mondja: ennek az embernek igaza van!
                  S a sorsnak be kell teljesülni. Timár nem gonosztevő, ki egy bűnét a másikkal
                  takarja el, hanem nagy jellem. Ki, ha vétett, azért bűnhődni kész.</p>
               <p>Kimegy a kastély erkélyére, s karjait mellén összefonva nézi, mikor az az ember
                  kijön a kastély ajtaján, s végigmegy a kapuig.</p>
               <p>A hold akkor jön fel a somogyi partok mögül, s odavilágít a kastély falára. Egy
                  sötét alak ott az erkélyen igen jó célpont valakire nézve, aki őt le akarja
                  lőni.</p>
               <p>Krisztyán Tódor ott halad el az erkély alatt, s feltekint rá.</p>
               <p>A bukfencezéstől felszakadt a hegedés homlokán, s egész arca véres tőle.</p>
               <p>Timár tán azért állt oda, hogy tán majd ez a dühös ember most bosszúból meg fogja
                  őt lőni?</p>
               <p>De az megáll előtte, és elkezd hozzá hang nélküli szavakat beszélni. Éppen mint
                  Athalie. Hogy illenék egymáshoz ez a két alak! Csak taglejtéssel beszél. Egyik
                  lába sántít az eséstől. Bal kezével ráütöget a jobbjában tartott puskára, s aztán
                  tagadólag rázza a fegyvert, s öklével sújt Timár felé, s mutatóujjával fenyeget. E
                  néma beszéd azt mondja: „Nem így öllek meg! Más halált tartottam fenn a számodra.
                  Elvárj!”</p>
               <p>Timár elnézi, hogy távozik ez ember udvaráról. Elkíséri őt szemeivel a hólepte
                  úton egész a nagy tó jégtükréig. Utánabámul, mikor már csak egy fekete pontot lát
                  előrehaladni az ezüst jéglapon a magas hegyorom kettős tornya irányában.</p>
               <p>Észre sem veszi a vihart, mely a zalai hegyek felől jő.</p>
               <p>Gyakran a Balaton vidékén, mikor legcsendesebb a lég, minden előjel nélkül
                  felzúdul ez a sajátszerű orkán; a halászoknak, kik meghallják a fák zúgását a
                  távolban, már nincs annyi idejük, hogy a zalai partra visszasiessenek; a
                  szélcsapás egyszerre felforgatja a hullámot, s a csónakokat beragadja a Balatonba,
                  s kihányja a túlsó partra. S néha félóra múlva már vége van a viharnak; a
                  szélmenyasszony csak egy fordulót akart táncolni. S azután ismét csendes lesz
                  minden.</p>
               <p>A hegyek mögül rohanó zivatar egy hófelhőt korbácsolt előre. Abból olyan élesen,
                  mint a tű hegye, vágott alá a szitáló hókristály. A felhő maga sem volt nagyobb,
                  mint hogy a nagy panoráma felét eltakarja, sötétségbe burkolva a tihanyi tájképet,
                  sziklafoltos félszigetével, komor templomával, míg a keleti agyagpartok
                  tündököltek a holdvilágban.</p>
               <p>A vihar harsogva üvöltött alá az arácsi völgy ős fáinak sudarai között. Az ódon
                  nyári kastély szélvitorlái nyikorogtak, mintha elkárhozott szellemek sírnának
                  földi emlékeikért, s mikor az erős szél végigsöpört a Balaton jegén, az ott
                  felállított jéglapokon valami olyan túlvilági zenehangot idézett elő, hogy az
                  ember látni vélte a szellemeket, akik így sírnak, egymást kergetik, s röptükben
                  nagyokat sikoltanak. Egy-egy haragosan bömböl közöttük. Az űzi tán a többit?</p>
               <p>E rémséges éjjeli zene közepett úgy tetszik Timárnak, mintha a távolból egy
                  ijedelmes ordítás üvöltene a szélzúgás közé. Olyan ordítás, amilyenre csak
                  emberajk képes: kétségbeesés, vészkiáltás, istenkáromlás hangja, az éjszakát
                  felverő, alvókat felébresztő, csillagokat megreszkettető kiáltás. Nehány pillanat
                  múlva a kiáltás újra rémlik, de rövidebb, halkabb már, s azután újra csak a vihar
                  zenéje szól.</p>
               <p>Az is tovaenyészik. A fergeteg csak végigfutott a tájon. Csupán azt az egy
                  hófelhőt kergette. Az arácsi völgy fái nem zúgnak többé, s a jéglapon s a
                  jégtáblákon fütyölő szél hangja egy enyészetes harmóniában vész el a távolban. Az
                  ég kitisztul, és csendes lesz minden.</p>
               <p>Timár szívében is csendes volt már minden.</p>
               <p>Itt a vég. Tovább nincs hová menni. Sem előre, sem hátrafelé.</p>
               <p>Futott, amíg futhatott; most már a mélység előtt áll, melynek túlpartja
                  nincsen.</p>
               <p>Egész élete végigfutott előtte, mint egy álom, s tudta, hogy most már fel fog
                  ébredni belőle.</p>
               <p>Az elsővágy: a csodaszép, a gazdag úrleányt elérhetni, volt
                  balsorsának alapja. Erre épített egész életpályája olyan, mint a szfinx rejtélye,
                  amint ki van találva, meghal az...</p>
               <p>Hogyan élhessen tovább, fölfedezve a világ előtt, fölfedezve Timéa előtt - és
                  Noémi előtt!</p>
               <p>Letaszítva arról a magaslatról, hol bel- és külföld látta éveken át, uralkodója
                  kegyétől s honfitársai tiszteletétől körülragyogva.</p>
               <p>Hogy lássa még egyszer azt a nőt, ki őt vetélytársa előtt oly szent fájdalommal
                  felmagasztalá, azon pillanaton túl, amelyben az a nő megtudja, hogy ő ellenkezője
                  volt mindannak, amit férjében tisztelt? Hogy egész élete egy nagy hazugság
                  volt?</p>
               <p>S hogy lássa még egyszer Noémit, mikor az már tudni fogja azt, hogy ő Timéának
                  férje? Hogy vegye ölébe még valaha Dódit?</p>
               <p>Nincs, nincs neki az egész világon hová menekülni! Úgy van, ahogy az az ember
                  mondá: szökni az ismerős világból, miként ő; eltagadni nevét, miként ő; lappangva
                  bujdokolni városról városra, miként ő! Körülfutni a földet.</p>
               <p>De Timár tudott még egy más helyet is. Itt van a hold. Ez a hideg csillag. Hogyan
                  is mondta Noémi? Oda mennek lakni majd azok, akik erőszakkal dobták el maguktól az
                  életet; kiknek nem kell többé semmi. Oda mennek, ahol nincsen semmi! És ha majd ez
                  az ember fel fogja keresni a senki szigetét, s az egyedül maradt nőt üldözésével
                  kétségbe fogja ejteni, akkor bizonyosan Noémi is utána fog jönni oda, erre a hideg
                  csillagra.</p>
               <p>Timár olyan nyugodt volt ebben a gondolatban, hogy képes volt távcsövét a fogytán
                  levő holdra irányozni, melyben fényes pontok s nagy kerek ürességek váltogatják
                  egymást, s kiválasztott magának egyet e rengeteg sírhegyek közül: „Ott fogok én
                  majd lakni, ott várom majd Noémit!”</p>
               <p>Azután visszatért szobájába, hol az imént a kalandorral beszélt.</p>
               <p>A kandalló még tartogatta annak elégett öltönymaradványait, a kiégett szövet
                  alakja hamvában is megmaradt. Timár új hasábokat rakott a tűzre, hogy e
                  maradványokat elrombolja. Azután fölvette köpenyét, és kiment a házból.</p>
               <p>A Balaton felé vette útját.</p>
               <p>A félhold bevilágította az óriási jégtükröt. A jégmezőre sütő jégnap...</p>
               <p>„Jövök, jövök! - mondta Timár. - Nemsokára megtudom, mit beszéltél hozzám. Ha
                  hívtál, ott leszek.”</p>
               <p>Egyenesen a rianás felé vette útját.</p>
               <p>Könnyen rátalálhatott a távolból. A jószívű halászok által felállított jelek, a
                  póznák a szalmacsutakokkal messziről figyelmeztettek rá minden jámbor lelket, hogy
                  ezt a helyet kerülje. Timár ezt kereste.
               </p>
               <p>Mikor egyikéhez e vészt jelző szalmacsutakoknak eljutott, ott megállt, és kalapját
                  levéve; feltekintett az égre.</p>
               <p>Évek múltak, hogy nem imádkozott. Ez órában eszébe jutott az a nagy lény, aki a
                  csillagokat forgatja, s a férgeket kikölti; s aki egy lényt teremtett, mely vele
                  dacol: embert.</p>
               <p>Ez órában eszébe jutott, hogy lelkét fölemelje hozzá.</p>
               <p>„Örök hatalom! Előled futok, s tehozzád jutok ez órában én. Nem panaszkodom
                  előtted. Te vezettél, de én másfelé mentem; te intettél, de én mást akartam; s
                  most ide juték. Vak engedelmességgel megyek át a túlvilágba. Hideg lesz a lelkem,
                  s tűrni fog ott. Bűnhődöm azért, mert annyit boldogtalanná tettem, akik engem
                  szerettek, s akiket én enyéimmé tettem. Vedd őket a te oltalmadba, örök igazság!
                  Én vétkeztem, én haljak meg, én kárhozzam el! Senki sem oka az ő szenvedéseiknek:
                  egyedül én. Te örök igazság, ki engem ide hoztál, légy igaz őhozzájuk is.
                  Védelmezd, vigasztald meg a gyönge nőket, a gyönge gyermeket. Engem pedig adj át a
                  te bosszúálló angyalaidnak. Én elkárhozom, és elhallgatok!”</p>
               <p>Letérdelt.</p>
               <p>A Balaton élő hulláma zajlott a rianás partjai között. A mélázó tó sokszor fel
                  szokott riadni szélcsendben is, s mikor a jég borítja felszínét, olyankor is
                  felháborog, és zajlik a rianások közt, mint a tenger.</p>
               <p>Timár lehajolt a hullámhoz, hogy megcsókolja azt, mint ahogy megcsókolja az ember
                  édesanyját, mikor hosszú útra készül - mint ahogy megcsókolja a puska csövét,
                  mielőtt fejét szétzúzná véle.</p>
               <p>S amint a hullámhoz lehajol, íme, egy emberfő emelkedik ki eléje a hab közül.</p>
               <p>Egy emberfő arccal fölfelé fordulva...</p>
               <p>A fölfelé fordult arcnak homlokán, a jobb szemen keresztül egy fekete kendő volt
                  átkötve, a másik szem vérszínűen, mereven, kőhidegen bámult maga elé; a nyitott
                  szájon ki- s bejárt a hullám.</p>
               <p>A fantom ismét visszasüllyedt a víz alá.</p>
               <p>Két perc múlva újra feldagadt a hullám, s a rémséges arc újra felmerült a hab
                  közül, véres kőszemével Timárra meredezve.</p>
               <p>Azután még egyszer föltetszett a rianás széléhez közel, s akkor végképpen eltűnt a
                  jég alá a fő, s akkor egy halott kéz görcsösen begörbült ujjakkal merült föl egy
                  percre a víz alul.</p>
               <p>Timár félőrülten szökött föl térdéről, a rémlátás után bámulva.</p>
               <p>Úgy tetszett neki, mintha az maga után hívná!</p>
               <p>A rianás két partja közt harsogott az élő hullám.</p>
               <p>És ismét hangzott a kísértetiesen harsogó orgonaszó, amit az éjjeli futó vihar
                  küld maga előtt, mikor az erdők sudarai fölött végigrohan; a süvöltő vihadarban,
                  mely a jéglapokon megtörik, úgy sírnak, sikoltanak azok a láthatatlan szellemek,
                  úgy zúg közöttük némelyik; a kísértetek énekkara folyvást magasabbra emeli
                  hangját.</p>
               <p>És újra hangzik az egész jégegyetemen végig az a túlvilági zöngés, mintha ezernyi
                  hárfa húrja szakadna szét ott alant, míg a zöngés fokozatosan átmegy a rivalgó
                  harsogásba; még feljebb, mintha villámok száguldanának oda alant a vizekben,
                  bűbájos kábító melódiát keltve a hangadó hullámban; a jég alatt a mennydörgés
                  orgonaszava bömböl felségesen, s az isten­kiáltás rettentő roppanása közben
                  reszketve mozdul meg az álló jégegyetem, s a szörnyű légnyomásra a rianás hasadéka
                  ismét összecsukódik.</p>
               <p>Timár reszketve omol arcra a rengő jégtükör fölött.</p>
               
            </div>
            <div type="chapter">
               <head>KI JÖN?</head>
               <p>A zúzmaráz ezüsterdőt csinált a senki szigetéből. A tartós köd minden gallyra
                  hóvirágokat fűzött; azután jöttek a verőfényes napok, azok meg jéggé olvaszták a
                  fákon a zúzt, minden gally kristályborítékba szorult, mintha az egész liget
                  üvegből volna; a gallyakat, mint a szomorúfűz ágait, aláhúzta a jégdíszítmény, s
                  ha a szellő végigfuvall a kristályerdőn, az összevert ágak úgy csilingelnek, mint
                  a tündérmesék üvegkertje.</p>
               <p>A vastag dérlepte pázsiton keresztül csak egy útnyom vezet a kunyhótól. Az is oda
                  vezet, ahol Teréza nyugszik. Ez Noéminek mindennapi útja a kis Dódival.</p>
               <p>Csak ketten járnak már oda. A harmadik, Almira, a kunyhóban fekszik, s haldoklik.
                  A golyó nemes részbe hatolt, s el kell bele vesznie.</p>
               <p>Este van. Noémi meggyújtja a szövétneket, előveszi kerekes guzsalyát, és fonni
                  kezd. Kis Dódi odaül mellé, s szalmaszálat tartva a rokka orsószárnyára,
                  szélkeleplőt játszik. Almira a szögletben fekszik, s nyög, mint egy ember.</p>
               <p>- Anyám - szól egyszer a gyermek -, hajtsd ide a fejedet, súgni akarok valamit,
                  hogy Almira meg ne hallja.</p>
               <p>- Nem érti az azt, Dódikám.</p>
               <p>- Óh, megérti bizony. Mindent megért. Hát mondd csak, meg fog Almira halni?</p>
               <p>- Bizony meg, kedves kicsikém.</p>
               <p>- Hát aztán, ha Almira meghal, ki védelmez meg bennünket?</p>
               <p>- Az Isten.</p>
               <p>- Erős az az Isten?</p>
               <p>- Mindenkinél erősebb.</p>
               <p>- Még apánál is?</p>
               <p>- Apának is ő adja az erőt.</p>
               <p>- Meg annak a rossz embernek is, azzal a bekötött szemmel? Minek adott annak erőt
                  az Isten? Én félek attól az embertől, ha vissza talál jönni. El akar vinni
                  magával.</p>
               <p>- Ne félj, én nem engedlek elvinni.</p>
               <p>- Hátha megöl mind a kettőnket?</p>
               <p>- Akkor mind a ketten a mennyországba jutunk.</p>
               <p>- Almira is?</p>
               <p>- Az nem.</p>
               <p>- Miért nem?</p>
               <p>- Mert ő állat.</p>
               <p>- Hát az én kis pacsirtám?</p>
               <p>- Az sem.</p>
               <p>- Ah, ne mondd! Hisz az jobban tud repülni az ég felé, mint mi.</p>
               <p>- De a mennyország magasabb, mint ahová ő tud repülni.</p>
               <p>- Hát ott nincsenek se állatok, se madarak? Akkor én inkább idelenn maradok az
                  apánál, meg a pacsirtámnál.</p>
               <p>- Maradj, szívem, maradj.</p>
               <p>- Ugye, ha apa itt volna, azt a rossz embert majd megverné?</p>
               <p>- A rossz ember elfutna őelőle.</p>
               <p>- De hát mikor jön vissza apa?</p>
               <p>- Még a télen.</p>
               <p>- Honnan tudod?</p>
               <p>- Ő mondta.</p>
               <p>- S amit apa mond, az mind igaz? Apa nem hazudik soha?</p>
               <p>- Nem, fiam, az mind igaz, amit ő mond.</p>
               <p>- De hiszen már itt van a tél.</p>
               <p>- Ő el is fog jönni nemsokára.</p>
               <p>- Óh! csak Almira meg ne halna addig!</p>
               <p>A gyermek fölkelt a kis zsámolyról, s odament a nyögő ebhez.</p>
               <p>- Kedves Almira, ne halj meg, ne hagyj itt minket. Látod, a mennyországba nem
                  jöhetsz velünk; te csak itt lehetsz a mienk. Maradj itt. Csinálok neked majd szép
                  házat a nyáron diófából; amilyet apa csinált minekünk. Minden ételből, amit kapok,
                  meghagyom a felét neked. Tedd ide a fejedet az ölembe, aztán nézz rám szépen. Ne
                  félj, nem eresztem be többet azt a rossz embert, aki téged meglőtt. Ha hallom,
                  hogy jön, bekötözöm a kilincset zsineggel; ha benyúl a kezével, elvágom a kezét a
                  kis baltámmal. Megvédelmezlek én téged, Almira.</p>
               <p>Az okos állat fölemelé szép szemeit a gyermekhez, s farkával csendesen verte a
                  földet. Aztán egy nagyot sóhajtott, mintha mindazt jól értette volna, amit hozzá
                  beszéltek.</p>
               <p>Noémi abbahagyta a fonást, s tenyerébe hajtva fejét, a mécsvilágba mélázott.</p>
               <p>Az a rettenetes ember, mikor dühösen eltávozott innen, még e szókat kiáltá be
                  ablakán:</p>
               <p>„Még egyszer visszajövök, s majd akkor megmondom neked, hogy ki az az ember, akit
                  te szeretsz!”</p>
               <p>Az, hogy még egyszer visszajön, magában is elég fenyegetés; de mit jelentsen az,
                  hogy majd megmondja, ki az az ember, akit ő szeret?</p>
               <p>Hát ki lehet Mihály? Lehet-e ő más, mint aminek látszik? Mit fog felőle mondhatni
                  amaz ijesztő kísértet, aki előkerült a föld túlsó oldaláról? Ah! miért nem tett
                  vele úgy Mihály inkább, ahogy Noémi mondá: „Jobb szeretném, ha
                     háromlábnyi föld volna közöttük!”</p>
               <p>Noémi nem gyönge szívű. Vadonban növekedett, önerejében bízni megszoktatott. A
                  világi kényeskedés nem rontotta meg idegeit. Holofernesnek, Siserának jó lett
                  volna azt tudni, hogy az asszony kezében veszedelmes a vas!</p>
               <p>A nőfarkas meg fogja tudni védelmezni fészkét a berekben - a kutya ellen! Van
                  körme, van foga hozzá.</p>
               <p>Noémi ama rémletes találkozás óta mindig ott viseli mellkendője alatt Mihály
                  asztali kését, s a kés ki van köszörülve élesre!</p>
               <p>Éjszakára pedig az ajtót egy erős keresztrúddal szokta elzárni, s a rúd kötéllel
                  van az ajtófélhez hurkolva.</p>
               <p>Ahogy a sors akarja!</p>
               <p>Ha az egyik fog hamarább érkezni: lesz belőle boldog asszony, idvezült nő; ha a
                  másik jő előbb: lesz belőle gyilkos, elkárhozott lélek!</p>
               <p>- Almira, mért nyögsz oly nagyon?</p>
               <p>A szegény haldokló állat kínlódva emelte föl fejét a gyermek öléből, s nyakát
                  felnyújtva, szimatolni kezdett; nyugtalanul szűkölt, nyihogott, s körmeivel
                  kaparta a földet; de ami hangot tudott adni, az csak egy rekedt hörgés volt már:
                  örömnek vagy haragnak hangja-e?</p>
               <p>Az állat valakinek közeledtét érzi.</p>
               <p>Ki jön?</p>
               <p>A jó ember-e, vagy a rossz ember? Az életadó, vagy a gyilkos?</p>
               <p>Künn az éji csendben a deres füvet taposó léptek hangzanak. Erre közelednek.</p>
               <p>Ki jön?</p>
               <p>Almira kínosan hörög; fel akar állni lábaira, de visszaesik; ugatni akar, de nem
                  bír; Noémi felszökik a lócáról, jobbjával mellkendője alá nyúl, s a kés markolatát
                  kezébe szorítja.</p>
               <p>Ki jön?</p>
               <p>Mind a hárman némán hallgatóznak: Noémi, Dódi és az eb.</p>
               <p>Most a lépések gyorsan közelítenek. Ah, a léptek hangját most már megismeri mind a
                  három. „Apa!” kiált fel Dódi kacagva. Noémi az éles késsel kettévágja sietve az
                  ajtót elzáró kötelet, s Almira feláll két lábára, és üdvözlő ugatása hangját
                  hallatja még egyszer.</p>
               <p>A jövő percben egymás ölében vannak.</p>
               <p>Mihály, Noémi, Dódi.</p>
               <p>Almira odavánszorog kedves gazdájához, fölemeli még egyszer a fejét hozzá,
                  megnyalja a kezét, s aztán összerogyik, és meghal.</p>
               <p>- Nem hagysz el bennünket többé! - rebegi Noémi.</p>
               <p>- Ne hagyj itt bennünket többé! - könyörög a kis Dódi.</p>
               <p>Mihály odaszorítja mindkettőt szívéhez, s könnyei csorognak a szeretett
                  arcokra.</p>
               <p>- Soha - soha - soha!...</p>
               
            </div>
            <div type="chapter">
               <head>A HULLA</head>
               <p>A késő márciusi napok vetették végit ez évben a szigorú télnek. Egy meleg, esős
                  déli szél felporhanyította a Balaton jegét, s azután egy erős északi szél
                  felszaggatta azt, és áttorlasztotta a somogyi partokra.</p>
               <p>Az olvadó jég között a halászok egy hullát találtak.</p>
               <p>Az egész a legnagyobb mértékben feloszlásnak indult már, arcvonásokat nem lehetett
                  már rajta megkülönböztetni, hanem azért a legnagyobb biztossággal lehetett
                  következtetni kilétére.</p>
               <p>Ez a Levetinczy Timár Mihály földi maradványa, ki amaz emlékezetes balatoni
                  halászat óta, melyen a fogaskirályt is kifogták, oly rögtön eltűnt, s akinek
                  visszatértére oly régen vártak már odahaza.</p>
               <p>A hullán megismerhetők az eltűnt úr öltönyei, asztrakánprémes bekecse: inggombjai
                  s a névelő­betűk az ingbe hímezve. Ismétlőórája ott van mellénye zsebében; azon
                  egészneve van zománccal beégetve. De ami legjobban bizonyít azonossága felől,
                  tárcája is ott van belső zsebében; a tárcában százas és ezeres bankjegyek, ahogy
                  egy csomóban voltak, még jól felismerhető rajtuk a nyomtatás, s belsejében a
                  gyöngyös hímzés: hit, remény, szeretet, Timéa saját kézmunkája.</p>
               <p>Még négy levél is van egyik oldalzsebében, szalaggal összekötve; hanem azokról már
                  lemosott minden írást a víz. Hiszen négy hónap óta volt a vizek alatt.</p>
               <p>Egyidejűleg megtalálták a füredi révben a halászok Levetinczy úr kétcsövű
                  fegyverét is, ami hálójukba beléakadt. S ez azután tökéletesen kimagyarázta az
                  egész esetet.</p>
               <p>Az öreg Galambos jól emlékezett már most mindenre.</p>
               <p>Őneki magának mondta a nagyságos úr, hogy majd mikor éjjel a rókák és farkasok
                  előjönnek a berekből a lékre, akkor ő a puskával kimegy, és meglő közülök
                  egynehányat.</p>
               <p>Most már arra is emlékeztek többen igen jól, hogy azon az éjszakán egy rövid ideig
                  tartó havas zivatar vonult át a Balatonon; kétségtelenül ez volt az oka a nemes úr
                  balesetének; a hó arcába vert, nem vette észre a rianást, s szerencsétlenül
                  belebukott.</p>
               <p>Az öreg Galambos, ki keveset alszik éjjel, azt is mondá, hogy ő hallotta is azt a
                  rémséges halálordítást e vihar közepett, kétszer egymás után.</p>
               <p>Hogy ilyen véletlenül kellett elveszni olyan derék, nevezetes embernek!</p>
               <p>Timéa, amint az első hírt vette ez esetről, azonnal leutazott személyesen
                  Siófokra, s jelen volt a hivatalos tárgyalásnál.</p>
               <p>Mikor férje öltönyeit meglátta, kétszer elájult, alig bírták magához téríteni.
                  Azért mégis helytállt. Jelen volt, mikor a roncsolt maradványokat az ón koporsóba
                  beletették, s sokat tudakozódott jegygyűrűje felől, hanem azt nem tudták neki
                  előadni. Ujjai hiányzottak a tetemnek.</p>
               <p>Timéa Komáromba vitette a drága maradványokat, s ott temették el azokat a pompás
                  családi sírboltba, minthogy protestáns volt, minden, a felekezettől kitelő egyházi
                  pompával. Mind a négy egyházkerület képviselve volt küldöttségek által, a
                  dunántúli superintendens tartotta az egyházi szónoklatot, a komáromi lelkész a
                  búcsúztatót a fekete posztóval bevont s a címerekkel ékesített templomban. A pápai
                  főtanoda énekkara zengé a halotti dalokat. A fekete bársonnyal bevont koporsóra
                  ezüstszegekkel volt kiverve az évszám és a név. A koporsót városi szenátorok és
                  megyei táblabírák emelték a gyászszekérig. Felül rá volt téve a nemesi kard és
                  babérkoszorú, a magyar Szent István-rend, az olasz Szent Móric-rend s a brazíliai
                  Annunziata-rend jelkeresztjei. A szemfödél ezüstbojtjait az alispánok vitték, a
                  címeres fáklyákat a gyászszekér két oldalán előkelő uraságok, a koporsó előtt
                  vonult az összes iskolai fiatalság, a papok és teológusok, a céhek zászlóikkal, a
                  magyar és német egyenruhás polgárság, fegyverben, letakart dobok tompa dübörgésére
                  lépve; a koporsót pedig követték a város minden úrasszonyai feketében, közöttük a
                  gyászoló özvegy fehér arcával, kisírt szemeivel, az országbeli és bécsi
                  celebritások, katonai méltóságok, még őfelsége is küldött egy megbízottat, ki a
                  nevezetes halott utolsó kíséretében részt vegyen. És azután a végeláthatatlan
                  népség. A menet végigvonult a városon, valamennyi egyház harangjainak zúgása
                  mellett. És minden harang és minden embercsoport azt zúgta felőle, hogy most egy
                  olyan nagy embert temetnek el ebben a városban, amilyen nem fog itten születni tán
                  soha több: jóltevője a népnek, dicsője nemzetének, hű férje nejének, alapítója sok
                  nagy intézetnek.</p>
               <p>Az „arany ember” száll alá a földbe.</p>
               <p>Végig a városon a távol temetőig gyalog kíséri őt ki asszony, férfi, gyermek.</p>
               <p>Athalie is ott van a kíséretben.</p>
               <p>Mikor a koporsót a nyitott kriptaajtón leviszik, a legközelebbi jó barátok,
                  rokonok, tisztelők oda is lemennek a megsiratott férfi után.</p>
               <p>Ott van Kacsuka úr is, az őrnagy.</p>
               <p>A szűk lépcsőn olyan közel szorul össze Timéával és - Athalie-val.</p>
               <p>Mikor a kísérők visszatérnek a sírboltlépcsőn, Athalie leveti magát a koporsót
                  rejtő fülke elé, és azt kívánja, hogy temessék el most már őtet is.</p>
               <p>Szerencsére ott van Fabula János uram is, aki felkarolja a földről a szép hölgyet,
                  s felviszi az ölében a napvilágra, s aztán megmagyarázza a bámuló népségnek, hogy
                  nagyon szerette ám a kisasszony a megboldogult urat, az ő valóságos második
                  édesatyját.</p>
               <p>Fél év múlva elkészül a pompás síremlék, gránittalapzattal, melyre aranybetűkkel
                  van felvésve az emlékirat: „Itt nyugszik. Nagyságos. nemes. és. vitézlett.
                  Levetinczy. Timár. Mihály. úr. kir. tanácsos. több. tek. vármegyék. táblabírája.
                  a. Sz. István. Sz. Móric. és. Annunziata. rendek. lovagja. a. nagy. hazafi. igaz.
                  keresztyén. példás. erényű. férj. szegények. atyja. árvák. gyámola. iskolák.
                  fenntartója. egyház. oszlopa. siratják. mind. kik. ismerték. gyászolja. örökké.
                  hű. hitvese. Zsuzsánna...”</p>
               <p>A gránittalapon áll egy alabástromszobor, egy nő, ki egy hamvvedert ölel át
                  karjával. Mindenki azt mondja rá, hogy az a szobor Timéa hasonmása.</p>
               <p>És Timéa mindennap kijár a temetőbe, friss koszorút akasztani a sírkő párkányára,
                  s saját maga öntözi meg a virágokat, mik a sírkő rácsozatán belül oly szépen
                  illatoznak. - Megöntözi permeteg hűs vízzel - megöntözi forró könnyeivel...</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Krisztyán Tódor sem hitte volna, hogy valaha ilyen nagy tisztesség éri holta
                  után...</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               
            </div>
            <div type="chapter">
               <head>ZÓFI ASSZONY</head>
               <p>A szép özvegy nagyon komolyan vette a gyászt. Nem ment sehova társaságokba, s nem
                  fogadott házánál társaságot. Csak fekete öltönyben lehetett látni az utcán, sűrű
                  fátyollal az arca előtt.</p>
               <p>A komáromi közvélemény kiszámította, meddig kell ennek tartani. Mely napon volt
                  Timár úr szerencsétlen halála? Onnantul egy esztendeig. Az éppen télre esik. Aztán
                  jön a farsang. De bizony Timéa csak azután is megtartotta a gyászt, s nem ment el
                  a táncvigalmakba. Ekkor azután más évfordulót tűzött ki a komáromi közvélemény.
                  Bizonyosan Timár úr temetése napjától számítja Timéa a gyászévet, mert hiszen
                  akkor kezdődött özvegysége. Ez a határidő is elmúlt; már a tavasz is eljött, és
                  Timéa még mindig nem tette le a gyászruhát, és nem fogadott magánál
                  társaságot.</p>
               <p>A közvélemény ekkor aztán türelmetlenkedett: hát meddig fog ez már így
                  tartani?</p>
               <p>Legnagyobb botrány volt az, hogy férfilátogatókat éppen nem fogad el.</p>
               <p>Egyszer korán reggel a hetivásáros néptömeg közt Zófi asszony őgyeleg alá s fel,
                  karján egy nagy füles kosárral, s csirkére alkuszik a kofákkal. Azaz, hogy úgy
                  tesz, mintha csirkére alkudnék, voltaképpen pedig nem vásárol semmit, nagyon
                  drágáll mindent; hanem azon mester­kedik, hogy a nagy alkudozás közben hogyan
                  osonhasson be az Angliába észrevétetés nélkül. Az Angliából azután, a barátságos
                  lyciumkerítés oltalma alatt egy nagyot kerül, folyvást szanaszét tekingetve, ha
                  nem látja-e meg valaki, míg végre egyik kijárónál hirtelen átsurran, s
                  besompolyodik egy kis magánosan álló háznak a kapuján, amire nagy kétfejű sas van
                  festve.</p>
               <p>Ott még mindig Kacsuka úr lakik. Őrnagy korában sem hagyta el hadnagykori
                  szállását: nem volt nagyobbra szüksége.</p>
               <p>A kapu is nyitva van, a kis szoba ajtaja, ablaka mind nyitva van. A katonatisztek
                  nem szoktak félni a tolvajoktól, amire két okuk van.</p>
               <p>Zófi asszony egyedül találja Kacsuka urat, ki éppen nagyszerű erődítvényi
                  munkálatok átvizsgálásával foglalkozik.</p>
               <p>- Szerencsés jó reggelt kívánok a major úrnak. Engedelmet kérek, hogy olyan
                  goromba voltam, hogy bejöttem. Véletlenül ezen jártam: láttam, hogy nyitva van
                  ajtó, ablak; ejnye, mondok, még valami tolvaj bejön; beszólok a privatdinernek,
                  hogy zárja be az ajtót, hát a major urat találom. Köszönöm a szívességit: hát
                  hiszen, hogy el ne vigyem az álmát, egy kicsit leülök. Úgyis ezer esztendeje már,
                  hogy beszéltünk a major úrral. Óh, a major úr nagyon kegyes! Hogy ide üljek a
                  pamlagra, maga mellé? Csak ezt a kosarat leteszem elébb. Nincs benne semmi, csak
                  egy kis tojás; magam vásárolok be mindent, mert ha cselédre bízza az ember,
                  mindent drágábbra számít. Aztán ezek a mai világbeli cselédek olyan rátartiak! egy
                  sem akarja a kosarat vinni az asszony után. Ez már derogál nekik. Hát azért csak
                  magam viszem a kosarat, s megyek bevásárolni. Nem szégyenlem én azt. Azért aki
                  ismer, tudja, hogy ki vagyok! Ugye major úr sem szól meg érte? Dehogy szól, hiszen
                  mink olyan régen ismerjük már egymást. Emlékezik még rá, mikor a konyhában ott ült
                  a major úr a vizeskannán, aztán főtt kukoricát evett a sipkájából? Mikor annak a
                  bohó leánynak arról beszéltem, hogy milyen lesz az a keresztelés? De nem arról
                  beszéltünk ám, hanem egészen másról, mikor az őrnagy úr, még akkor csak hadnagy
                  úr, betoppant. Hej, ha tudná, hogy miről beszéltünk! Hanem annak már éppen
                  egyezeregyszáz esztendeje, s azóta sok nagy dolog történt a világban! No már
                  micsoda nagy rettenetes eset volt ennek a Levetinczy úrnak a halála! Szegény
                  Timéának azóta se éjjele, se nappala. Én azt hiszem, ez az asszony utána megy a
                  férjének; pedig de kár érte, de áldott jó teremtés. Nem fogad el semmi
                  férfilátogatót. Napjában százszor is odaáll Levetinczy úr nagy arcképe elé, s
                  elnézi sokáig; azután meg előveszi a legutolsó levelét, amit azzal a nagy hallal
                  küldött, s végigolvassa. Néha nekem is elolvassa. S aztán azt kérdezi tőlem: „Te
                  Zófi mama, nem találsz te abban valami különöst, hogy ez a levél olyan víg hangon
                  van írva? Még azt is megírja, hogy táncolt!” Jaj, szegény szép fiatal asszony, de
                  sokat töprenkedik miatta. Úgy szánom szegény asszonykát, úgy kívánnám neki, hogy
                  szánná el magát valami jó, becsületes férjnek kezét adni. Tessék elhinni, magamnak
                  is van egy kis érdekem benne. Tudja, major úr, az Athalie leányom mindig azt
                  mondja, hogy ha Timéa ahhoz az emberhez találna férjhez menni, akit ő gondol, hát
                  ő akkor egy napig sem maradna ennél a háznál, hanem férjhez menne a legelső
                  emberhez, aki megkéri. Nem nézné, úr-e vagy paraszt? fiatal-e vagy vén? nyalka-e
                  vagy ripacsos? Egyszerre hozzámenne. Jaj, de senki se kívánná azt jobban, mint én!
                  Nem azért, mintha akkor én is elmennék a leányommal, nem én, mert én akkor is
                  Timéával maradnék. És ha Athalie lenne még egyszer valaha gazdag, és Timéa lenne
                  szegény, én még akkor is Timéával maradnék. Mert tessék elhinni, nem tudom már
                  kiállni tovább a leányommal az együttlételt. Nem szép ugyan, hogy egy anya
                  panaszkodik a tulajdon leányára, de én tudom, hogy ki előtt beszélek. Igaz, hogy
                  én vagyok az anyja, én hoztam őt a világra. Jó gyerek is volt, míg a kezemből ki
                  nem vették, míg az apja el nem kényeztette, míg a világ el nem forgatta a fejét.
                  De most már csak olyan az életem vele, mintha a pokolban volnék. Minthogy senkije
                  sincsen a világon rajtam kívül, akin a mérgét kiönthesse, engem üldöz egész nap.
                  Csíp, rúg, üt, ahol rám talál, alig merek már a konyhából előjönni miatta. Ha
                  szólok hozzá akármilyen szépen, úgy tesz, mintha nem hallaná. Az asztalnál kinézi
                  a számból a falatot, úgyhogy leejtem a villáról az ételt, mikor a szemét rám veti.
                  Egész nap varrnom kell, amit a ruháin készakarva eltép, hogy rongyosnak lássék.
                  Éjjel meg nem hagy aludni. Odateszi a szemembe a gyertyát, s reggelig olvas. Aztán
                  nem hogy egyszerre kimetélné a könyvet, hanem minden lapot külön vág ki, úgyhogy
                  ha én százszor elszundítok, százszor fölébredek a papirossercegésre. S ha
                  könyörgök neki, még kiölti rám a nyelvét. Egyszer aztán bedugtam a fülemet
                  pamukkal, hogy alhassam tőle; akkor meg kapta magát, s a reszelt tormát, amit
                  magának csináltatott a migrén ellen, ahelyett, hogy a saját nyakára tette volna,
                  felkötötte az én talpamra, úgyhogy csupa hólyag lett, mire felébredtem rá. De még
                  mást is tett velem. Reggelre hol az egyik, hol a másik cipőmnek az orrába egy
                  csomó csepűt dugott, úgyhogy estére már majd a körmöm esett le, csak úgy
                  sántítottam. El nem tudtam gondolni, hogy vándorol a sántítás az egyik lábamból a
                  másikba, míg rájöttem az okára. Ő meg csak nevetett. Aztán tudja jól, hogy én
                  félek a kísértetektől; azért este felöltözteti a porolófát, a seprőnyelet ijesztő
                  alakoknak, odaállítja az ajtó mögé, hogy engem majd a nyavalya tör ki, mikor
                  benyitok. A cselédek előtt úgy bánik velem, hogy azoknak semmi respektusok nem
                  lehet irányomban. Mindig a szakácsnénak fogja pártját ellenemben. Óh, mennyi
                  mindent kell nekem kiállanom! Legkeservesebben esik, mikor egy-egy nagy ünnepnapon
                  előveszem az imádságoskönyvemet, hogy majd imádkozom belőle; ő meg aztán odaül az
                  asztalhoz átellenben, felteszi a két könyökét, s az imádkozásom közé ilyeneket
                  mond: „Ördög, pokoltűz, gyehenna, döghalál, mirigy, pokolvar, rákfene, tűzvész,
                  orgyilok, méreg, pusztulás, gyalázat, veszedelem, kárhozat, éjjeli kísértet
                  szálljon le erre a házra, ámen!” Ez az ő imádsága az ő jótevőiért. És azután mikor
                  szemben van Timéával, akkor meg olyan édes, olyan hízelkedő, úgy selypít, mikor
                  vele beszél, olyan alázatos. Uram, én félek már Athalie-val egy szobában aludni.
                  Szeretném már, ha beteljesülne egyszer az, hogy férjhez megy a legelső emberhez,
                  aki megkéri. S most éppen volna neki egy szerencséje. Biz az csak Fabula János
                  uram, akinek tavaly meghalt a felesége, s most özvegyember. Biz az már nem valami
                  fiatal ember, de derék, jómódú férfi, most vicecurator lett; van negyvenezer
                  forint értéke, el tud tartani egy asszonyt tisztességesen; a gyerekei mind nagyok
                  már, egy sincs a háznál. Azzal bizony meglehetne Athalie nagyon jól; olyan szép
                  háza van a Megyercsi utcán, mint akárkinek. Aztán esztendőn át nyolc hónapig
                  nincsen odahaza. Bizonyos vagyok felőle, hogy Athalie rögtön hozzámenne csak
                  bosszúból is, ha Timéa ahhoz menne, akit én gondolok. Hej, de megnyugodnám akkor
                  magam is! Én Timéánál maradnék. Hanem hát ebből persze nem lesz semmi, ha az
                  „egyik” nem jön ki a házból, a „másik” meg nem jön oda a házhoz; az egyik ott
                  szomorkodik, a másik itt búslakodik. No már hiszen én nem azért jöttem ide, hogy
                  hírt hordjak, Isten mentsen, az nekem nem szokásom. De valamit, amit a napokban
                  megtudtam, mégsem hallgathatok el. Tetszik tudni, én vetem meg minden reggel
                  Timéának az ágyát. Ezt nem engedem másnak, azokat a szép, csipkés vánkosokat
                  dehogy engedném cselédkéznek érinteni. Hát valamelyik nap reggel, mikor a legalsó
                  vánkost felemelem, mit találok alatta? Egy kardmarkolatot, az eltört pengével.
                  Timéa ezúttal bizonyosan ottfeledte azt. Bizonyosan minden éjjel ott van az az
                  eltört kard a feje alatt. Ott aluszik vele. Mikor Athalie-nak ezt elbeszéltem,
                  olyat csípett a karomon, hogy most is kék a helye, s azt mondta, hogy megöl, ha
                  ezt valakinek elmondom. Dehogy is mondom el, nem mondom én ezt senkinek. Hanem
                  csak annyit mondok, hogy héj, ha annak a kardnak a volt tulajdonosa tudná, hogy
                  mit kellene most neki tennie!</p>
               <p>Ezt a hosszú magánybeszédet Zófi asszony végig elmondta, anélkül hogy megpihent
                  volna közben, vagy az őrnagy által félbe hagyta volna magát szakítani.</p>
               <p>Kacsuka úr végighallgatá a mondottakat, s akkor így szólt Zófi asszonynak:</p>
               <p>- Zófi mama, annak a kardnak a hajdani gazdája tudja, hogy mit kell neki tenni. Ha
                  Levetinczyné asszony férjétől elvált volna, s szegényül, vagyontalanul maradt
                  volna a világon, annak a kardnak a volt gazdája sietett volna neki kezét nyújtani. Most azonban Levetinczyné asszony gazdag özvegy,
                  férje után milliókat örökölt, most annak a kardnak a volt gazdája, aki szegény
                  ember, nem mehet oda a gazdag hölgy kezét megkérni.
               </p>
               <p>
                  - Hej, de megváltozott hát akkor annak az úrnak a
                  természete! - sóhajta fel Zófi asszony. - Mikor Athalieval járt jegyben, addig meg
                  sem akart esküdni, amíg a százezer forint le nincs számlálva az asztalára.</p>
               <p>- Hm! Nem Athalie-nak az anyja volt-e az, ki azt mondta, ha Timéa szegénnyé lenne,
                  Athalie pedig dúsgazdaggá, akkor is Timéával maradnék? Pedig ő Athalie anyja!</p>
               <p>- Igaz. Én az anyja vagyok, mégis azt mondtam. Igaza van a major úrnak. No de hát,
                  ha a kard hajdani gazdája nem tudja, hogy mit kell neki tennie, majd tudni fogja a
                  mostani tulajdonosa.</p>
               <p>Azzal Zófi asszony ezer bocsánatot kért, hogy ilyen sokáig itt alkalmatlankodott,
                  s másik ezeret azért, hogy tovább nem maradhat itten, mert még százfélét kell
                  bevásárolnia a piacon.</p>
               <p>Aztán vette a kosarát, kiosont a sasos kapun, s egyfélét sem vásárolt a piacon,
                  hanem egyenesen hazasietett.</p>
               
            </div>
            <div type="chapter">
               <head>DÓDI LEVELE</head>
               <p>Másfél év tölt már bele, hogy Mihály otthon volt a senki szigetén. Egy napra sem
                  távozott el onnan.</p>
               <p>Nagy dolga volt másfél év alatt. Dódit megtanította írni.</p>
               <p>Gyönyörűségteljes munka az. Mikor a kis tudatlan a legelső ákombákot krétával a
                  padlóra írja; diktálják neki a betűket: „Írj egy L-et, aztán egy Ó-t, olvasd
                  össze!” Milyet bámul rajta, hogy ebből ki lehet találni azt, hogy „ló”, pedig ő
                  nem rajzolt oda semmi lovat! És aztán mikor másfél év múlva már egy szépen
                  meglineázott papíron egymásra dűlő betűkkel írt névnapi köszöntőt nyújt át az
                  anyjának.</p>
               <p>Nagyobb mű ez, mint Kleopátra obeliszkje, teleírva hieroglifokkal.</p>
               <p>Mikor az első névnapi köszöntője Dódinak ott remegett Noémi kezében, Noémi
                  szemében könny csillogott; azt mondta Mihálynak:</p>
               <p>- Éppen olyan írása lesz, mint neked.</p>
               <p>- Hol láttad te az írásomat? - kérdé bámulva Mihály.</p>
               <p>- Először is a Dódi elé írt mintákon. Azután meg a nekünk adott engedélylevelen,
                  melyben a szigetet nekünk adtad; már elfeledéd?</p>
               <p>- Igaz; hisz oly régen volt.</p>
               <p>- És te most nem írsz levelet senkinek?</p>
               <p>- Senkinek.</p>
               <p>- Már másfél év óta nem voltál ki a szigetből. Nincs semmi dolgod ott künn a
                  világban?</p>
               <p>- Nincs; és nem is lesz.</p>
               <p>- Hát ami dolgaid eddig voltak, azokkal mi lett?</p>
               <p>- Meg akarod tudni?</p>
               <p>- Szeretném tudni. Elszomorít az a gondolat, hogy ilyen eszes ember, aminő te
                  vagy, itt van most bezárva e szűk helyre, e szigetbe, csak azért, mert minket
                  szeret. Ha neked csak az az okod van, mindig itt lenni a szigeten, hogy minket
                  nagyon szeretsz, úgy nekem fáj a te szerelmed.</p>
               <p>- Jól van, Noémi. Én tehát el fogom neked mondani, hogy ki voltam én odakinn a
                  világban; mit tettem ott; s miért akarok itt lenni. Tudj meg mindent. Majd ha a
                  gyermeket lefektetéd, jöjj ki hozzám a veranda alá: ott el fogok mindent mondani.
                  Fogsz borzadni is, fogsz ámulni azokon, amiket hallani fogsz. De végül mégis meg
                  fogsz bocsátani nekem, mint ahogy megbocsátott Isten, midőn ideküldött.</p>
               <p>Noémi az estebéd után lefektette Dódit, s aztán kijött Mihályhoz, és leült melléje
                  a nyírfából tákolt lócára, kezét Mihály karjába akasztva.</p>
               <p>A telehold odavilágított a lugas levelei közül reájuk: most már nem a kísértő
                  csillag, nem az öngyilkosok jégparadicsoma, hanem egy ismerős jó barát.</p>
               <p>És azután Mihály elmondott mindent Noéminek, ami vele történt a világban.</p>
               <p>A rejtélyes vendég hirtelen halálát a hajón: a hajó elsüllyedését, a megtalált
                  kincseket.</p>
               <p>Elmondá neki, mily végtelen gazdag ember, mily hatalmas úr lett ő a világban; hogy
                  hordták kincseit a hajók a föld egyik oldaláról a másikra! Hány hajója, hány háza
                  volt, milyen nagyra volt becsülve!</p>
               <p>Hogyan vette el Timéát?</p>
               <p>Lerajzolá azután előtte Timéa szenvedéseit s a bánatot, mik e szenvedésekért az ő
                  osztályrészeül jutottak. Úgy szólt Noémi előtt Timéáról, mint egy szentről. És
                  mikor elmondta előtte igaz őszinteséggel azt az esteli jelenetet, amelyen ő
                  Timéára a házi rejtekből rálesett, hogy védte férjét a nő a rágalom ellen, hogy
                  védte kedvese ellen, hogy védte saját szíve ellen: ah! akkor Noémi úgy zokogott,
                  úgy siratta Timéát...</p>
               <p>És azután elmondta neki Mihály, miket kellett szenvednie önmagának e szörnyű
                  helyzetben, melytől nem tudott szabadulni, leláncolva egy helyen világi állása,
                  vagyona, Timéa hűsége által; vonzatva máshova szerelme, boldogsága, lelke
                  ábrándjai által, ah, akkor úgy vigasztalta őt Noémi szelíd csókjaival.</p>
               <p>És végül mikor elbeszélte előtte azt a rettenetes éjszakát, melyen a kalandor
                  megjelent puszta kastélyában, egész odáig, ahol a kétségbeesés a sír partjára
                  vitte, amidőn már lenézett a hullámba, s amidőn a víztükörből egyszerre saját képe
                  helyett üldözője halott arca tekintett rá szemközt, s az istenkéz egyszerre
                  összecsukta előtte a nagy jégsír nyílását, ah, akkor Noémi oly erőszakkal ölelte
                  őt keblére, mintha vissza akarná őt tartani, hogy a sírba bele ne essék...</p>
               <p>- Tudod már most, hogy mit hagytam ott a világban, s mit találtam itt?
                  Megbocsáthatsz-e nekem azért, amit szenvedtél miattam, amit vétettem ellened?</p>
               <p>Noémi csókjai, könnyei feleltek.</p>
               <p>Az elbeszélés sokáig tartott, a rövid nyári éj el is múlt azalatt, egészen
                  megvirradt, midőn Mihály elvégzé élte történetének meggyónását.</p>
               <p>Feloldoztatott!</p>
               <p>- Ezzel kifizettem minden adósságomat! - monda Mihály. - Timéa megkapta
                  birtokomat, s megkapta szabadságát. A kalandor az én öltönyeimet viselte, tárcám
                  is nála volt; azt helyettem fogják eltemetni, s Timéa özvegy lesz. Tehozzád pedig
                  elhoztam a lelkemet, s te elfogadtad azt. Most már ki van egyenlítve minden.</p>
               <p>Noémi karját Mihály karjába öltve, bevitte őt a szobába, s odavezette az alvó
                  gyermekhez.</p>
               <p>A gyermek felébredt a csókokra, felnyitá a szemeit, s amint azt látta, hogy reggel
                  van, első dolga az volt, hogy térdre állt, s kezeit összetéve elkezdé reggeli
                  imáját:</p>
               <p>„Isten, áldd meg jó apát, jó anyát!”</p>
               <p>...Minden ki van már fizetve, Mihály!...</p>
               <p>Egyik angyal a sírod fölött, másik angyal az ágyad fölött imádkozik, hogy boldog
                  légy...</p>
               <p>Noémi felöltöztette a kis Dódit, s aztán hosszasan mélázva tekinte Mihályra. Idő
                  kell ahhoz, amíg azt fel bírja fogni, amiket tőle hallott.</p>
               <p>Pedig a nőknek olyan gyors elméjük van.</p>
               <p>Egyszer azt mondá Noémi - férjének:</p>
               <p>- Mihály! te eggyel mégis adós maradtál a világban.</p>
               <p>- Mivel? És kinek?</p>
               <p>- Timéának maradtál adósa azzal a titokkal, amit az a másik nő fedezett föl
                  előtted.</p>
               <p>- Minő titokkal?</p>
               <p>- Azzal, hogy az ő szobájába egy rejtekajtó nyílik. Ezt tudatnod kellett volna
                  vele. Hisz azon a rejteken akárki bejuthat hozzá - mikor alszik, mikor egyedül
                  van.</p>
               <p>- De hisz azt a rejteket nem ismeri senki Athalie-n kívül.</p>
               <p>- Hát nem elég az?</p>
               <p>- Mire gondolsz?</p>
               <p>- Mihály! Te nem ismersz minket. Te nem tudod, hogy ki az az Athalie; de én tudom.
                  Most megsirattam Timéát, mert szenved; mert téged nem szeret; mert te az enyim
                  vagy; de ha azt érezné irántad, amit ama másik férfi iránt, s ha te engem
                  megvetnél őmiatta, mint az a férfi azt a másik leányt: óh! akkor az Isten őrizzen
                  attól a gondolattól, hogy valaha alva lássam őt magam előtt.</p>
               <p>- Noémi, te engem megrettentesz.</p>
               <p>- Ilyenek vagyunk. Hát te ezt nem tudtad? Siess tudósítani Timéát erről a
                  titokról. Én azt akarom, hogy Timéa boldog legyen.</p>
               <p>Mihály megcsókolta Noémi homlokát.</p>
               <p>- Kedves jó gyermek te! Én nem írhatok Timéának, hisz írásom megismerné, s akkor ő
                  nem lehet az én özvegyem, s én nem lehetek a te feltámadott halottad, a te
                  paradicsomod üdvözültje.</p>
               <p>- Megírom neki én.</p>
               <p>- Nem! Nem! Nem! A te írásod nem megy őhozzá. Arannyal, gyémánttal elárasztottam
                  őt; de tetőled egy betűt sem szabad neki kapni. Azok már az én drágaságaim.
                  Timéától nem hoztam el Noéminek semmit. Noémitől sem adok Timéának semmit. Te nem
                  szólíthatod meg ezt az asszonyt.</p>
               <p>- Jól van - szólt Noémi mosolyogva. - Tudok én még egy harmadik embert, aki írhat
                  Timéának. Megírja a levelet Dódi.</p>
               <p>Timárt elővette a nevetés erre a szóra.</p>
               <p>Annyi tréfa, annyi gyönyör, annyi gyermekes bohóság, annyi fennkölt dicsekedés,
                  annyi komoly, méla gondolat volt ebben a szóban: írja meg a kis Dódi Timéának,
                  hogy őrizze magát a veszélytől!</p>
               <p>A kis Dódi... Timéának!</p>
               <p>Timár nevet; a könnyei csorognak.</p>
               <p>S Noémi komolyan vette a dolgot. Ő maga eléje írta Dódinak a lemásolandó levelet,
                  s a komoly sorokat szépen leírta a gyermek a vonalazott papírra, egy hibát nem
                  ejtett benne. A tartalmát nem is értette még.</p>
               <p>Noémi szép sötét violaszín tintát adott neki a levélíráshoz: fekete mályvalevélből
                  volt az főzve, s a levelet lepecsételte fehér szűzviasszal, s minthogy címeres
                  pecsétnyomó nincsen a háznál, sem pénz, amivel a viaszt lenyomtassák, Dódi fogott
                  egy szép aranyzöld bogárkát, azt ragasztá oda a viasz közepébe: ez volt a
                  címer.</p>
               <p>A levelet rábízták a gyümölcsárusra, hogy tegye postára.</p>
               <p>A kis Dódi levele elment Timéához.</p>
               
            </div>
            <div type="chapter">
               <head>TE ÜGYETLEN!...</head>
               <p>Timéának még egy másik naptári neve is volt: Zsuzsánna. Az elsőt anyjától kapta,
                  ki görög nő volt, a másodikat a keresztségben nyerte. Ezt használta hivatalos
                  okmányokon mint név­aláírást, s ezt tartotta fel mint neve napját.</p>
               <p>Vidéki városainkban a névnapokat meg szokták ünnepelni. Rokonok, ismerősök
                  hívatlanul, sőt kötelességszerűen sereglenek a megtisztelt névünneplő házához,
                  ahol kész vendégség vár mindenkire. Nehány előkelőbb ház azonban azt a szokást
                  hozta be, hogy a megünnepelt családi névnapok estélyeire nyomtatott meghívókat
                  küldözött szét. Ez már egy kis arisztokrácia; mert ezáltal ki volt mondva az, hogy
                  akik meghívót nem kaptak, azok a jókívánságaikat tartsák meg maguknak.</p>
               <p>Zsuzsánna napja kétszer is esik egy esztendőben; Timéa a télit tartotta fel, mert
                  akkor férje is otthon volt. A meghívók előtte egy héttel szétküldettek.</p>
               <p>A másik nevének a napjára senki sem tartott számot. „Timéa” benne sincs a komáromi
                  naptárban, sem a Trattner-Károlyi nemzeti kalendáriumában, egyéb naptár pedig
                  abban az időben még nem termett ezen a vidéken. Nagyon utána kellett annak járni,
                  aki meg akarta tudni, micsoda napjára esik az évnek „Timéa”.</p>
               <p>A szép május hóban esett az. Mikor már Mihály úr régen távol volt.</p>
               <p>És Timéa azért mégis minden májusban kapott egy szép virágbokrétát csupa fehér
                  rózsákból Szent Timéa napján. Ki küldte azt, nem volt mondva. A postán érkezett,
                  katulyába pakolva.</p>
               <p>A Zsuzsánna-napi estélyekre, míg Timár „élt”, Kacsuka úr is rendesen kapott
                  meghívót, amit ő azután rendesen a kapusnál átadott névjegyével szokott
                  viszonozni. Az estélyre nem ment soha.</p>
               <p>Ebben az évben a Zsuzsánna-napi estély is elmaradt. A hű Zsuzsánna gyászolt.</p>
               <p>Hanem azon a szép májusi nap reggelén, amelyen Timéa fehér rózsái meg szoktak
                  érkezni, a Levetinczyek talpig gyászba öltözött inasa egy levélkét hozott Kacsuka
                  úrnak, melyet az őrnagy felbontva, a szokott fényes papírra nyomtatott meghívót
                  találta benne; de nagy bámulatára nem Levetinczy Zsuzsánna, hanem Levetinczy Timéa
                  volt a meghívóra felülírva, s a névnapi meghívás a mai napi estélyre szólt.</p>
               <p>Kacsuka úr nem értette ezt a dolgot. Micsoda ötlet ez Timéától? Az egész komáromi
                  világot felháborítani azzal, hogy a jó kálvinista Zsuzsánna helyett a régi görög
                  Timéát ünnepli meg ez idén, de még sokkal inkább azzal, hogy az ünnepély reggelén
                  hívja meg magához aznap estére az egész társaságot. Hisz ez minden civilizált
                  fogalommal diametraliter ellenkezik.</p>
               <p>Kacsuka úr úgy vélekedett, hogy ezúttal erre a meghívásra el kell menni.</p>
               <p>Este úgy intézte a dolgot, hogy ne legyen a legelső vendégek között, fél kilencre
                  volt híva, fél tízig várt; akkor ment oda.</p>
               <p>Mikor az előszobában az inasnak átadta a kardját és köpenyét, azt kérdezte tőle,
                  hogy vannak-e már itt sokan? Az inas azt felelte rá, hogy senki sincs.</p>
               <p>Az őrnagy megdöbbent. A többi meghívott vendégek bizonyosan megnehezteltek,
                  össze­beszéltek, hogy senki se jöjjön el.</p>
               <p>Ezt az aggodalmát még jobban megerősítette az, hogy mikor az előszobából a terembe
                  belépett, a csillárokat mind meggyújtva találta, minden szobát végig ünnepélyesen
                  kivilágítva, mint mikor nagy társaságot várnak.</p>
               <p>A szemközt jövő komorna utasítá, hogy úrnője legbelső szobájában van.</p>
               <p>- Ki van nála?</p>
               <p>- Egyedül van. Athalie kisasszony mamájával mai nap kikocsikázott Fabula úr
                  jószágára, az most nagy halebédet ád.</p>
               <p>Most meg már éppen nem értette, hányadán van Kacsuka úr. A névestélyen nemhogy
                  vendégek volnának, de még a háziak is itt hagyták az úrnőt.</p>
               <p>De még több talányon is keresztül kellett mennie.</p>
               <p>Timéa elfogadó-szobájában várt reá. S ehhez a vidám estélyhez, ehhez a körülvevő
                  pompához Timéa most is feketébe volt öltözve.</p>
               <p>Gyászol, és névestélyét üli. Fekete ruha, aranyos csillárok, ezüst
                  kargyertyatartók fénye közepette.</p>
               <p>Hanem az úrnő arca ismét nem felelt meg a gyászruhának. Timéa arcán üde mosoly
                  volt és halvány pír. Nyájasan fogadá egyetlen vendégét.</p>
               <p>- Ah! ön ugyan soká váratott magára! - szólt kezét nyújtva.</p>
               <p>Az őrnagy hódolattal csókolá meg e kezet.</p>
               <p>- Én ellenkezőleg attól tartok; hogy első vendég vagyok.</p>
               <p>- Ah, dehogy! Mindenki itt van már, akit meghívtam.</p>
               <p>- Hol? - kérdé az őrnagy elámulva.</p>
               <p>- Itt az étteremben; már mind az asztalnál vannak, csupán önre vártak.</p>
               <p>Azzal a bámuló férfi karjába akasztva kezét, odavezette őt az étterem
                  szárnyajtajához, s felnyitá az ajtót előtte.</p>
               <p>Most azután igazán nem tudta az őrnagy, hogy mit gondoljon.</p>
               <p>Az étterem is ragyogott az asztalon meggyújtott viaszgyertyáktól, mik pompás ezüst
                  ágbogas tartókban égtek, s egy hosszú asztal végig meg volt terítve, tizenegy
                  teríték ugyanannyi rokokó támlás székkel; hanem az asztalnál nem ült senki.</p>
               <p>Egy ember sem.</p>
               <p>Hanem amint az őrnagy az asztalon végignézett - akkor aztán értett mindent, s
                  mentül jobban megértette a rejtélyt, szemeit annál jobban ellepte a könny.</p>
               <p>Kilenc teríték előtt a pompásan feldíszített asztalon egy-egy fehér rózsabokréta
                  állt, üveg­haranggal letakarva; a legutolsó még friss, ma szakított virág, a
                  többiek aszú, halavány, száraz rózsacsokrok.</p>
               <p>- Íme itt vannak azok mind, akik engem Timéa napján meg szoktak köszönteni, évről
                  évre; ezek az én Timéa-napi vendégeim. Kilencen vannak. Akar ön tizedik lenni
                  közöttük? Akkor mind együtt lesznek, akiket erre a napra meghívtam.</p>
               <p>Az őrnagy szótlan boldogsággal szorítá a szép kezet ajkaihoz. Aztán eltakarta
                  kezével szemeit.</p>
               <p>- Az én szegény rózsáim!...</p>
               <p>Timéa nem tiltotta neki, hogy ismételve megcsókolja kezét: tán többet is engedett
                  volna. De az a gyászfőkötő olyan nagy akadály. Timéa vette azt észre.</p>
               <p>- Akarja ön, hogy ezt a gyászfőkötőt felcseréljem mással?</p>
               <p>- Attól a naptól kezdjek el élni.</p>
               <p>- Mondjuk, hogy majd igazi névnapomon, amit mindenki tud.</p>
               <p>- Ah! az végtelen messzeség.</p>
               <p>- Ne ijedjen meg. Van nyáron is Zsuzsánna-nap; azt fogjuk megtartani.</p>
               <p>- Még az is távol van.</p>
               <p>- De nem örökkévalóság már. Nem tanult ön tűrni? Lássa, nekem idő kell rá, hogy
                  hozzá tudjak szokni az örömhöz. Az nem megy egyszerre. Elébb meg kell tanulnom,
                  hogyan kell a boldogságot reményleni. Elébb álmodnom kell róla. Addig is mindennap
                  láthatjuk egymást; elébb csak egy percre, azután kettőre, végül örökké. Ugye, jól
                  lesz így?</p>
               <p>Az őrnagy nem mondhatott ellent, olyan szépen kérték.</p>
               <p>- No és most vége van a vendégségnek - súgá Timéa. - Ugye, meg van ön elégedve? A
                  többi vendégek már aludni akarnak menni. Térjen ön is haza. De várjon elébb.
                  Utolsó névnapi köszöntőjéből egy szót visszaadok.</p>
               <p>Azzal leszakított az üde rózsabokrétából egy félig nyílt virágot, azt alig
                  láttatva, ajkaihoz érinté, s az imádott férfi gomblyukába tűzte. Hanem az elébb
                  odaszorítá ajkaihoz azt a rózsát, azt az egy szót, s hogy rím legyen belőle, ő is
                  megcsókolta azt...</p>
               <p>Mikor az őrnagy eltávozott, s visszatekintett az utcáról a Levetinczy-ház
                  ablakaira, már akkor azok mind sötétek voltak. Ő volt az utolsó vendég...</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Timéa tanulta lassan azt a nagy tudományt, hozzászokni a boldogság reményéhez.</p>
               <p>Jó tanítója volt. E naptól fogva Kacsuka úr mindennapos volt a háznál; de biz az
                  őrnagy nemigen tartotta meg a rendeletet az először egy perc, azután két perc
                  számtani haladásáról.</p>
               <p>A menyegző napja augusztus havi Zsuzsánna-napra volt kitűzve.</p>
               <p>Athalie is úgy látszott, hogy megnyugodott már sorsában; elfogadta Fabula uram
                  jegygyűrűjét. Hát biz az nem első eset, hogy derék özvegyemberek szép fiatal
                  leányt kapnak feleségül. Sőt inkább az ilyenről már be van bizonyítva, hogy jó
                  „asszonytartó” ember, s inkább nőül lehet hozzá menni, mint holmi incifinci ifjú
                  gavallérhoz, aki még nem tette le a rigorosumot.</p>
               <p>Áldás legyen a frigyükön!</p>
               <p>Timéa föltette magában, hogy Athalie-nak nászhozományul azt az összeget fogja
                  adni, amit Mihály kínált neki, s amit az akkor visszautasított.</p>
               <p>Zófi asszony nagyon meg volt elégedve az életpályáknak ilyetén találkozásával.
                  „Ki-ki párjával.” Azt hitte, hogy ez az ő munkája volt. Igyekezett is a
                  kötelékeket majd szorítani, majd tágítani ott, ahol kellett.</p>
               <p>Timéa előtt magasztalta az őrnagyot, Athalie előtt pedig leszólta.</p>
               <p>Mikor Athalie elfogadta Fabula János uram jegygyűrűjét, az ugyan csak olyan ujjra
                  való abroncs volt, mint minden más karikagyűrű, de Zófi asszony azt állította,
                  hogy ő annál szebb jegygyűrűt soha nem látott életében.</p>
               <p>Meg is cirógatta Athalie-t szépen.</p>
               <p>- Ez bizony elég szép szerencse teneked, kedves leányom. Bizony jobban jártál
                  vele, mint ha az a másik vett volna el, akinek egyebe sincs, mint egy rozsdás
                  kardja meg egy rozsdás cirkalma. Fogadom, hogy most is kontóra hordatja az ételt a
                  vendégfogadóból. Énelőttem bizony még embernek is sokkal különb Fabula uram, mint
                  a másik. Mikor ő azt a szép hosszú bajuszát kipödri, s aztán az ezüstláncos
                  mentéjét felölti! Ugye, hát pödörje ki a bajuszát a major, ha tudja! Ugye, de
                  nincs neki. No én meg nem tudnék csókolni egy ilyen nyúzott pofájú embert, akinek
                  bajusza, szakálla mind le van borotválva. Biz az nem is valami fiatal ember már;
                  tán nem észrevenni, hogy húzza át a haját egyik oldalról a másikra, hogy azt a
                  terjedő holdvilágot ott a feje tetején eltakargassa vele? Aztán micsoda
                  tiszteletben részesül Fabula uram a városban! Minden ember köszön neki az utcán. A
                  papok is megsüvegelik. Vicecurator! Levetinczy úr volt a fűcurator. Úgy állt a
                  rangjuk, mint a főispán meg a vicispán egymás mellett. Levetinczy úr volt a
                  „Nádasdy”, Fabula úr volt a „Kürthy”. Igaz, hogy nem nemes­ember, de „hatvan
                  személy”, és csak a kisujját mozdítsa, hát megválasztják „kamarásnak”, s te
                  kamarásné asszony fogsz lenni! „Nagyasszony” lesz a neved, mint az enyim.</p>
               <p>Hatvan személy, kamarás pedig akkoriban nevezetes méltóságok voltak Komáromban: az
                  egyik a külső tanács tagja, a másik a város minden ökreinek és lovainak
                  teljhatalmú parancsnoka.</p>
               <p>Athalie engedte magát ilyen gyámoltalan vigasztalásokkal dédelgettetni. Mióta
                  Kacsuka úr a házhoz járt, annyira tudta erőszakolni a természetét, hogy még az
                  anyjával is nyájasan bánt. Minden este teát főzött neki, amit Zófi asszony nagyon
                  rumosan szeretett. Athalie maga készítette el azt a számára. A cselédekhez is igen
                  jó volt, azokat is traktálta teával, ami a férficselédeknél, inasnál, kocsisnál,
                  kapusnál a puncs kategóriájáig erősödött. A cselédek (Zófi asszony legelöl) nem
                  győzték a kisasszony jóvoltát magasztalni.</p>
               <p>Zófi asszony ennek a nagy nyájasságnak is kitalálta az okát. Az olyan
                  cselédtermészet mindig keresni szokta az okát, ha a háziak kedveznek neki, s
                  gyanakodással fizet érte.</p>
               <p>„Ez az én leányom azért kedvez most úgy énnekem, hogy majd mikor férjhez megy, én
                  is menjek el vele, mert ő maga nem ért a gazdasághoz; egy rántást sem tud
                  megcsinálni. Azért vagyok most neki olyan kedves mama. Azért van tea minden este.
                  Hej, tudom én jól, hogy mi lakik az én Athalie leányom szívében!”</p>
               <p>...Hiszen majd nemsokára meg fogja tudni még jobban.</p>
               <p>Timéa és az őrnagy irányában pedig egész a cselédi szolgálatkészségig vitte
                  Athalie az alázatosságot. Nem árult el se arca, se magaviselete régi igényeket. Az
                  érkező őrnagynak mosolyogva nyitott ajtót, nyájasan vezette be Timéához, részt
                  vett a társalgásban, s ha elhagyta a szobát, vidám dúdolása hangzott a
                  mellékszobákban.</p>
               <p>Azt a szolgálós modort, amit affektált, művészileg el bírta sajátítani. Egyszer
                  Timéa arra szólította fel, hogy zongorázzék vele négykézre, mire Athalie naiv
                  szégyenkedéssel mondá az őrnagy hallatára, hogy ő már egészen elfelejtett
                  zongorázni; az egyedüli hangszer, amin még játszik, a „Hackbrett”, tudniillik nem
                  az, amit magyarul cimbalomnak hínak, hanem amin a kolbásztölteléket aprítják.
                  Athalie a nagy átváltozás óta csak olyankor zongorázott, ha senki sem
                  hallhatta.</p>
               <p>Mindenki azt hitte, hogy készül Fabula uramhoz méltó és hozzáillő feleséggé
                  átalakulni.</p>
               <p>Csak Kacsuka urat nem csalta meg. Az ő szemei beleláttak Athalie lelkének
                  sötétségeibe. Ő tudta, hogy mivel adósa ő Athalie-nak. Ő tudta, hogy mi számadása
                  van Athalie-nak Timéával.</p>
               <p>S az adósságokat nem szokta a sors elengedni.</p>
               <p>Vajon? Te szép, fehér arcú asszony, nem gondolsz arra, hogy mielőtt te ehhez a
                  házhoz jöttél, ez a másik leány úrnő volt ebben a házban: gazdag volt, ragyogott,
                  menyasszony volt, szeretve a férfitól és irigyelve a nőktől? És attól a perctől
                  kezdve, amikor téged a víz kidobott ide a partra, elkezdődött teveled az ő
                  balsorsa? Koldus lett, megvetésbe, gyalázatba süllyedt, vőlegényétől elhagyatott,
                  kicsúfoltatott?</p>
               <p>Nem a te bűnöd, hogy így történt, de
                     miattad történt; magaddal hoztad ezt a balsorsot. Ott ül a fehér arcodon,
                  egymást csókoló fekete szemöldeiden; s elsüllyed hajó és ház, amelybe lépsz. Nem
                  tehetsz róla: de veled hordod. Elvész, aki üldöz, s elvész, aki megszabadít. Nem
                  vagy oka, hogy úgy szeretnek; s nem vagy oka, hogy úgy gyűlölnek; de bírod mind a
                  kettőt...</p>
               <p>S te mersz egy födél alatt aludni Athalie-val! „Ez alatt” a födél alatt!</p>
               <p>Nem borzad össze minden ideged, mikor ezt a leányt szemedbe mosolyogni látod? nem
                  érzesz jéghidegséget végigfutni ereidben, mikor ez lehajol, hogy a kezedet
                  megcsókolja? Mikor a cipőszalagot összefonja lábaidon, nem érzed-e, mintha kígyó
                  tekergőznék fel azokon hideg gyűrűivel? s mikor poharadat teletölti, nem jut-e
                  eszedbe, hogy a pohár fenekére tekints?</p>
               <p>Nem, nem! Timéa nem gyanakodik. Hisz ő olyan jó. Athalie-val úgy bánik, mint édes
                  testvérével. Nászhozományul százezer forintot tart készen a számára. Ezt
                  Athalie-nak meg­mondta. Ennyit szánt neki Mihály is. Ő meg akarja alapítani
                  Athalie szerencséjét. Azt hiszi, hogy az elvesztett vőlegénynek az árát ki lehet
                  fizetni! És hogyne hinné? Hisz Athalie maga mondott le önkényt róla. Ő szólt így,
                  mikor Timár a nászhozománnyal megkínálta: „Nekem ez az
                  ember sem ezen a világon, sem a másvilágon nem kell többé!”
                  Timéa nem tud arról az éjjeli jelenetről semmit, amikor Athalie titokban
                  látogatta meg elvált vőlegényét, s egyedül, szerettelenül lett tőle elbocsátva. És
                  Timéa nem tudja azt, hogy a férfit, akit gyűlöl a nő, még kevésbé engedi oda
                  másnak, mint azt, akit szeret. Hogy a nő gyűlölete csak a méreggé vált szerelem;
                  de még akkor is szerelem.</p>
               <p>Hanem Kacsuka úr jól emlékezik arra az éji találkozásra, azért retteg Timéa miatt,
                  és nem meri azt neki megmondani.</p>
               <p>Csak egy nap volt még a nyári Zsuzsánna-nap előtt. Timéa ezalatt apródonkint
                  hagyogatta el a gyászt; mintha rosszulesnék attól egyszerre megválnia, mintha
                  lassan akarná magát hozzászoktatni az örömhöz. Elébb a fekete öltönyhöz fehér
                  csipkefodrokat engedett meg magának; azután felváltotta a feketét a hamuszín, a
                  szőrkelmét a fényes selyem; utóbb a szürke színbe fehér kockák vegyültek; végre
                  nem maradt más, csak a fekete csipkefőkötő, mely még Levetinczy Timár Mihályt
                  gyászolta.</p>
               <p>Zsuzsánna napján ennek is az ereklyék tárába kell vándorolni majd. A szép új
                  főkötő, drága valenciennes csipkéből, itthon is van már, s csak fel kellene azt
                  próbálni.</p>
               <p>Valami szerencsétlen hiúság azt sugallta Timéának, hogy az új főkötő
                  felpróbálásával várja meg az őrnagyot. Hisz a fehér csipkefőkötő az ifjú özvegyre
                  nézve az, ami a hajadonnak a menyasszonykoszorú.</p>
               <p>Az őrnagy pedig sokáig váratott magára e napon. Oka volt rá. A Bécsből megrendelt
                  fehér rózsacsokor későn érkezett meg. Ez évben már a második névnapi bokréta. Hisz
                  most már Zsuzsánna napján is szabad neki üdvözölnie Timéát.</p>
               <p>A névnapot megelőző napon pedig özönlenek levelek és levélkék Timéához. Tömérdek
                  az ismerős távol és közel: hivatalos és önkéntes tisztelők. Azon levelek közül
                  egyet sem bont fel most Timéa, mind egy ezüstkosárkába halmoztatnak azok fel az
                  asztalon.</p>
               <p>A levelek közt sok gyermekírás szemlélhető. Timéának százhuszonnégy keresztfia,
                  leánya van a városban és a vidéken. Azoknak a primitív gratulációi ezek. Máskor
                  mulatta is magát a naiv köszöntőkön, gyönyörködött bennük. De most minden
                  gondolatját lefoglalja az, aki még hátravan.</p>
               <p>- Nézd; milyen furcsa levél ez! - mond Athalie, egyikét az érkezett leveleknek
                  kezébe véve. - A pecsétjére címer helyett egy aranyos bogár van ragasztva.</p>
               <p>- És milyen különös színű tintával van írva a címzet - szól Timéa. - Tedd a többi
                  közé, majd holnap elolvassuk.</p>
               <p>Pedig valami úgy súgta Timéának, hogy azt a levelet jó lenne még ma elolvasni!</p>
               <p>A kis Dódi levele volt az.</p>
               <p>Odadobták a többi közé.</p>
               <p>De ím az őrnagy érkezik, s azzal mind a százhuszonnégy keresztgyermek köszöntője
                  azonnal feledve van. Timéa eléje siet.</p>
               <p>A boldog vőlegény ezelőtt kilenc évvel tán éppen ebben a szobában nyújtott át egy
                  díszbokrétát, égő piros rózsákból egy másik menyasszonynak.</p>
               <p>És az is jelen van most.</p>
               <p>S tán éppen ott állt a nagy oszlopos tükör, amelyben Athalie még egyszer
                  körülnézte magát, hogy jól áll-e rajta a menyasszonyöltöny, ahol most.</p>
               <p>Timéa a szép fehér rózsabokrétát elvéve az őrnagytól, beilleszti azt a pompás
                  sčvres-i porcelánvázába, s aztán azt súgja neki:</p>
               <p>- És mármost én is fogok önnek ajándékozni valamit, ami nem lesz az öné soha,
                  hanem az enyim, és mégis az öné lesz.</p>
               <p>A kedves talány előkerült a rejtő dobozból: az új főkötő volt az.</p>
               <p>- Ah! minő kedves! - szólt az őrnagy, kezébe véve a főkötőt.</p>
               <p>- Akarja ön, hogy felpróbáljam?</p>
               <p>Az őrnagy ajkán megfagyott a szó. Athalie-ra nézett.</p>
               <p>Timéa gyermeteg jókedvvel állt a tükör elé, s levette fejéről a gyászfőkötőt;
                  aztán megint elkomorodott, ajkához emelte a gyászcsipkéket, s csendesen
                  megcsókolta azt, halkan rebegve: „Szegény Mihályom!...”</p>
               <p>S azzal letette özvegysége utolsó jelvényét.</p>
               <p>Kacsuka úr még mindig kezében tartotta a fehér főkötőt.</p>
               <p>- Nos, adja ide, hadd próbáljam fel.</p>
               <p>- Nem segíthetnék én?...</p>
               <p>Timéának az akkori magas hajfonadékú divat mellett szüksége volt a segítségre.</p>
               <p>- Ah! ön ahhoz nem ért. Majd Athalie lesz olyan jó.</p>
               <p>Timéa egész gyanútalanul ejtette ki ezt a szót; de az őrnagy megdöbbent attól a
                  halaványságtól, ami e szónál Athalie arcán megjelent, s eszébe jutott, hogy valaha
                  éppen így mondta Athalie Timéának: „Jer, tűzd fejemre menyasszonyfátyolomat.” És talán Athalie sem gondolt akkor
                  arra, hogy minő vérfagylaló méreg van szavaiban.</p>
               <p>Athalie odalépett Timéához, hogy magas kontyára felillessze a fehér főkötőt.</p>
               <p>Azt meg kellett tűzni jobbról-balról mindenféle hajtűkkel.</p>
               <p>Athalie keze reszketett. Az egyik hajtűvel érzékenyen megszúrta Timéa fejét.</p>
               <p>- „Ah,
                  te ügyetlen!” - kiálta Timéa, fejét hirtelen
                  félrekapva.</p>
               <p>Ugyanaz a szó... Ugyanazon ember előtt...</p>
               <p>Timéa nem látta, de Kacsuka látta jól azt a villámot, mely e szónál Athalie arcát
                  bevilágította.</p>
               <p>A pokoli düh vulkánkitörése, az elkeseredés vésztűzfénye, a szégyen felhőpirulása
                  volt az!</p>
               <p>Minden vonása vonaglott, mintha egy kígyófészek volna ez arc, melyet vesszővel
                  megütöttek. Minő öldöklő szemek! Minő összeszorított ajkak! Mily feneketlen
                  mélysége az örvénylő indulatnak ez egyetlen ránézésben!...</p>
               <p>Timéa, amint kimondta ezt a szót, már megbánta azt; sietett az engeszteléssel.
                  Visszafordult Athalie-hez, megölelte őt, és megcsókolá.</p>
               <p>- Ne haragudjál, kedves Tálim; elfelejtkeztem magamról. Megbocsátasz, ugye? Nem
                  haragszol rám?</p>
               <p>Már abban a percben Athalie ismét alázatos volt, mint egy kárt tett cseléd, s
                  elkezdett hízelegve és selypítve beszélni.</p>
               <p>- Óh! kedves sép Timéa, csak te ne nehestelj rám. Nem akartam a kisz fejeckéd
                  megsúrni. Óh! be sép vagy ezzsel a főkötővel. Mint egy tündér!</p>
               <p>És csókolta Timéának a vállait.</p>
               <p>Az őrnagy idegein valami borzadály reszketett végig...</p>
               
            </div>
            <div type="chapter">
               <head>ATHALJA</head>
               
               <p>A névnap előestéje egyszersmind a mennyegző előestéje is volt.</p>
               <p>Izgalmas éj.</p>
               <p>A vőlegény és a menyasszony a legbenső szobában ülnek együtt. Annyi
                  elmondanivalójuk lehet egymásnak!</p>
               <p>Ki tudja, mi?</p>
               <p>A virágok beszédét csak a virágok értik, a szférák beszédét csak a csillagok, az
                  egyik Memnon-szobor beszédét csak a társszobor, a valkűrok beszédét csak az
                  üdvözültek, a hold beszédét csak az álomjárók - s a szerelem beszédét csak a
                  szerelmesek. S aki hallott, aki értett valaha e szentséges szent suttogásokból, az
                  nem fogja azokat profanálni, megőrzi, mint a gyónás titkát. Nincsenek azok
                  elmondva bölcs Salamon Énekek Énekében, nincsenek elmondva Ovid Amorum Liberében,
                  sem Hafiz énekeiben, sem Heine költeményeiben, sem Petőfi „Szerelem gyöngyei”-ben,
                  azok titkok örökkön-örökké.</p>
               <p>A ház túlsó részében pedig zajos társaság mulat. A házi cselédek.</p>
               <p>Nagy munkanap volt ez a mai! Konyhai előkészület a holnapi nagy ünnepélyhez. Az
                  egy hadjárat.</p>
               <p>Zófi asszony volt a vezér. Nem engedett sem cifra szakácsot, sem cukrászt hívatni
                  a házhoz; ő jobban érti azt a tudományt valamennyinél. Büszke rá, hogy olyan
                  sütő-főzőt nem találni messze földön, mint ő. Még az anyjától örökölte ő is ezt a
                  tudományt, aki nélkül nem történhetett meg a környékben lakodalom, úri
                  mulatság.</p>
               <p>A konyha mellékszobái, a pincék, az éléskamrák mind rakva vannak már elkészített
                  tortákkal, cukorsüteményekkel, mandulahajtás, spanyolszél, krisztuslába,
                  marcafánk, töltött csók, apácaposz, tálszámra felhalmozva, mint ágyútelepek, a
                  tátongó üregű dorongos fánkok, ostromra váró pástétomok bástyái közelében. Míg a
                  jégveremmel ellátott pincébe áldozatul esett szelíd és vad pecsenyék vándorolnak
                  alá, szalonnával kizsinórozva a mellényük.</p>
               <p>A sürgős munka késő tizenegy óráig eltart; akkor aztán, mikor már aminek sülni
                  kellett, az megsült, aminek fagyni kellett, az megfagyott, Zófi asszony is idején
                  látja nagylelkűséget gyakorolni; összehívja a cselédszobába az egész jól
                  iparkodott táborkart, s megvendégeli őket azzal a sok drágasággal, ami így
                  előkészület közben valahogy kárba ment. Mert biz az megtörténik. Aminek fel
                  kellett volna fúvódnia, az lepénnyé lapul össze, aminek meg kellett volna
                  kocsonyává aludni, az lének maradt; más meg odapörkölődött a rézmintához, nem
                  lehetett kivenni egy darabban; itt is, ott is elmaradt egy kis vakarcs, egy kis
                  körömfaladék, felszeletelt sonkák konca, nyulak eleje, fácánok hátulja, mind drága
                  gyönyörűség az a cselédnépnek, azért ha az úri asztalra fel nem adható is, még a
                  papirost is elviszik megnyalni, amire a sütemények önnyomatú képmása odasült, s
                  büszkék rá, hogy ők elébb ettek mindenből, mint az uraságok.</p>
               <p>Zófi asszony ma nagyon bőkezű. Nemcsak bőkezű, de bőbeszédű is. Van publikuma, aki
                  hallgatja, és háladatos érte. Kivált miután veszett bor is akad a lakomához.
                  Valami pépfélét elébb asztalkendőbe téve vörösborban kellett kifőzni: most az a
                  vörösbor is elpocsékolni való. Annál jobbat képzelni sem lehet. Zófi asszony
                  szerecsendió-virágot, gyömbért, fahéjat és cukrot is tesz bele, úgy szürcsöli; ami
                  felséges. Inas, házmester leveseskanállal habzsolja a vaníliás cukorlevet, s a
                  kocsis kenyérrel mártogatja a csokoládéhabot. Hiszen lakodalom előestéje van
                  ma!</p>
               <p>Hát Athalie hol van?</p>
               <p>Sem itt, sem ott.</p>
               <p>A suttogó szeretők azt hiszik, tán ő is anyjánál van, s mulatja
                  magát az asszonyi gyönyörűséggel a konyhán. A konyhán pedig azt hiszik, tán ő
                  is a szerető pár mellett van, s élvezi azt a gyönyört, hogy harmadik lehessen két
                  epedő szerelmes között. Vagy tán nem gondol rá senki, sem itt, sem ott? Azt sem
                  tudja senki, hogy van-e ő a világon?</p>
               <p>Pedig jó volna, ha egy percre félbeszakítaná a beszédet mindenki itt és amott, és
                  azt kérdezné: „Hol van Athalie?”</p>
               <p>Athalie egyedül van abban a teremben, amelyben legelőször megpillantotta Timéát. A
                  hajdani bútorzat rég újnak adott már helyet, csak egy hímzett tabourette maradt
                  meg a régiek közül emlékül; Athalie azon ült akkor, mikor a fehér arcú leány Timár
                  kíséretében e szobába lépett. Ezen a széken ülve festette őt le Kacsuka úr, mikor
                  a kezében hordott pasztellel olyan nagy tévvonást rántott a regálpapíron Timéára
                  elbámulva.</p>
               <p>Athalie most is ezen a széken ül.</p>
               <p>Az arckép régen a lomtárba vándorolt már, de Athalie most is ott látja maga előtt
                  a fiatal hadnagyot, hízelgő arcával, amint könyörögve kéri, hogy legyen egy kissé
                  mosolygós, ne nézzen rá olyan büszkén...</p>
               <p>A teremben sötét van; senki sem gyújtott gyertyát; csak a holdvilág süt be az
                  ablakon, az is nemsokára el fog tűnni a Szent András komor födélorma mögött.</p>
               <p>Athalie itt a sötétben végigálmodja azt a rettenetes álmot, aminek neve élet.</p>
               <p>Fény, boldogság, büszkeség lakik idebenn. A legszebb hölgyet királynénak csúfolják
                  a hízelgők, s elhitetik vele, hogy imádják.</p>
               <p>Akkor egy gyermek vetődik a házhoz. Egy ágrólszakadt, nevetséges váz; egy
                  élettelen kísértet; egy hideg béka! Feltréfálni, kigúnyolni, csúffá tenni, ide-oda
                  rugdalni való tárgy.</p>
               <p>S két év múlva ez a lidérc, ez a fehér árnyék, ez a hüllő! úrnője lesz e háznak!
                  és elfoglalja magának a szíveket; csinál igéző fehér arca varázslatával egy
                  szolgájából az úri családnak hatalmas ellenséget, milliomost, s csinál a
                  menyasszony vőlegényéből egy hitszegőt!</p>
               <p>Minő menyegzői nap volt az!</p>
               <p>Hogy találta magát egyedül az ájultából felocsúdó menyasszony, a földön fekve.
                  Senki sem volt mellette.</p>
               <p>S ha vége volt a fénynek, az imádtatásnak, legalább szeretve akart lenni:
                  szerettetve titokban, homályban, elrejtőzve. Attól is el lett utasítva. Minő emlék
                  volt az az út, amit egykori vőlegénye lakáig tett amaz éjszakán, s onnan vissza,
                  kétszer végig-végig a félelmetes sötét utcán!</p>
               <p>Hogy várt a férfira másnap hasztalanul! Hogy számlálta az óraütéseket, mik közben
                  a kótyavetyélés dobpergése hangzott! S ő nem jött el!</p>
               <p>És aztán a hosszú évei a kínos tettetésnek, az eltitkolt megaláztatásnak!</p>
               <p>Egyetlen ember volt a világon, aki őt megértette; aki tudta, hogy e szívnek
                  egyetlen gyönyöre az, hogy vágytársnőjét szenvedni, elhervadni látja. S az az egy
                  ember, aki őt szívének irtózatában kellő értékére becsülni tudta: a boldogság
                  egyedüli akadálya, a minden szerencsét­lenséget előidéző bölcsek kövének
                  feltalálója, elmegy a jég alá, egy ostoba félrelépéssel! És most hazajön a
                  boldogság ez alá a tető alá, s nem marad itt szerencsétlennek senki más, egyedül
                  ő!</p>
               <p>Óh! sok álmatlan éjszakán csepegett teli e keserű pohár!</p>
               <p>Csak az utolsó csepp kellett hozzá, hogy kiömöljön.</p>
               <p>Ez az utolsó csepp volt a mostani megalázó szó:</p>
               <p>„Ah, te ügyetlen!”</p>
               <p>Mikor menyasszonyi főkötőjét tűzte fel fejére, vonagló ujjaival!</p>
               <p>Megszidatni, mint egy cseléd! Megaláztatni azon ember előtt!</p>
               <p>Athalie tagjai reszketnek a láztól!</p>
               <p>Mit csinálnak most ennél a háznál?</p>
               <p>A holnapi menyegzőre készülnek.</p>
               <p>A budoárban a jegyesek suttognak, a konyhából a viháncoló cselédhang rikoltozása
                  hangzik át annyi hajón keresztül.</p>
               <p>De Athalie nem hallja azt a víg rikongatást; Athalie csak azt a suttogást
                  hallja...</p>
               <p>És neki is van valami dolga erre az éjre...</p>
               <p>A szoba sötét; hanem a holdvilág besüt.</p>
               <p>A holdvilág elég fényes arra, hogy egy szelencét felnyisson Athalie, s az abból
                  kiszedegetett mérgek neveit elolvashassa nála.</p>
               <p>Kitűnő szerek!</p>
               <p>Keleti vegyész csalhatlan arcanumai.</p>
               <p>Athalie válogat közöttük.</p>
               <p>Egyet nevet magában.</p>
               <p>Haha! Milyen mulatság lenne az, ha holnap, mikor a legnagyobb áldomásra emelik a
                  poha­rakat, a vidám lakmározó sereg ajkán egyszerre csak elfagyna a szó: minden
                  ember zöldnek látná szomszédjai arcát; a vendégek segélyt ordítva ugrálnának fel
                  az asztaloktól, s kezde­né­nek egy olyan pokoli táncot, hogy az ördög maga
                  megveszne nevettében; a szép menyasszony arca hogy válna igazi márvánnyá, s a
                  büszke vőlegény hogy fintorgatna torzképet a halál csontpofájával versenyt!</p>
               <p>„Dzinnnn!”</p>
               <p>Egy húr pattant le a zongoráról.</p>
               <p>Athalie úgy összerezzent, hogy mindent kihullatott a kezéből, s elkezdettek a
                  kezei görcsösen reszketni.</p>
               <p>Csak egy húr volt az, te gyáva szív!</p>
               <p>Még nem vagy erős?</p>
               <p>Ismét beletömte a szelencébe a mérgeket. Csak egyet hagyott kinn. De az nem
                  halálos méreg: az csak álompor.</p>
               <p>Ez a gondolat nem töltötte be az ő lelkét. Ez nem elég diadal. Ez nem elég bosszú
                  azért a szóért, hogy „te ügyetlen!” - A tigris nem tépi meg a hullát: annak meleg
                  vér kell.</p>
               <p>Valakit meg kell mérgeznie. De az saját maga. Azt a mérget pedig nem árulják a
                  vegyészeknél. Az ő halálos mérge ott van a Szent György lovag sárkánya
                  szemében!</p>
               <p>Nesztelenül kioson, hogy a rejteket fölkeresse, melyből Timéa hálószobájába lehet
                  látni.</p>
               <p>Azok az édes suttogások, azok az epedő pillantások, azok lesznek az a méreg, amit
                  még szívébe kell szívnia, hogy el legyen készülve.</p>
               <p>Az őrnagy búcsúzni készül már: Timéa kezét kezében tartja.</p>
               <p>És Timéa arca olyan piros!
               </p>
               <p>Ah! kell-e még gyilkolóbb méreg?</p>
               <p>Nem beszélnek szerelemről, de mégsem volna szabad azt hallani másnak.</p>
               <p>A vőlegény kérdéseket tesz, mik csak neki vannak megengedve.</p>
               <p>- Ön egyedül alszik itt? - kérdi, édes kíváncsisággal lebbentve meg a mennyezetes
                  ágy brokátfüggönyét.</p>
               <p>- Mióta özvegy vagyok.</p>
               <p>(„És azelőtt is!” - súgja a sárkány mögött Athalie.)</p>
               <p>A vőlegény tovább megy a szabadalmas kutatással menyasszonya hálószobájában.</p>
               <p>- Hová vezet ez az ajtó itt az ágy mögött?</p>
               <p>- Az egy előszobába, hol nővendégeim felső öltönyeiket le szokták vetni. Ezen át
                  jött be ön hozzám, mikor legelőször meglátogatott.</p>
               <p>- És az a másik kis ajtó?</p>
               <p>- Azt hagyja ön! Az egy kis kabin ajtaja, mosdókészletekkel.</p>
               <p>- S abból hova van kijárás?</p>
               <p>- Sehova. A vizet egy csapon eresztik le a földszintre, s egy rézcsövön hajtják
                  fel a konyhából.</p>
               <p>- Hát az a harmadik ajtó?</p>
               <p>- Hiszen jól ismeri ön, ez ruhatárszobámba vezet, s innen a látogatóterembe, a fő
                  bejáráshoz.</p>
               <p>- Hát cselédei hol vannak éjjel?</p>
               <p>- A nőcselédek a konyha melletti szobában, a férfi cselédek földszint. Két
                  csengettyűszalag van ágyam mellett, egyik a nők, másik a férfiak szobájába
                  szolgál, ha fel akarom őket kelteni.</p>
               <p>- Hát itt a mellékszobában senki sem szokott lenni?</p>
               <p>- De igen, Athalie néném alszik ott Zófi mamával.</p>
               <p>- Zófi asszony is?</p>
               <p>- No igen. Ejh, de mindent meg akar ön tudni. Holnap már másképpen lesz rendezve
                  minden.</p>
               <p>(„...Holnap!...?”)</p>
               <p>- S be szokta ön zárni az ajtajait, mikor aludni megy?</p>
               <p>- Sohasem. Ki elől zárnám? Minden cselédem szeret, és hűséges hozzám. Az utcakapu
                  jól be van zárva; idebenn bizton vagyunk.</p>
               <p>- És nincsen ebbe a szobába sehonnan másvalami titkos bejárás?</p>
               <p>- Haha! ön az én házamat valami rejtélyes velencei kastélynak nézi!</p>
               <p>(„...Hát a te házad ez?... Te építtetted?”)</p>
               <p>- De hát tegye meg az én kedvemért, hogy ezen az éjszakán zárja be minden ajtaját,
                  mikor aludni megy.</p>
               <p>(Mi az? - Kacag az a sárkány ott az angyal lába alatt?)</p>
               <p>(„...Hahaha!... Ez sejti, miről fogunk az éjszaka álmodni ennél a háznál!”)</p>
               <p>Timéa mosolygott, s megsimogatá vőlegénye komor arcát.</p>
               <p>- Jól van. Az ön kedvéért megteszem, hogy az éjjel bezárom minden ajtómat.</p>
               <p>(„...Csak zárd be jól! ...” - suttogá a sárkány.)</p>
               <p>Most egy gyöngéd ölelés következik - s még egy suttogó szó.</p>
               <p>- Szoktál-e imádkozni, kedvesem?</p>
               <p>- Soha.</p>
               <p>- Ah! Miért soha?</p>
               <p>- Az az Isten, akiben én hiszek, mindig ébren van...</p>
               <p>(„...Hátha ma alszik...?”)</p>
               <p>- Bocsásson meg, kedves Timéa, a nőt nem ékesíti a filozófia. Mienk a szkepszisz,
                  önöké a pietász. Imádkozzék ön ez éjszakán!</p>
               <p>- Tudja ön, hogy én mohamedán nő voltam, akiket nem tanítanak imádkozni.</p>
               <p>- De most már keresztyén ön, s a keresztyén imák nagyon szépek. Vegye ön elő az
                  éjjel imakönyvét.</p>
               <p>- Jó. Önért megtanulok imádkozni.</p>
               <p>Az őrnagy aztán előkereste Timéa imakönyvéből, melyet Timár ajándékozott neki
                  egykor újév napján, a „férjhezmenendő hölgyek imáját”.</p>
               <p>- Jó. Meg fogom azt tanulni az éjjel könyv nélkül.</p>
               <p>- Úgy, úgy. Tegye azt: tegye azt!</p>
               <p>Timéa végigolvasta az imát fennhangon.</p>
               <p>(„...Ördög, pokoltűz, földrengés, méreg, orgyilok, fekély, dögvész, pokolvar,
                  kétségbeesés, őrjöngés, nyavalyatörés, tűzvész, gyalázat, hazajáró kísértő lélek
                  szállja meg ezt a házat... Ámen!”)</p>
               <p>A sárkány ott az angyal dárdájával a torkában, mondta ezt az ima alatt...</p>
               <p>Athalie a pokol dühét érezte szívében.</p>
               <p>Ez az ember kitalálja a kővel lenyomtatott titkot. Ráveszi Timéát, hogy az
                  reggelig ébren maradjon az imakönyv mellett!</p>
               <p>Átok, átok! Még az imakönyvre is!</p>
               <p>Mikor az őrnagy az előszobába kijött, már akkor Athalie is ott volt.</p>
               <p>A hálószobából Timéa parancsoló hangja szólt:</p>
               <p>- Világítsanak a folyosón az őrnagy úrnak.</p>
               <p>Azt hitte, hogy egy cselédje csak lesz ott, hisz oly hűségesek mind. Azok bizony
                  valamennyien a holnapi vendégség előkóstolásában voltak éppen.</p>
               <p>Athalie fogta az előszoba asztalán levő gyertyatartót, s elővilágított vele a
                  sötét folyosón az őrnagynak.</p>
               <p>A boldog vőlegénynek nem volt ezúttal szeme más női arc számára; csak Timéát
                  látta. Azt hitte, hogy a szobaleány az, ki az ajtót nyitja, s eléje világít.
                  Nagylelkű akart lenni, s egy szép ezüsttallért nyomott Athalie markába.</p>
               <p>Csak akkor riadt aztán fel, mikor megismeré a suttogó hangot.</p>
               <p>- Csókolom a kezeit, nagyságos úr!...</p>
               <p>- Ah! Az istenért, kisasszony! Bocsásson meg. Nem ismertem meg a félhomályban.</p>
               <p>- Nem tesz semmit, őrnagy úr.</p>
               <p>- Bocsásson meg vakságomért, s adja vissza, kérem, sértő ajándékomat.</p>
               <p>Athalie gúnyos bókolással húzódott hátra, eldugva kezét a kapott tallérral háta
                  mögé.</p>
               <p>- Majd holnap visszaadom, őrnagy úr; addig hadd legyen az enyim; hiszen
                  megszolgáltam.</p>
               <p>Kacsuka úr átkozta az ügyetlenségét, s úgy érzé, hogy az a megmagyarázhatatlan
                  alpes-nehézség; amit keblén visel, ezzel az egy tallérral még egyszer oly súlyossá
                  növekedett.</p>
               <p>Amint kiért az utcára, nem bírt lakására menni, félrekanyarodot a főőrhelyre; ott
                  a szolgálattevő főhadnagynak azt mondá:</p>
               <p>- Te, bajtárs, én téged meghívlak a holnapi menyegzőmre; hanem te meg ezért oszd
                  meg velem e ma éjszakai mulatságodat, hadd járjam veled együtt az éjjeli
                  körjáratot.</p>
               <p>A cselédszobában nagyon vígan voltak már.</p>
               <p>Mikor az eltávozó őrnagy csengetett a kapusnak, arról megtudták, hogy az úrnő
                  egyedül maradt; akkor a szobaleány bement hozzá megtudni, hogy nem parancsol-e
                  valamit.</p>
               <p>Timéa azt hitte, ez a szobaleány volt az, aki az őrnagynak világított a folyosón.
                  Azt mondta neki, hogy menjen aludni, ő egyedül fog levetkőzni.</p>
               <p>A szobaleány aztán visszatért a cselédtársakhoz.</p>
               <p>- „Urak a papok!” - kiálta jókedvében az inas.</p>
               <p>- „Hal szamár, hal barát, változik az apátúrság!” - viszonza rá a kapus, zsebébe
                  dugva a kapukulcsot.</p>
               <p>- Minden jó volna már, csak egy kis puncsot kapnánk még! - hencegett a kocsis.</p>
               <p>Mint a kívánság, nyílt az ajtó, s jött Athalie kisasszony, kezében egy tálcával,
                  melyen párolgó puncsos poharak csörömpöltek egymáshoz verődve, mint egy kísértetes
                  harangjáték.</p>
               <p>A mindennapi kedvezés ez, mely különösen a mai örvendetes estére nagyon
                  fölillik.</p>
               <p>„Éljen a mi drágalátos kisasszonyunk!” - rivall a cselédsereg.</p>
               <p>Athalie mosolyogva helyezi le az asztalra a puncsost. A tálcán egy
                  porcelánvederkében felhalmozott cukor van, mely túlságos gyöngédségből
                  narancshéjhoz dörzsöltetett, attól olyan sárga és illatos.</p>
               <p>Zófi asszony így szereti a teát legjobban. Sok rumot hozzá, és még több narancshéj
                  látta cukrot.</p>
               <p>- Hát te nem tartasz velünk? - kérdi leányától.</p>
               <p>- Köszönöm; én már teáztam az urasággal. A fejem fáj, megyek lefeküdni.</p>
               <p>Azzal jó éjt kívánt anyjának, s a cselédeknek meghagyta, hogy jókor lefeküdjenek,
                  mert holnap korán kelnek.</p>
               <p>Azok mohón estek neki a puncsnak meg a cukornak, s pompásnak találták az éjt
                  berekesztő nektárt.</p>
               <p>Csak Zófi asszony nem találta olyannak.</p>
               <p>Amint a legelső kávéskanállal megízlelt belőle, elfintorította az orrát.</p>
               <p>„Ennek a puncsnak valami olyan szaga van, mint annak az italnak szokott lenni,
                  amit nyűgös gyermekek számára bosszankodó anyák szoktak főzni - mákhéjakból.”
               </p>
               <p>Ilyen szagot érzett rajta.</p>
               <p>S úgy megundorodott tőle, hogy nem bírta a poharat többé ajkához közel vinni.
                  Odaadta a kuktának, az még sohasem ivott ilyet, annak jólesett.</p>
               <p>Maga pedig azt mondá, hogy nagyon el van törődve az egész napi fáradságtól, s ő is
                  lelkére kötötte a cselédségnek, hogy korán lefeküdjék minden ember, s jól
                  körülnézzék a kamrát, hogy macska ne lopózzék be a drága sültek közé, azzal
                  Athalie után sietett.</p>
               <p>Mikor közös hálószobájukba érkezett, Athalie már feküdt. Az ágyfüggönyök szét
                  voltak húzva: láthatta őt, háttal kifelé fordulva s fejéig betakarózva.</p>
               <p>Ő is sietett lefeküdni. De annak az egykanálnyi puncsnak aszagamég itt is üldözte;
                  azt hitte, az egész mai vacsora kárba vesz miatta.</p>
               <p>Mikor lefeküdt, s eloltotta a gyertyát, még sokáig könyökére támaszkodva nézte azt
                  a fekvő alakot. És addig nézte, míg szempillái leragadtak, s elaludt.</p>
               <p>S amint elaludt, odaálmodta magát vissza a cselédszobába. Mindenki alszik. A
                  kocsis a hosszú lócán hanyatt fekve, az inas az asztalra leborulva, a házmester a
                  padlón elnyúlva a fejét egy feldöntött szék támlájára nyugtatva, a szakácsnő a
                  cselédágyon, a szobaleány a tűzhelyen, a feje alácsügg a tűzhely széléről, s a
                  kukta az asztal alatt. És mindenik előtt ott hever az üres puncsospohár. Csak ő
                  nem itta még ki a magáét.</p>
               <p>S azt álmodja, hogy Athalie mezítláb, egy hálóingben odalopódzik a háta mögé, s
                  azt súgja fülébe: „Hát te miért nem iszod ki a puncsot, kedves mama? kell bele
                  több cukor még? Nesze cukor!” S színültig rakja poharát cukorral. És ő folyvást
                  érzi azt az undorító bűzt rajta.</p>
               <p>„Nem kell, nem kell!” - mondja álmában Zófi asszony; de Athalie odaérteti ajkaihoz
                  a párolgó poharat, melynek illatától borzad, émelyeg. Küzd, nem akarja meginni,
                  végre erőszakkal eltaszítja magától a puncsos serleget, s azzal az ütéssel leveri
                  az éji szekrényről az odakészített vizespoharat, az egész vizet magára öntve.</p>
               <p>Erre aztán felébred.</p>
               <p>Még ébren is maga előtt véli látni Athalie-t azokkal a fenyegető szép
                  szemeivel.</p>
               <p>- Athalie, ébren vagy? - szól nyugtalankodva.</p>
               <p>Nem hall választ.</p>
               <p>Hallgatózik; nem hallja az alvó lélegzetvételét a másik ágyban.</p>
               <p>Fölkel remegve, s odamegy Athalie ágyához. Az ágy üres.</p>
               <p>Nem hisz a sötétségben szemeinek, kezeivel tapogatja végig az ágyat. Nincs ott
                  senki.</p>
               <p>- Athalie, Athalie, hol vagy? - suttogja félelmesen. S azután, hogy nem kap
                  választ, valami névtelen borzalom állja el tagjait. Úgy tetszik, mintha megvakult
                  és megmerevedett volna. Nem tud mozdulni, nem tud kiáltani. Csak hallgat, s akkor
                  meg úgy érzi, mintha megsüketült volna. Sem a házban, sem az utcán semmi nesz.</p>
               <p>Hol van Athalie?</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Athalie ott van a leskelődés rejtekében.</p>
               <p>Már hosszú ideje, hogy ott van.</p>
               <p>Hogy ez az asszony olyan sokáig tudja azt az imádságot könyv nélkül
                  megtanulni!</p>
               <p>Végre beteszi Timéa a könyvet, s nagyot fohászkodik. Azután felveszi kézi
                  gyertyatartóját, s megvizsgálja az ajtókat, ha jól vannak-e bezárva? A leeresztett
                  ablakfüggönyök mögé is betekint. Vőlegénye szavai már szívébe oltották a
                  félelmet.</p>
               <p>A gyertyát fölemelve, körülnéz a falakon: nem lehet-e itt valahol bejönni?</p>
               <p>Nem lát senkit. Pedig éppen a szeme közé néz annak, aki rá leskelődik...</p>
               <p>Most a pipereasztalához megy, s hajfonadékait lebontva, azokat feje körül
                  csavarja, s egy recés főkötővel leszorítja, hogy fel ne bomoljanak.</p>
               <p>Egy kis hiúság is van a nőben. Hogy kezei és karjai fehérek és gyöngédek
                  maradjanak, bekeni azokat illatos kenőccsel, s azután könyökig érő szarvasbőr
                  kesztyűket húz fel rájuk.</p>
               <p>Akkor levetkőzik, s hálóöltönyét felveszi. De még mielőtt lefeküdnék, ágya mögé
                  lép, ott egy szekrénykét fölnyit, s annak fiókjából elővesz egy kardmarkolatot,
                  ami egy eltört pengét tart. Azt gyöngéden megnézi. Odaszorítja kebléhez. Aztán
                  megcsókolja. Végre odadugja vánkosa alá. Azzal szokott aludni.</p>
               <p>Athalie látja ezt mind!</p>
               <p>Azután eloltja Timéa a gyertyát, s Athalie nem lát többé semmit.</p>
               <p>Csak az óra ütését hallgatja még.</p>
               <p>Egy órát üt ez és háromnegyedet.</p>
               <p>Van türelme várni.</p>
               <p>Kiszámítja, mikor jő a szemekre az előálom; akkor van itt az ideje!... Pedig egy
                  óranegyed most egy örökkévalóság.</p>
               <p>Végre üti az óra a kettőt éjfél után...</p>
               <p>A Szent György-kép elmozdul helyéből sárkányával együtt (ki soha sincs megölve!).
                  Athalie kilép rejtekéből. Mezítláb jár, nem hallja lépteit a föld sem.</p>
               <p>A szobában sötét van, ablaktáblák zárva, függönyök leeresztve.</p>
               <p>Lassan, tapogatózva jő előre.</p>
               <p>Timéa mély álomlélegzete vezeti el az ágyig.</p>
               <p>Tapogatózó keze megtalálja a vánkost, melyen Timéa fekszik.</p>
               <p>A vánkos alá nyúl, ott egy hideg tárgy akad kezébe: a kardmarkolat.</p>
               <p>Ah! de e hideg vastól pokoli hőség lobog át erein. Öklébe szorítja azt.</p>
               <p>Végighúzza az ajkai közt a kardnak az élét. Érzi, hogy ki van az fenve.</p>
               <p>Hanem sötét van, az alvót nem látni.</p>
               <p>Most oly nesztelenül alszik, hogy lélegzetét sem hallani.</p>
               <p>Pedig a csapásnak jól kell kimérve lenni...</p>
               <p>Athalie odatartja közel hozzá a fejét, úgy hallgatózik.</p>
               <p>Most egyet mozdul az alvó, s álmában felsóhajt:</p>
               <p>„Óh! édes Istenem...”</p>
               <p>Akkor lecsap a kardvas oda, ahonnan ez a sóhajtás jött.</p>
               <p>De a csapás nem volt halálos, Timéa jobb karjával fejét eltakarta álmában, s a
                  kardcsapás keze fejét érte.</p>
               <p>Az éles vas a szarvasbőr kesztyűn keresztülvágott, és Timéa kezét megsebesíté.</p>
               <p>E vágásra felriadt az alvó, s térdre emelkedett ágyában.</p>
               <p>Most egy másik csapás érte a fejét, hanem a vastag hajtekercsek felfogták azt, s a
                  lecsúszó kard csak a homlokát sebzé végig a halántékáig.</p>
               <p>Ekkor megkapta Timéa bal kezével a kardvasat.</p>
               <p>- Gyilkos! - kiálta, ágyából kiszökve, s amíg az éles kardvas tenyerét metélte
                  össze, addig sebesült jobbjával ellenfele hajába markolt.</p>
               <p>Érzé, hogy azok egy nő hajfürtei.</p>
               <p>Akkor aztán tudta, hogy ki az.</p>
               <p>Vannak olyan veszélyes pillanatok, amikben a lélek villámgyorsasággal fut végig a
                  gondolatok láncán.</p>
               <p>Ez itt Athalie. A másik szobában Athalie anyja. Bosszú, szerelemféltés, amiért meg
                  akarják ölni. Hasztalan segélyért kiáltani. Itt küzdeni kell.</p>
               <p>Timéa nem kiáltott többet, hanem egész erejét összeszedte, hogy sebzett kezével
                  ellenfele fejét a földre húzza, s a megmarkolt gyilkos vasat kicsavarja
                  kezéből.</p>
               <p>Timéa erős volt, s a gyilkos mindig fél erővel küzd.</p>
               <p>Szótlanul tusakodtak a sötétben, a padló szőnyege tompította dobogásaik zaját.</p>
               <p>Most egy rémséges sikoltás hangzik a mellékszobában.</p>
               <p>„Gyilkos!” - ordítja egy rikácsoló hang kétségbeesetten.</p>
               <p>Zófi asszony hangja az.</p>
               <p>E kiáltásra Athalie tagjait tompa zsibbadás állja el.</p>
               <p>Áldozatának meleg vérét érzi arcára ömleni.</p>
               <p>A mellékszobában ablakcsörömpölés hallik, s a kitört ablakon át Zófi asszony
                  rikács hangja sikolt végig a csendes utcán.</p>
               <p>- Gyilkos! Gyilkos!</p>
               <p>Athalie ijedten ereszti el a kardot e rémhangra, s mindkét kezét arra fordítja,
                  hogy Timéa kezéből kiszabadítsa hajzatát: most már ő a megtámadott, most már ő van
                  megrémülve. Amint Timéa kezéből kiszabadul, félretaszítja őt maga elől, s
                  visszafut a rejtek nyílásához, s csendesen behúzza maga után a szentképes
                  rámát.</p>
               <p>Timéa még nehány lépést tántorog előre a kezében maradt karddal, aztán ő is kiejti
                  azt kezéből, s ájultan rogy le a szőnyegre.</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Zófi asszony rémkiáltására rohanó léptek hangzanak az utcán.</p>
               <p>Az őrjárat közelít.</p>
               <p>Az őrnagy az első, ki a ház elé ér. Zófi asszony megismeri őt, s lekiált rá:</p>
               <p>- Siessen ön, Timéát meggyilkolják.</p>
               <p>Az őrnagy csenget, dörömböz az ajtón, de senki sem jön azt kinyitni. A katonák be
                  akarják azt törni; de az ajtó nagyon erős, nem enged.</p>
               <p>- Asszonyom! - kiált fel az őrnagy -, költse ön fel a cselédeket, s nyittassa ki
                  az ajtót.</p>
               <p>Zófi asszony azzal a merészséggel, melyet a nagy rémület szokott felkölteni,
                  rohant végig a sötét szobákon, az ablaktalan folyosókon, bútorokba, ajtófelekbe
                  verve magát, míg a cselédszobába kitalált.</p>
               <p>Ott volt megint az elébbi álma. A cselédek ott aludtak mind szanaszét
                  eldülöngélve: a kocsis a lócán hanyatt, az inas az asztalra borulva, a házmester
                  elnyúlva a padlón, a szobaleány a tűzhelyen, fejével alácsüggve. Egy csonkig
                  leégett gyertya lobogott a tartóban, rémséges világot lüktetve a groteszk alvó
                  csoportra.</p>
               <p>„Gyilkos van a háznál” - kiálta reszketéstől didergő hangon Zófi asszony az alvók
                  közé. Csak egy félemlítő álomhorkolás felelt szavaira.</p>
               <p>Felráncigálta az egyes alvókat, neveiket kiáltá füleikbe; azok visszaestek a
                  helyeikre megint, s nem ébredtek föl.</p>
               <p>Az utcaajtón pedig hangzott az erőszakos dörömbözés.</p>
               <p>A házmester sem volt felkölthető.</p>
               <p>De zsebében volt a kapukulcs.</p>
               <p>Zófi asszony összeszedte minden lélekerejét, s elvette tőle a kulcsot, s elindult
                  vele a sötét folyosón, a sötét lépcsőn, a sötét kaputornácon keresztül, hogy az
                  utcaajtót felnyissa, folyvást azon borzasztó gondolattal szeme előtt, hogy ha most
                  a gyilkossal összetalálkoznék a sötétben! S egy még borzasztóbb kérdéstől üldözve:
                  és ha ráismerne a gyilkosra: „Óh, ki lehet az?”</p>
               <p>Végre rátalált az utcaajtóra, meglelé a zárt is, felnyitá az ajtót.</p>
               <p>Künn világosság volt, őrjárat, városi drabantok voltak ott lámpásokkal.
                  Megérkezett a város­kapitány is, s a legközelebb lakó katonaorvos, ki-ki félig
                  öltözötten, hirtelen felkapkodott ruhákban, fokossal, meztelen karddal
                  kezében.</p>
               <p>Kacsuka úr rohant fel a lépcsőkön, ahhoz az ajtóhoz, mely az előszobából egyenesen
                  Timéa hálótermébe szolgált. Az zárva volt belülről. Nekifeszíté a vállát, s
                  kiszakította azt a zárából.</p>
               <p>Timéa ott feküdt előtte a földön, vérétől ellepve, eszméletlenül.</p>
               <p>Az őrnagy felvette őt karjaira, s ágyára fekteté.</p>
               <p>A tábori orvos megvizsgálta a sebeket, s azt mondá, hogy egy sem életveszélyes; a
                  nő csak el van ájulva.</p>
               <p>Ekkor aztán, mikor a kedveseérti aggodalom csillapult, felébredt az őrnagyban a
                  bosszúvágy. De hát hol van a gyilkos?</p>
               <p>„Különös ez! - monda a városkapitány. - Itt minden ajtó belülről zárva volt; hol
                  jöhetett be ide valaki, s hol mehetett ki innen?”</p>
               <p>Semmi áruló nyom. Maga a gyilkoló eszköz, a kettétört kard, Timéának saját őrizte
                  ereklyéje, mely bársonytokban szokott állni, most ott hever véresen a földön.</p>
               <p>Ekkor a városi orvos is megérkezett.</p>
               <p>„Lássuk a házi cselédséget!”</p>
               <p>Azok mind felzavarhatlan álomban alusznak.</p>
               <p>Az orvosok megvizsgálják őket. Egy sem tetteti az álmot; mind mákonyitallal vannak
                  elkábítva.</p>
               <p>Ki van még ennél a háznál? Ki tette ezt?</p>
               <p>- Hol van Athalie? - kérdi az őrnagy Zófi asszonytól.</p>
               <p>Az anya rábámul némán, és nem tud felelni.</p>
               <p>Hisz ezt ő sem tudja.</p>
               <p>A városkapitány felnyitja az Athalie hálószobájához vezető ajtót, s belépnek
                  rajta. Zófi asszony ájuldozva követi őket. Hisz ő tudja, hogy Athalie ágya
                  üres.</p>
               <p>Athalie ott fekszik az ágyán - és alszik.</p>
               <p>Szép, fehér patyolat hálóköntösének fodrai egész nyakáig begombolva, haja hímzett
                  hálófőkötőbe szorítva, s szép „fehér” kezei, miket csuklóig
                  takar az ingujjak fodra, kirakva a takaróra.</p>
               <p>Arca, kezei tiszták - és ő alszik.
               </p>
               <p>Zófi asszony zsibbadtan támaszkodik a falnak, mikor Athalie-t meglátja.</p>
               <p>„Ez is mélyen alszik”, mondja a városi orvos. „Ennek is mákonyt adtak!”</p>
               <p>A tábori orvos is odalép, az is megtapintja Athalie üterét.</p>
               <p>Nyugodtan ver az.</p>
               <p>„Mélyen alszik!”</p>
               <p>Egy vonás nem mozdul arcán, midőn érütését vizsgálják. Egy reszketés nem árulja
                  el, hogy tudja, mi történik körülötte.</p>
               <p>Mindenkit meg tud csalni bámulatos önuralkodásával.</p>
               <p>Csak egy embert nem. Azt a férfit, akinek a kedvesét meg akarta ölni.</p>
               <p>„De valóban alszik-e?” - kérdi az őrnagy.</p>
               <p>„Tapintsa ön meg a kezét - szól az orvos -, egészen hideg az és nyugodt.”</p>
               <p>Athalie érzi, hogy most kezét az őrnagy fogja meg.</p>
               <p>„De nézze ön, orvos úr - szól az őrnagy -, ha közelről vizsgáljuk, e szép fehér
                  kéznek körmei alatt - friss vér van...”</p>
               <p>Erre a szóra görcsösen rándulnak össze Athalie ujjai, s az őrnagy úgy érzi, mintha
                  egy sas körmei mélyednének egyszerre a kezébe.</p>
               <p>Akkor felkacag a leány, ledobja magáról a takarót; fel van öltözve egészen;
                  kiszáll ágyából, és végignéz démoni daccal, kevélységgel a bámuló férfiakon,
                  diadalmas dühvel tekint az őrnagy szemébe, és aztán szemrehányó haraggal anyjára.
                  A jámbor nő nem bírja el e tekintetet, ájultan esik le lábairól.</p>
               
            </div>
            <div type="chapter">
               <head>AZ UTOLSÓ TŐRDÖFÉS</head>
               <p>Komárom megye levéltárában egyike a legérdekesebb bűnvádi pereknek az, melynek
                  hősnője Brazovics Athalja.
               </p>
               <p>Ez a nő mesterileg védte magát.</p>
               <p>Mindent tagadott, mindent meg tudott cáfolni, s mikor utolérni vélték, olyan
                  homályt tudott maga körül támasztani, hogy a bírák nem bírtak kiigazodni
                  belőle.</p>
               <p>Miért akarta volna ő Timéát megölni? Hisz ő maga is menyasszony, kire tisztességes
                  házasság vár; s Timéa neki jóltevője, ki gazdag nászhozományáról gondoskodik.</p>
               <p>Aztán a gyilkosságnak semmi nyoma nem látszott Timéa szobáján kívül. Egy véres
                  rongydarab, egy törülköző nem volt található sehol; sem a tűzhelyen valami öltöny
                  hamva, amit elégettek volna.</p>
               <p>Ki altatta el a cselédeket álomporral?, az sem volt kideríthető. Aznap este a
                  cselédség mindenfélét összeevett-ivott, a sok festett cukornemű között, a sok
                  idegen fűszer között olyan is lehetett, ami altató. A cselédszobában a gyanús
                  puncsból egy csepp sem volt található; még a poharak is ki voltak öblítve, amikből
                  a cselédek ittak, mikor az őrök rájuk törtek; minden el volt téve kéz alul.
                  Athalie azt állítá, hogy ő maga is ízlelt azon este valami gyanús szert, s attól
                  aludt olyan mélyen, hogy sem Zófi asszony sikoltozásaira, sem a későbbi lármára
                  nem ébredt fel; csupán arra, mikor az őrnagy megszorította a kezét.</p>
               <p>Az egyetlen élő lény, ki látta az ágyát félórával előbb üresen, az anyja volt, az
                  nem tanúskodhatott ellene.</p>
               <p>Ami legerősebb védelme volt, az, hogy Timéának minden ajtaját zárva találták, s őt
                  magát eszméletlenül. Hogy juthatott be ebbe a szobába, s hogy juthatott ki ebből a
                  szobából a gyilkos?</p>
               <p>Ha mégis megtörtént a merénylet, miért keresik annak a rejtélyét éppen őnála,
                  miért nem a többi háziakon?</p>
               <p>Az őrnagy volt késő éjszakáig Timéánál.</p>
               <p>Nem lopózhatott-e valaki a szobába akkor, mikor ő eltávozott?</p>
               <p>Hiszen azt sem tudja még senki bizonyosan, hogy férfi volt-e az orgyilkos, vagy
                  nő.</p>
               <p>Aki bizonyosan tudja azt; Timéa, nem árulja el senkinek.</p>
               <p>Állhatatosan megmarad annál a nyilatkozatánál, hogy nem emlékezik semmire, ami
                  vele történt. Oly nagy volt a borzalma, hogy elfelejtett mindent, mint egy
                  álmot.</p>
               <p>Ő nem jő Athalie-t vádolni.</p>
               <p>Még nem is szembesítették vele.</p>
               <p>Timéa még mindig fekszik sebei miatt, és nehezen gyógyul.</p>
               <p>A lelki rázkódás még súlyosabban gyötri, mint a kapott sebek.</p>
               <p>Retteg Athalie sorsa miatt.</p>
               <p>E rémeset óta sohasem hagyják egyedül; egy orvos, egy ápolónő mindig ott van
                  szobájában felváltva; nappal az őrnagy is ott időz mellette, s gyakran az alispán
                  is meglátogatja, hogy beszéd közben kérdezősködjék tőle; de Timéa, amint
                  észreveszi, hogy Athalie-ra tér át a beszéd, elhallgat, és többet egy szót sem
                  lehet belőle kivenni.</p>
               <p>Egyszer az orvos azt tanácsolja, hogy valami felderítő olvasmányról kellene
                  gondoskodni Timéa számára.</p>
               <p>Timéa már akkor elhagyta az ágyat, s karszékben ülve fogadja látogatóit.</p>
               <p>Kacsuka úr azt indítványozta, hogy „olvassuk fel a névnapi köszöntőket, amik amaz
                  emlékezetes napon érkeztek”.</p>
               <p>Ez legjobb is lesz; e keresztgyermekek ártatlan, naiv jókívánatai, egy a haláltól
                  csoda módon megmenekültnek. Hogy mégis van, aki azokat a gyermeki jókívánatokat
                  meghallgatja!</p>
               <p>Timéa kezei még mindig be vannak kötve; Kacsuka úrnak kell a levelkéket
                  felbontogatni: ő olvassa fel azokat Timéa előtt. Az alispán is jelen van.</p>
               <p>A beteg arca felderül az olvasmányon. Olyan jólesik az most neki!</p>
               <p>- Minő furcsa pecsét ez! - szól egyszer az őrnagy, mikor egy levél akad kezébe,
                  melynek címere egy aranyos bogár.</p>
               <p>- Az ám - mond Timéa -, nekem is feltűnt az.</p>
               <p>Az őrnagy felbontja, s amint az első sort olvassa:</p>
               <p>„Asszonyom, önnek a szobájában van egy Szent György-kép a falon”, elhal ajkán a
                  szó, szemei vadul kimerednek, amint tovább olvas, most már csak magának; ajkai
                  elkékülnek, homlokán veríték tör ki; egyszerre eldobja a levelet magától, s mint
                  egy őrült, rohan a Szent György-képnek, betöri azt az öklével, s aztán megragadva
                  két kézzel, kiszakítja azt a falból, nehéz rámájával együtt.</p>
               <p>Ott sötétlik a rejtek.</p>
               <p>Az őrnagy berohan a sötétbe, s perc múlva megjelen, kezében tartva a gyilkosság
                  tanújeleit, Athalie véres öltönyeit.</p>
               <p>Timéa iszonyodva takarja el arcát karjai közé.</p>
               <p>Az alispán felveszi az eldobott levelet, s ráteszi kezét a tanújelekre.</p>
               <p>Az a rejtek még mást is előád: a mérgekkel tölt szelencét s Athalie naplóját, a
                  szörnyű önvallomásokat, mik lelke örvényeibe levilágítanak, mint a villó-puhányok
                  a tenger korallerdejei közé. Minő szörnyek laknak ott!...</p>
               <p>És Timéa elfelejti, hogy kezei össze vannak vagdalva; könyörögve kulcsolja össze
                  ujjait, úgy kéri az urakat, az orvost, az alispánt és vőlegényét, hogy ne
                  szóljanak erről senkinek, tartsák ezt titokban...</p>
               <p>Az lehetetlen.</p>
               <p>Bíró kezében vannak a tanújelek, s Athalie-nak nincs többé kegyelem, csak az
                  Istennél.</p>
               <p>És Timéának is be kell tölteni a törvény parancsolatát, hogy amint lábain állni
                  bír, megjelenjék a törvényszék előtt személyesen, s Athalie-val szembesíttesse
                  magát.</p>
               <p>Óh! ez kegyetlen kényszerítés reá nézve!</p>
               <p>Hisz ő most sem mondhat egyebet, mint amit eddig, hogy nem emlékezik semmire, ami
                  a gyilkos merénylet alatt történt.</p>
               <p>Most már azután siettetnie kell az összekelést az őrnaggyal; a törvényszék előtt
                  Timéa a perben csak mint Kacsuka neje jelenhet meg.</p>
               <p>Amint Timéa annyira felüdül, végbemegy az esküvő, egész csendben ott a háznál,
                  minden énekszó, pompa, vendégsereg, lakmározás nélkül. Csak a pap meg a két
                  násznagy van jelen. Egyik az alispán, másik a háziorvos. Más még nem is látogatja
                  Timéát.</p>
               <p>Mihelyt azután annyira képes a nő, hogy a vármegyeházáig kocsin elmehet, most már
                  férje kíséretében hívatik fel a törvényszékhez, hogy Athalie-val
                  szembesíttessék.</p>
               <p>Az emberi igazság nem engedi el neki azt a kínos jelenetet, hogy gyilkosával
                  szemtől szembe álljon még egyszer.</p>
               <p>Óh, Athalie nem retteg e pillanattól! Ő türelmetlenül várja már, hogy mikor hozzák
                  eléje áldozatát. Ha mással nem, szemeinek tekintetével óhajt a szívébe szúrni még
                  egyszer!</p>
               <p>Athalie egész gyászban jelent meg a törvényszék előtt; arca halovány, de szemeiben
                  dacoló tűz lobog. Gúnyosan nézi végig bíráinak arcait.</p>
               <p>De akkor mégis összerezzen, mikor az elnök azt mondja:</p>
               <p>- Hívják be Kacsuka Imréné asszonyságot!</p>
               <p>Kacsuka Imréné asszony! Tehát mégis az ő neje már!</p>
               <p>Hanem aztán rejthetlen elégültség árulja el magát vonásain, mikor belép Timéa, és
                  Athalie látja ezt az arcot, szoborfehéren, mint valaha, és e fehér homlokon a
                  halántékig egy piros vonalat, a gyilkos vágás sebhelyét. Ez az ő emléke.</p>
               <p>És akkor is gyönyörtől dagad büszke, szép keble, mikor az elnök felszólítja
                  Timéát, hogy esküdjék meg az élő Istenre, hogy a bírák kérdéseire igazat fog
                  mondani, s amit eddig mondott, igazak voltak: s midőn ekkor Timéa lehúzza
                  kesztyűjét, s égre emeli kezét, melyet egy szörnyű vágás összeforrt hege
                  éktelenít. Ez is Athalie menyegzői ajándéka.</p>
               <p>És Timéa ezzel a reszkető, sebzett kézzel esküszik az élő Istenre, hogy elfelejtett mindent, nem emlékezik arra sem, hogy férfi
                  volt-e vagy nő, akivel küzdött.</p>
               <p>„Nyomorult!” suttogja fogait összeszorítva Athalie. (Hiszen test testhez érve
                  küzdöttek egymással.) „Te vádolni sem mersz azzal, amit én meg mertem tenni!”</p>
               <p>- Erről nem kérdezősködtünk most! - szól az elnök. - Csupán azokat a kérdéseket
                  intézzük önhöz: vajon ez a gyermekkéz által írott levél, ezzel a rovaros
                  pecséttel, valóban postán érkezett-e önhöz a merénylet napján? Nem volt-e
                  felbontva addig? Nem volt-e senkinek tudomása ennek tartalmáról?</p>
               <p>Timéa mindenik kérdésre nyugodtan felel: igent vagy nemet.</p>
               <p>Akkor az elnök Athalie-hoz fordul.</p>
               <p>- S mármost hallgassa meg, Brazovics Athalie kisasszony, mi van ebben a levélben
                  írva.</p>
               <p>
                  Asszonyom. Önnek a szobájában van egy Szent György-kép a falon.
                     Ez a kép egy rejteküreget takar el, melybe az edényes szekrényből van bejárás.
                     Falaztassa ön be azt az üreget, s vigyázzon kedves életére, amit az Isten
                     tegyen hosszúvá és boldoggá! Dódi.
               </p>
               <p>S azzal egy szőnyeget emel fel az asztalról az elnök; az alatt vannak Athalie
                  vádolói: a véres hálóöltöny, a méregszelence, a napló.</p>
               <p>Athalie felsikolt erre, mint egy halálra sebzett keselyű, s két kezével eltakarja
                  arcát.</p>
               <p>És amidőn kezeit leveszi arcáról, ez arc nem halavány többé, hanem tűzpiros.</p>
               <p>Nyakán egy széles fekete szalag van csokorra kötve, ezt a csokrot letépi két
                  kezével, s a földre dobja: mintha a hóhér számára akarná már lemezteleníteni szép
                  fehér nyakát, vagy talán azért, hogy szabadabban mondhassa el azt, ami most
                  szívéből kitör.</p>
               <p>- Igen! Úgy van! Én voltam az, aki meg akartalak ölni! S bánom csak azt, hogy mért
                  nem találtalak jobban! Te voltál életemnek átka - te fehér arcú kísértet! Miattad
                  lettem nyomorult, elkárhozott. Meg akartalak ölni! Tartoztam vele a sorsnak. Nem
                  volna nyugtom a másvilágon, ha ezt meg nem kísérlettem volna. Nézd, ott van méreg
                  elég, hogy akár egész nászseregedet megölhettem volna vele. De énnekem a véred
                  kellett. Nem haltál meg, de én szomjamat kielégítettem, s mármost meghalok én! De
                  még mielőtt a pallos lecsapna a fejemre, adok a szívednek egy tőrdöfést, ami soha
                  meg nem gyógyul; aminek a sebe kínozni fog a legboldogabb ölelés közben is! Most
                  én esküszöm! Ide hallgass, Isten! Szentek, angyalok, ördögök, akik vagytok az
                  égben és a pokolban! Úgy legyetek irgalommal hozzám, ahogy igaz az, amit
                  mondok.</p>
               <p>Az őrjöngő némber térdre bocsátkozék, s két kezét úgy rázta feje fölött, tanúnak
                  híva az égieket és a föld alattiakat:</p>
               <p>- Esküszöm! Esküszöm, hogy azt a titkot, a rejtekajtó titkát rajtam kívül csak egy
                  ember tudta még: az az ember volt Levetinczy Timár Mihály.
                  Másnap, ahogy ezt a titkot megtudta tőlem, eltűnt. Ha tehát neked e titkot
                  most valaki megírta, akkor Levetinczy Timár Mihály nem halhatott
                     meg másnap. Akkor Levetinczy Timár Mihály él, és te várhatod első férjed
                  visszatértét. Úgy legyen nekem irgalmas az Isten, amilyen igaz, hogy Timár most is
                  él! s akit eltemettél, az egy tolvaj volt, ki Timár ruháit ellopta!... Mármost élj
                  ezzel a döféssel a szívedben tovább!</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               
            </div>
            <div type="chapter">
               <head>A MÁRIANOSTRAI NŐ</head>
               <p>Athalie-t a törvényszék halálra ítélte hétszeres mérgezési kísérlet s kiszámított
                  orgyilkos merénylet miatt. A király kegyelme élethosszú fogságra változtatta e
                  büntetést.</p>
               <p>Athalie még most is él.</p>
               <p>Csak negyven év múlt el azóta, s ő most hatvanhét éves lehet.</p>
               <p>Még most sem tört meg a lelke.</p>
               <p>Keményszívű, hallgatag, bűnbánatlan.</p>
               <p>Mikor a többi nőfoglyok a templomba mennek vasárnaponkint, ezt a nőt azalatt
                  magán­börtönbe zárják, mert képes a többiek ájtatosságát megzavarni.</p>
               <p>Midőn eleinte kényszerítették a templombajárásra, belekiáltott a pap ájtatos
                  szónoklata közepébe: „hazudsz!”, s odaköpött az oltár elé.</p>
               <p>Többször volt ez idő alatt nagy kegyelemosztás. Országos öröm napján százával
                  bocsátá szabadon az uralkodói kegyelem a börtönök lakóit. De ezt az egyet sohasem
                  ajánlották a felügyelők a szabadon bocsáttatásra.</p>
               <p>Akik megtérésre inték, hogy kegyelmet nyerjenek, azoknak megmondta:</p>
               <p>„Engem úgy bocsássanak el innen, hogy amint én kiszabadulok, megölöm azt az
                  asszonyt!”</p>
               <p>Még most is ezt mondja...</p>
               <p>Pedig az az asszony régen porrá lett már, miután sok évig szenvedett az utolsó
                  tőrdöfés miatt szegény beteg szívével.</p>
               <p>Nem tudott igazán boldog lenni soha ettől a szótól: „Timár most is él!” Mint hideg
                  kísértet állt ez mindig örömei mögött. Meg volt vele mérgezve örökre a hitvesi
                  csók. S mikor halálát közelegni érzé, leviteté magát Levetincre, nehogy ha meghal,
                  ama sírboltba temessék, ahol ki tudja, ki porladozik Timár címere alatt. Ott
                  keresett ki magának egy csendes fűzfás partot a Duna mellett, azon a tájon, ahol
                  atyját elveszté, ahol Ali Csorbadzsi a Duna fenekén nyugszik; olyan közel a „senki
                  szigetéhez”, mintha vonzotta volna őt oda valami titkos sejtés... Az ő sírköve s a
                  sziget téveteg sziklája láthatják egymást szemközt.</p>
               <p>És a kincseken, miket Timár neki hagyott, nem volt áldás. Egyetlen fia volt
                  Timéának második férjétől, az nagy tékozló lett; a roppant birtok épp olyan
                  mesésen elpusztult a keze alatt, mint ahogy előtámadt. Timéa unokája már abból a
                  kegyadományból él, amit Timár alapítványul hagyott elszegényült rokonok számára.
                  Ez az egy maradt meg utána.</p>
               <p>A komáromi palota helyén is más épület van már; a Levetinczy-sírbolt helyén
                  erődítményeket hánytak fel. Semmi nyoma a hajdani fénynek, gazdagságnak.</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Hát a „senki szigetén” mit csinálnak most?!</p>
               
            </div>
            <div type="chapter">
               <head>A „SENKI”</head>
               <p>Negyven év múlt el azóta, hogy Timár eltűnt Komáromból. Ábécetanuló gyermek voltam
                  akkor, mikor annak a gazdag úrnak a temetésére kirukkoltattak bennünket, akiről
                  később azt beszélték, hogy talán nem is halt meg, csak elbujdosott; a nép azt
                  hitte erősen, hogy Timár még él, és valamikor ismét elő fog jönni. Talán
                  Athalie-nak a fenyegető szavai költötték ezt a hitet. A közvélemény ragaszkodott
                  hozzá.</p>
               <p>A csodaszép úrhölgy arca is előttem van még, akit minden vasárnap reggel bámultam
                  az orgona melletti karzatról. Ő a szószékhez közeli padsor elején ült: olyan
                  ragyogó volt, és olyan szelíd.</p>
               <p>Emlékszem a nagy rémületre, mely mint egy lázroham futott végig az egész városon,
                  mikor azt a szép hölgyet meg akarta gyilkolni éjjel a társalkodónője; minő nagy
                  esemény volt az!</p>
               <p>Láttam azt is, mikor halálra ítélt gyilkosát nyitott szekéren vitték a
                  vesztőhelyre; azt mondták, hogy lefejezik. Szürke öltöny volt rajta fekete
                  szalagokkal. Ő háttal ült a szekérben a kocsis felé, s vele szemközt a pópa,
                  kezében a feszülettel. A kofák a piacon végig szidták, s ujjaikkal a nyálat
                  hányták feléje; ő pedig hidegen nézett maga elé, s nem ügyelt semmire.</p>
               <p>A nép törte magát a kocsija után, pákosz gyermekek csoportostól siettek megnézni a
                  véres színjátékot, hol egy ilyen szép fej legördül. Én a becsukott ablakon át
                  néztem utána félve. Hah! ha rám találna nézni!</p>
               <p>Egy óra múlva aztán zúgolódva jött vissza a népség. Nem volt megelégedve, hogy a
                  szép elítélt kegyelmet kapott. Csak a vérpadig vitték, ott tudatták vele a
                  kegyelmet.</p>
               <p>Azt beszélték róla, hogy mikor a kegyelem kihirdetésekor a pópa odatartá ajkaihoz
                  a feszületet, a dühös némber csók helyett beleharapott a szent jelvénybe, úgyhogy
                  a mi urunk, megváltónk orcáján kétfelől ott maradtak a foga helyei.</p>
               <p>S még azután sokáig láttam azt a másik szép, halavány úrhölgyet vasárnaponkint a
                  templom­ban; most már vörös vonallal a homlokán, és évről évre szomorúbb,
                  halaványabb arccal.</p>
               <p>Beszéltek róla sok mindenféle mondát; a gyermekek meghallják az ilyet otthon
                  anyjaiktól, s az iskolában elbeszélik egymásnak.</p>
               <p>Azután - elmosták az idők az egész történet emlékét.</p>
               <p>A múlt években egy öreg természettudós barátom, ki füvészi és rovargyűjtői
                  nevezetesség volt nemcsak hazánkban, de az egész tudós világban, beszélt előttem
                  azokról a kivételes földterületekről, amik a magyar és török birodalmak között
                  találhatók meg, s minthogy egyik félhez sem tartoznak, magántulajdont sem
                  képeznek; és emiatt valóságos Kaliforniái a szenvedélyes természetbúvárnak, ki ott
                  a legritkább flórát és faunát találja együtt. Az én öreg barátom minden évben meg
                  szokta e helyeket látogatni, s heteket tölt ott szenvedélyes búvárlatai közt.</p>
               <p>Egy ősszel rábeszélt, hogy menjek el vele én is. Magam is műkedvelő vagyok e
                  szakban. Üres időm volt, elkísértem az öreg tudóst az Al-Dunára.</p>
               <p>Ő vezetett el a senki szigetére.</p>
               <p>Tudós barátom már huszonöt év óta ismerte e helyet, mikor még az nagy részben
                  vadon volt, s benne minden kezdetleges.</p>
               <p>Most már, leszámítva a nádast, mely azt most is körülfogja s elrejtve tartja, azon
                  helyen egy valódi mintagazdaság van.</p>
               <p>Maga a sziget cölöpös töltéssel körülvéve, most egészen meg van védve az
                  árvizektől s amellett vízcsatornákkal átszelve, miket lóerővel hajtott gép lát el
                  öntöző vízzel.</p>
               <p>Ha egy igazi kertész meglátja ezt a helyet, alig tud megválni tőle: Gyümölcsfáin,
                  dísz­növényein, haszonhajtó terményein paradicsomi áldás látszik. Minden kis darab
                  föld hasznot hajt vagy gyönyört ád. A muskotály dohány, amit itt termesztenek, a
                  legzamatosabb, s a hozzáértő kezelés mellett elsőrendű árucikk. A sziget méhese
                  messziről olyannak látszik, mint egy kis város, mely liliputi lakók számára épült,
                  mindenféle alakú kunyhóival, emeletes házaival. Egy elrekesztett pagonyban a nemes
                  háziszárnyasok legritkább fajai vannak együtt; irigység tárgyai a tyúkbarátra
                  nézve: azok a pompás houdamok, fejeiket elborító toll­bokrétáikkal, a hófehér
                  kokinkínaiak, az ördögi szép fekete crčve coeurök kettős tarajaikkal, a
                  bagolyszínű prince Albertek, s falkái az ezüstszín pulykáknak, az aranyos és fehér
                  pávák, s a mesterséges tóban egymást kerülgető tarka kácsák, ludak, hattyúk
                  válogatott ritka példányai. A buja mezőkön szarv nélküli tehenek, angórakecskék,
                  hosszú fényes fekete szőrű lámák.</p>
               <p>Az egész szigeten meglátszik, hogy itt egy úr lakik, aki ismeri a fényűzést.</p>
               <p>Pedig ennek az úrnak egy fillérje sincs soha.</p>
               <p>Pénz nem jön erre a szigetre.</p>
               <p>Akiknek szükségük van e sziget terményeire, azok tudják már, hogy viszont mire van
                  szükségük a sziget lakóinak, s azt hoznak nekik cserébe: gabonát, ruhakelmét,
                  szerszámokat, festett fonalat.</p>
               <p>Az én tudós barátom kertészeti újdonságok magvait, új házi madarak tojásait szokta
                  idehozni, s azért cserébe ritka rovarokat és szárított növények példányait nyerte,
                  amiket ő azután ismét külföldi múzeumoknak és természettani gyűjteményeknek adott
                  el, s volt tisztességes haszna rajta; mert a tudomány nemcsak szenvedélynek való,
                  hanem életmódnak is.</p>
               <p>Ami legkedvesebben lepett meg e szigeten, az, hogy lakóitól magyar szót hallani,
                  ami a végvidéken bizony már ritkaság.</p>
               <p>Egyetlen család képezi az egész telepet, s annálfogva ott az embereknek csak
                  keresztneveik vannak. Az első foglalónak hat fia a környékből hozott magának nőt,
                  s az unokák száma a dédunokákkal együtt már negyven körül jár.</p>
               <p>És mind valamennyit eltartja ez a sziget, s itt nem tudja senki, hogy mi a
                  szükség. Fölöslegük van.</p>
               <p>Mindenki tud valami munkát tenni, s ha még tízannyian lesznek is, mint most, a
                  munka eltartja valamennyit.</p>
               <p>A szépapó és a szépanyó tanítja most is a munkára utódait: az a férfiakat, ez a
                  nőket.</p>
               <p>A férfiak tanulnak kertészkedni, faragni, edényeket csinálni, dohányt tenyészteni,
                  barmot nevelni; belőlük telik ki ács és molnár; a nők török szőnyegeket szőnek és
                  festenek, hímeznek, csipkét kötnek, mézzel, sajttal, rózsavízzel bánnak. És minden
                  munka úgy megy, hogy azt senkinek sem kell mondani, hogy mit tegyen. Ki-ki tudja a
                  maga teendőjét, s utánalát szólongatás nélkül, és öröme van abban, amit
                  dolgozik.</p>
               <p>Egészházsort képeznek már a lakások, mikben a szaporodó családok letelepedtek.
                  Minden házikót egyesült erővel építenek fel, s az új házasokról gondoskodnak az
                  öregek.</p>
               <p>A szigetre jövő idegeneket a család jelenlegi feje szokta fogadni, kit a többiek
                  mind „apá”-nak neveznek; a jövevények Deodát néven ismerik. Erőteljes testalkatú,
                  szép, nemes arcvonású férfi, a negyvenes években. Ez szokta a cserealkukat
                  megkötni s az idegeneknek a telepet megmutogatni.</p>
               <p>Odaérkeztünkkor Deodát azzal a nyájas szívességgel fogadott bennünket, amivel régi
                  jó ismerősök szoktak találkozni; természettudós barátom évenkinti rendes látogató
                  volt itt.</p>
               <p>Beszédünk tárgya volt a pomologia, oinologia, horticultura, botanica, entomologia,
                  mikben Deodát mind alapos ismeretekkel látszott bírni. A kertmívelés,
                  állattenyésztés dolgában a legelőhaladottabb álláspontot foglalta el. Én nem
                  bírtam elrejteni efölötti csodálkozásomat. Hol tanulta ezeket?</p>
               <p>- Az öregünktől! - felelte Deodát, kegyeletteljes főhajtással.</p>
               <p>- Ki az?</p>
               <p>- Majd meglátja ön, ha este összejövünk.</p>
               <p>Akkor éppen almaszüret volt: az egész népség apraja s az asszonyféle a gyönyörű
                  aranyszín, bőrbarna, karmazsinpiros gyümölcsök szedésével volt elfoglalva; mint
                  ágyúgolyó-piramidok a várlakok udvarain, úgy voltak a szép gyümölcsök
                  felgarmadolva a zöld pázsiton. Vidám zsivaj hangzott az egész szigetben.</p>
               <p>Mikor aztán az őszi nap leáldozott, a sziget orma felől csengettyűhang jelenté,
                  hogy vége van a munkának. Arra aztán sietett mindenki a szedett gyümölcsöt, ami
                  még hátravolt, kosaraiba rakni, s ketten belekapaszkodva, vitték azokat a tanya
                  felé.</p>
               <p>Mi is arra tartottunk Deodáttal, ahonnan a csengettyűszó hangzott.</p>
               <p>Egy kis faépület tornyocskájában volt ez a csengettyű. Házat, tornyot mind
                  befutotta már a repkény, de a tornác oszlopain, mik képzelmes alakokat mutogattak,
                  ki lehetett venni, hogy aki azt a házat építette, sok ábrándos vágyát, örömét,
                  gondolatát belefaraghatta ezekbe a fákba.</p>
               <p>Ez előtt a kis ház előtt volt egy kerek tér, s azon asztalok és lócák. Ide
                  igyekezett mindenki a munka végezte után.</p>
               <p>- Itt laknak az öregeink! - súgá Deodát.</p>
               <p>Nemsokára előjöttek a házból. Szép pár volt.</p>
               <p>A nő lehetett hatvanéves, a férj nyolcvan.</p>
               <p>A szépapó azon jellemtartó arckifejezéssel bírt, mely még negyven év után is
                  visszaemlékeztet valami rég látott képre. Én megdöbbentem tőle. Feje kopasz volt
                  már, de kevés haja és bajusza alig látszott ősznek, és vonásaiban valami
                  vasnyugalom tartá fenn a változatlanságot. A mérsékletes élet, a jó kedély tartja
                  el ily épen az arcvonásokat.</p>
               <p>A szépanya tekintete pedig valóban vonzó látvány volt. Hajdani aranyhaja közé most
                  már ezüst is szövődött, de szemei még most is egy hajadon szemei, és arca elpirul,
                  midőn öregének csókja éri, miként egy menyasszonyé.</p>
               <p>S mind a kettőnek arcán a boldogság sugárzik, midőn előttük látják az egész nagy
                  családot; s egyenkint neveiken szólítva, sorba csókolják őket.</p>
               <p>Ez az ő boldogságuk, ez az ő imádkozásuk, ez az ő hálaadásuk.</p>
               <p>Csak azután került ránk a sor. Deodát, a legidősb fiú volt a legutolsó, kit az
                  öregek megöleltek.</p>
               <p>Velünk is kezet szorítottak mind a ketten, s azután meghívtak estebédjükhöz.</p>
               <p>A szépanyó még most is fenntartja magának azt a hivatalt, hogy a konyhára ő ügyel
                  fel, s ő tálal ily nagy családnak; hanem a szépapó a maga szabadságára hagy
                  mindenkit, hogy azokkal, akiket legjobban szeret, az asztalok egyikénél helyet
                  foglaljon, s ott étkezzék. Ő maga velünk ült le egy asztalhoz, meg Deodáttal; egy
                  kis szöszke, göndör fürtű, angyalfejű leányka kéredzkedett fel az ölébe, akit
                  Noéminek híttak, annak volt szabadalma a komoly beszédeket bámulva hallgatni,
                  amiket mi folytattunk.</p>
               <p>Mikor a szépapónak megmondták a nevemet, rám nézett sokáig, és arcát észrevehető
                  pír futotta el.</p>
               <p>Tudós barátom azt kérdé tőle, hogy talán hallotta is már valaha a nevemet. Az öreg
                  hallgatott.</p>
               <p>Deodát sietett megmondani, hogy az öreg negyven év óta nem olvasott semmit
                  azokból, amik a világon történnek, egyedüli olvasmánya gazdasági, kertészeti
                  könyvek.</p>
               <p>Én tehát azon emberek szokása szerint, kik sokáig foglalkoztak azzal a hivatással,
                  hogy amit maguk megtudtak, siessenek azonnal minél több emberrel tudatni, kaptam
                  az alkalmon, hogy tudományomat kellő helyen értékesíthessem, s beszéltem neki a
                  világban történtekről.</p>
               <p>Elmondtam neki a hazai eseményeket, hogyan lett Magyarország Ausztriával egy „és”
                  szócska segélyével összekötve.</p>
               <p>Nagy füstfelleget fújt pipájából; a füst azt mondta: „Az én szigetem nem tartozik
                  oda!”</p>
               <p>Beszéltem neki a terhekről, amik bennünket nyomnak.</p>
               <p>A füstfelleg azt mondta rá: „Az én szigetemen nem fizetnek adót!”</p>
               <p>Elmondtam neki, mily óriási harcok folytak le azóta hazánkban és a széles
                  világon.</p>
               <p>A füstfelleg azt veté rá: „Mi nem harcolunk senki ellen.”</p>
               <p>Éppen akkor nagy romlás volt nálunk a pénzpiacon; előkelő házak buktak rendre; azt
                  is érthetővé igyekeztem előtte tenni.</p>
               <p>Az ő füstgomolya azt felelte erre: „Lám, minálunk nincsen pénz!”</p>
               <p>Azután megmagyaráztam neki, minő keserves tusákat küzdenek most nálunk a pártok
                  egymással!, vallás, nemzetiség, hatalomvágy mennyi keserűséget okoz.</p>
               <p>Az öreg kiverte pipájából a hamvat: „Nálunk nincs se püspök, se kortes, se
                  miniszter.”</p>
               <p>És végül elmondtam neki, hogy milyen hatalmas lesz egykor ez a mi országunk, ha az
                  mind valósul, amit mi óhajtunk.</p>
               <p>...A kis Noémi elaludt szépapja ölében, azt be kellett vinni és lefektetni.
                  Nagyobb dolog volt ez azoknál, amikről én beszéltem. Az alvó gyermek szépapja
                  öléből szépanyjáéba vándorolt. Mikor a nő elhagyott bennünket, az öreg azt kérdé
                  tőlem:</p>
               <p>- Hol született ön?</p>
               <p>Megmondtam neki.</p>
               <p>- Mi az ön mestersége vagy hivatala?</p>
               <p>Mondtam neki, hogy regényíró vagyok.</p>
               <p>- Mi az?</p>
               <p>- Az egy olyan ember, aki egy történetnek a végéből ki tudja találni annak a
                  történetnek az egész összességét.</p>
               <p>- No hát találja ön ki az én történetemet! - szólt, megragadva kezemet. - Volt
                  egyszer egy ember, aki odahagyta a világot, amelyben bámulták, és csinált magának
                  egy másik világot, ahol szeretik.</p>
               <p>- Szabad a nevét kérdenem?</p>
               <p>Az aggastyán e szóra egy fejjel magasabbra látszott kiegyenesedni; reszkető kezét
                  fölemelte, és a fejemre tevé. És nekem e percben úgy tetszett, mintha valaha,
                  régen, régen, már lett volna egyszer ez a kéz az én fejemre téve, mikor azt még
                  gyermeki szőke lenhaj födte, s láttam volna ez arcot valahol.</p>
               <p>A kérdésre pedig ezt felelé:</p>
               <p>- Az én nevem a „Senki!”</p>
               <p>Azzal megfordult, nem szólt többet, bement a lakába, és egész ottlétünk alatt nem
                  jött elő.</p>
               <p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . .</p>
               <p>Ez a senki szigetének a jelen állapotja.</p>
               <p>A két országtól adott szabadalom, mely e folt földecskét minden határon kívül
                  létezni engedi, még ötven évig tart.</p>
               <p>S ötven év alatt - ki tudja, mi lesz a világból?!</p>
               
            </div>
            <div type="chapter">
               <head>UTÓHANGOK AZ „ARANY EMBER”-HEZ</head>
               <p>Be kell vallanom, hogy nekem magamnak ez a legkedvesebb regényem. Az
                  olvasóközönségnél is ez van legjobban elterjedve: ezt fordították le a legtöbb
                  nyelvre: angolul két kiadásban is megjelent: a londoni fordításban mint „Timars
                  two worlds” (Timár két világa), a New York-iban mint „Modern Midas”. (Az a Midás,
                  akinek a kezében minden arannyá válik.) Németországban pör is folyt miatta két
                  kiadó cég között a tulajdonjog miatt. Színdarabot is írtam belőle, s ez az
                  egyetlen színművem, mely húsz éven át fenntartotta magát, s német színpadokon is
                  sikert aratott. De egyéb is van, amiért szeretem ezt a művemet. Ennek az alakjai
                  mind olyan jó ismerőseim nekem: ki korábbrul, ki későbbrül.</p>
               <p>Rokonságomnál fogva nagy összeköttetéssel bírtam.</p>
               <p>A Jókay családnak a birtokviszonyait a múlt századnak az elején külön törvénycikk
                  rendezte, deputációt küldve ki annak a Maholányi bárókkal folytatott perében az
                  eldöntésre. Egyszer megkérdeztem a Károly bátyámtól, aki maga egy élő krónika,
                  hogyan történhetett az, hogy amíg a dédapáink olyan nagy urak voltak, mink már, az
                  apánkon elkezdve, olyan kis urakká lettünk, akik munkájuk után élnek?</p>
               <p>A bátyám aztán megmagyarázta.</p>
               <p>- Megvan az a nagy birtok most is. Vedd a kezedbe a krétát, és számíts utána. A
                  szépapánknak volt egy fia és öt leánya. Az öt leánynak a virtualitását
                  felvásárolta a híres pécsi püspök, aki szintén családunkhoz tartozott, s az
                  iskolákra, jótékony alapítványokra fordította. Nagyapánk már csak egy hatodrészt
                  örökölt. Annak megint volt két fia és két leánya. És így édesapánkra már csak egy
                  huszonnegyedrésze jutott az ősi birtoknak. Mi pedig hárman vagyunk testvérek:
                  mindegyikünkre jutott az ősbirtokbul egy hetvenkettedrész. Azt megkaptad: most is
                  megvan nálad.</p>
               <p>Az anyai ágról való dédapám már nem volt olyan gazdag; de annál híresebb: ő volt
                  II. Rákóczi Ferenc fejedelemnek titoknoka, Pulay, ki a külhatalmasságokkal
                  fenntartá az összeköttetést a fejedelem részéről.</p>
               <p>De nagyanyai ágról ismét egy nagy vagyonú családból volt közös eredetünk: a Szűcsök-éből.</p>
               <p>Szűcs Lajosné még a hetvenes években mindenkitől ismert alakja volt a budapesti
                  társaságnak. Nagy háza volt a Múzeum körúton, villája Balaton-Füreden: az idény
                  alatt minden este ott lehetett látni a Nemzeti Színházban, szögletpáholyában.
                  Jótékonyságáról beszélt minden közintézet. Szép öregasszony volt.</p>
               <p>Én is kaptam tőle valamit: ennek a regénynek az alapeszméjét.</p>
               <p>Egy délután összehozott vele a véletlen. Együtt utaztunk át a Kisfaludy gőzösön
                  Balaton-Füredről Siófokig.</p>
               <p>A feleútban kegyetlen nagy vihar fogta elő a hajót: a veszedelmes Bakony szele
                  egyszerre háborgó tengert alakított a kedves tóbul: az utazók férfia, nője mind
                  tengeribetegséget kapott, s menekült a kabinokba. Csak mi ketten: nagynéném és én
                  maradtunk a födélzeten, föl sem véve az egész hajótáncoltató zivatart.</p>
               <p>- Csak fenntartja mibennünk az erejét az ősi Szűcs vér -
                  mondá a nagynéném; ki maga is Szűcs családból született: nagyanyámnak nővére
                  volt: férje után lett gazdag.</p>
               <p>S aztán odaültetett maga mellé, s azalatt, amíg a hullám dobálta a hajót, hogy
                  annak az egyik lapátkereke folyvást a levegőben kalimpált, elregélte nekem azt a
                  történetet, ami az „Arany ember” regényemnek a végét képezi, a fiatal özvegy,
                  annak a vőlegénye: a katonatiszt, társal­kodónője, a tiszt korábbi kedvese és
                  annak az anyja között, kiket ő mind személyesen ismert. Ez volt az alapeszme, a
                  végkatasztrófa, amihez aztán nekem a megelőző történetet, mely e végzethez
                  elvezet, hozzá kellett építenem, s a szereplő alakokat, helyzeteket mind
                  össze­válogatnom: hihetővé tennem. De azok az alakok és helyzetek mind megvoltak
                  valósággal.</p>
               <p>A „Senki szigetének” a létezéséről pedig Frivaldszky Imre nagynevű
                  természettudósunk által értesültem, s az a hatvanas években még a maga kivételes
                  állapotában megvolt, mint egy se Magyar-, se Törökországhoz nem tartozó új
                  alkotású terület.</p>
               <p>Ennyit jónak láttam elmondani.</p>
               <p>Dr. Jókai Mór</p>
            </div>
         </div>
      </body>
  </text>
</TEI>
