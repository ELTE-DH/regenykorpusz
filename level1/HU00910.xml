<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU00910" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>A fekete város</title>
            <author>
               <persName>
                  <surname>Mikszáth</surname>
                  <forename>Kálmán</forename>
               </persName>
               <date from="1847" to="1910">1769-1795</date>
               <idno type="VIAF">46774986</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">130581</measure>
            <measure unit="pages">280</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>
                  A fekete város
               </title>
               <date>1999-01-07</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/00900/00910/"/>
               <respStmt>
                  <resp>Original Electronic Edition</resp>
                  <name>Drótos László</name>
                  <name>Szabolcsi József</name>
                  <name>Mészáros Attila</name>
               </respStmt>
            </bibl>
            <bibl type="printSource">
               <title>A fekete város</title>
               <author>Mikszáth Kálmán</author>
               <pubPlace>Budapest</pubPlace>
               <publisher>Arcanum</publisher>
               <date>1998</date>
               <ref target="https://mek.oszk.hu/00900/00910/"/>
               <idno>ISBN 963 85923 5 4</idno>
            </bibl>
            <bibl type="firstEdition">
               <title>A fekete város</title>
               <author>Mikszáth Kálmán</author>
               <date>1911</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="long"/>
           <ns1:canonicity key="high"/>
           <ns1:timeSlot key="T4"/>
        </ns1:eltec>
     </xenoData>
     <revisionDesc>
        <change when="2024-04-14"/>
     </revisionDesc>
  </teiHeader>
  <text>
      <body>
         <div type="chapter">
            <head>ELSŐ FEJEZET</head>
               <head>NÉMELY ELŐZMÉNYEK ÉS RÉSZLETEK, MELYEKET OKVETLENÜL SZÜKSÉGES TUDNI</head>
               <p>Szepes vármegyének emlékezetes alispánja volt Görgey Pál a Thököly-féle időkben.
                  Rossz, bizonytalan világ volt. Hétfőn még a labanc volt az úr, szerdán már a kuruc
                  parancsolt. Tojások közt kellett táncolni, de a hibás lépésekre emberi fejek
                  törtek össze. Igaz azonban, hogy akkor az emberi fejek olcsóbbak voltak, mint a
                  tojások.</p>
               <p>Mindegy, azért a hatalom mégis hatalom, s úgy van vele az ember, mint a
                  morfinista, mindig nagyobb adagot akar a morfinból. Hiszen végre is csak fölfelé
                  volt kényelmetlen, lefelé mindig kényelmes a hatalom.</p>
               <p>Görgey Pál elég jómódú úr, családja illő tekintélyben áll a Szepességen, de már
                  mégsem az, ami volt a néhai Árpádok alatt, isten adjon neki örök nyugodalmat, ha
                  már az országuknak örök nyugtalanságot mért.</p>
               <p>Hja, megy az idő, megy, megy és a Görgeyek egy kicsit lejjebb csúsztak… Első ősük
                  Arnold és a fiai még a szász grófok tisztjét viselték és a legnagyobb oligarchák
                  voltak a lengyel széleken. Ez az Arnold csalogatta be a szászokat a néptelen
                  Szepességre, de nem úgy, mint az erdélyi szászokat a hammelni patkánybűvölő. Ezek
                  a szászok okosak voltak és nem imponált volna nekik a sípszó, - ígéretek és
                  kiváltságok kellettek nekik, - meg is kapták. Sőt magának Arnoldnak is adott a
                  király, IV. Béla őfelsége egy kis földet, a Dunajec és a selyemvizű Poprád közti
                  területet, mert az Árpádok gavallér királyok voltak, nem katasztrális holdakban
                  mérték a földet, hanem egyik folyamtól a másikig. Arnold fiai hasonlóan vitéz
                  emberek voltak, kivált Jordán gróf. IV. László ezeket is megemberelte egy faluval,
                  Görgővel. Innen írták a nevüket.</p>
               <p>Óriás területek urai lévén, ők játszották az első hegedűt Szepesben. Egész sor
                  comes került belőlük, majd a megye főispáni székét ülték sok nemzedéken át. Isten
                  tudja azonban, miképpen forgott akkor a föld (talán kardhegyen forgott), elég az
                  hozzá, hovatovább egyre szegényebbek lettek, új dinasztia családok fölibük
                  kerekedének. Jött a hatalmas Csák, a Zápolyák, a Thurzók, ezidőszerint a Csákyak,
                  akik elhomályosították őket s egyre lejjebb-lejjebb nyomták nimbusz és tekintély
                  dolgában. A Dunajec meg a Poprád most is ott folydogált, ahol azelőtt, de közte a
                  földek már nem voltak az övéik, ami maradt itt-amott, az már csekélység, a
                  családfa is mintha elaggott volna, már nem termelt vezéreket és államférfiakat,
                  legfeljebb egyszerű viceispánokat és főszolgabírákat, noha megjósolta a késmárki
                  százhét éves cigányasszony Görgey Mihály uramnak, hogy a családfa csak olyan ép,
                  mint volt, hanem most a telet éli és pihen, ez a tél pedig kétszáz évig tart,
                  kétszáz év után megint olyan lombot ereszt, amelyik fölibe nő hetedhét országon
                  minden családfának.</p>
               <p>A mi hősünk, Görgey Pál, már csak az úgynevezett jobb módú nemesek közé tartozott,
                  atyafiságban a Berzeviczyekkel, Jekelfalussyakkal, Máriássyakkal és Darvasokkal -
                  Katalin nővére egy Darvasnál volt férjnél, Gömör megyében, Osgyánban. Azért
                  említem főképp a nexust és nem a két-háromezer holdját,
                  mely a görgői bástyás váracsszerű kúriához tartozott, mert a nexus volt a mértéke
                  annak, ki milyen úr és csak másodsorban a birtok. Nagy nexussal éppen olyan könnyű
                  volt akkoriban nagy birtokhoz jutni, mint ebben az időben (amikor én ezeket írom)
                  nagy birtokkal nagy nexushoz. Az elevenebb vérű nagy uraknak, az olyan Balassa-,
                  Csáky-féléknek, hol van valamijük, hol nincs, egyszer hopp, máskor kopp, néha
                  öt-hat várat is összekaparítanak, néha meg már egyebük sincs, mint a testi
                  ruhájuk, amelyben bujdosnak sötét erdőkben, csőszkunyhókban, nádasokban keresve
                  menedéket, de ez úgyszólván mindegy, egy kis játék, föl se veszik. Király elveszi,
                  meg visszaadja - mert hat a nexus; ha az egyik családtag rossz fát tesz a tűzre, a
                  másik vagy a harmadik azalatt bizonyosan ott dörgölődik a király palástjához és
                  apránkint rendbe jön minden.</p>
               <p>Nem is az a különös tehát, hogy a Görgey-birtokok összezsugorodtak, inkább ne
                  volna semmijök, de az a baj, hogy a nagy dinaszta-családok sorából kiestek. Miért
                  történt s miképp, nem érdemes vele bíbelődni. Egy jelszó volt akkor a
                  boldogulásra: »jól verekedni és jól házasodni«. Nos, alkalmasint rosszul
                  házasodtak, mert hogy jól verekedtek, azt az annálék bizonyítják. Aztán egyebekben
                  is pechjük volt; rosszul választották a királyukat Szapolyai János és Ferdinánd
                  idejében, majd az istenüket - a Luther tanainak hódolva meg.</p>
               <p>Valamennyi Görgey közt mégis Pál örökölt legtöbbet őseitől; a birtokaikból ugyan
                  keveset, de a kevélységük egészen rámaradt. Nagy brontesz alak volt, szúrós,
                  szürke szemeiből hidegség áradt ki, mintha két jéggolyó mozogna a bozontos szemöld
                  alatt. Rút gurgulya arca volt, de ha egy megyegyűlésen szónokolt, kisugárzott
                  belőle a lángész és szépnek látszott. Orra alul tömött bajusz lógott le, de már a
                  szakállra nem telt, az már csak ritka, rőt szálakból állott, homloka erősen
                  kidudorodott, s a ráncok rajta makacsságra, kegyetlenségre engedtek következtetni.
                  Ajkait többnyire összeszorítva tartotta, mosoly ezek körül nem játszott, csak a
                  haragtól remegtek igen gyakran. Mintha egy olyan tájék volna ez az arc, melyen
                  sohasem süt a nap, mely sugártalan, sötét és hideg - csak néha világítják meg a
                  villámok.</p>
               <p>Olyan nagy feje volt, hogy külön kellett rá kalapot csináltatni Kammleitner János
                  uramnál, a híres lőcsei kalaposnál; hanem volt is ész ebben a nagy fejben. Úgy
                  forgatta a nemes vármegyét, ahogy őneki tetszett. Noha csak negyvenkét éves volt,
                  már harmadszor választották meg alispánnak, mindig egyhangúlag. Erre az
                  egyhangúságra nagy súlyt fektetett, mert minden választás után kivágta a rezet
                  azzal a vakmerő mondattal:</p>
               <p>- Nemes atyámfiai! Ha csak egy van is kegyelmetek közül, aki engem nem akar
                  alispánnak, jelentkezzék, és én nem fogadom el a tisztséget, itt állok, nem
                  tehetek másképp, isten engem úgy segéljen!</p>
               <p>Persze rendesen síri csend következett. A nemes atyafiak dehogy szóltak volna,
                  pedig titkon mindenki szeretné, ha a szomszédja nekiugrik. De hát ezt
                  halálugrásnak gondolták. Maga Görgey Pál népszerűségnek vette alkalmasint egész
                  komolyan és az egyesek is annak vették, akképpen okoskodván belül a lelkükben:
                  »Nekem ugyan nem kell, de a többiek szeretik, majd bolond vagyok, hogy
                  agyonverjenek.«</p>
               <p>Népszerűség! Különös kis holmi. Az egyetlen dolog, amiből a látszat annyit ér,
                  mint a valóság. Sőt talán többet, mert ha az embert népszerűnek gondolják, sokra
                  viheti a közpályákon, ha alapjában gyűlölik is. Ellenben semmire se viszi, ha
                  szeretik bár, de nem látszik, hogy szeretik. A valóságok bizonyára erős
                  gránitkövek, de a legnagyobb karrierek mégis a látszatokon épültek fel.</p>
               <p>Görgey Pál uramat, szó, ami szó, a kutya se szerette, de annyira rajta volt
                  száradva egyéniségén a »szeretve tisztelt« cím, hogy senki se merte lefeszegetni
                  róla. Kegyetlen, hiú, szeszélyes, gyanakodó és gőgös, valamint lusta embernek
                  tartották. Azonban e rossz tulajdonságok egy része is alapjában csak látszat.
                  Kegyetlensége s úgynevezett zsarnoksága mindössze hirtelen felfortyanó
                  természetére vezethető vissza. Ilyenkor szinte rabiátus, de ha kihűl, rendesen
                  magába száll és megbánja, amit tett, némelykor jóvá is teszi.</p>
               <p>Egyszer, beszélik róla, megbetegedett a megyegyűlések alatt Lőcsén, hideglelést
                  kapott, etette vele a chinát a felcsere, tudós Plasznyik András úr, derűre-borúra,
                  de csak rázta a hideg eszeveszetten, nem használt ellene semmi szer; napokig ott
                  feküdvén a megyeházi szállásán, elküldte a huszárját Görgőre, hogy a gazdasszonya,
                  Marjákné küldje el a flanell alsó ujjasát. El is hozta a huszár, de amint
                  felhúzná, akkor veszi észre, hogy felül a gomb nincsen felvarrva, mire éktelen
                  dühbe jött, kiugrott az ágyából, magára rángatta a ruháit, kirohant és a huszár
                  künn kapálózó lovára ülve, elvágtatott.</p>
               <p>- Hova-hova? - kiáltozák a megyei urak meglepődve.</p>
               <p>- Az isten szerelméért, mit csinál spektabilis? - lelkendezett rémülten a szembe
                  jövő felcser.</p>
               <p>- Kénytelen vagyok hazamenni egy percre - felelte rekedten, vad szikrázó szemekkel
                  -, hogy a gazdasszonyomat megpofozzam.</p>
               <p>Egy félóráig nyargalt Görgő felé a régi cikcakkos országúton, azalatt kipárolgott
                  a bosszúsága s közvetlenül Görgőnél szép csendesen visszafordult és a hideglelését
                  is elvesztette a nagy felindulástól.</p>
               <p>Annyira ismerte magát e tekintetben, hogy a kaloda, deres, kurtavas és egyéb
                  közigazgatási eszközöket egy kamarában tartotta bezárva, s a kulcsot minden
                  használat után föl kellett vinni egy-egy ostoros gyereknek az udvaron levő
                  jegenyék valamelyik magas ágára s egy madzaggal odakötni; mikor aztán kellett, az
                  alispán úr kihozta a puskáját s addig lövöldözött rá, míg a kulcs lepottyant. Ez
                  némi szórakozást okozott neki, s minthogy néha egy óráig is eltartott, míg
                  eltalálta, mert mérgében reszketett a keze, rendesen csak akkor találta el, mikor
                  nyugodtabb lett s ennélfogva nyugodtabban, hidegebben nézte a büntetni szándékolt
                  delikvens esetét is, magát a hóbortos ítéletektől a legtöbb esetben
                  megkímélvén.</p>
               <p>Az igazságra törekedett kétségkívül, ennélfogva nem volt rossz ember. Nem, nem,
                  Görgey pusztán megsavanyodott kedély volt, kit a csapások idegessé tettek. Hiába
                  volt a vármegye esze, ha három dolgot nem tudott. Nem tudott felejteni, nem tudott
                  enni és nem tudott aludni. Pedig mit nem adott volna egy jó, egy igazi alvásért! A
                  kakasok egész nemzetségét kiirtatta a kastély környékén, a szomszédos parasztokét
                  is, a hajnalban tülkölő tehénpásztorra huszonöt botot vágatott. Kivált a délutáni
                  szundikálását nem volt tanácsos megzavarni. Sok ember megjárta ezzel. Mert a
                  délutáni álom az édes. Az éjjelit az isten adja, de a délutánit a megyétől lopja
                  az ember - ha megyei tisztviselő. Azért ér ez többet.</p>
               <p>Lábujjhegyen kellett járnia minden élőlénynek az ablakai alatt, a szomszédos
                  malomnak, mikor felkelt az ebédtől, amit egy tarack elsütése a bástyán jelzett, be
                  kellett szüntetnie az őrlést, mert a zúgás zavarta volna. Mindenki vigyázott, hogy
                  zaj ne legyen; kútnak nem szabad csikorogni, lánc ne csörögjön, mozsárban ne
                  törjenek semmit, mert az uraság szundikál. Dalolás, hangos beszélgetés tilos. Még
                  az öreg Apró Mihály, a kertész is egy rakáson tartotta a kis eszét ilyenkor, ha
                  valamely halaszthatatlan okból el kellett mennie az ablakok alatt, levetette a
                  patkós bagaria csizmáját, télen botost húzott, nyáron pedig mezítláb hatolt át a
                  veszedelmes területen.</p>
               <p>Történt egy ízben, hogy az unokája jött látogatóba hozzájuk a vakációban. Örültek
                  a nagyszülők a kedves fiúnak, aki már úri sorba jön, mert az apja, egy késmárki
                  mézeskalácsos, papnak taníttatja, vézna testalkata miatt. Szegény jó öregek
                  tejbe-vajba fürösztenék, sürögnek-forognak körülötte, még a helyet is megfújják,
                  ahova ültetik, s íme, talán csak egy-két percig hagyják magára, mégis mi történik.
                  (Oh, istenem, istenem, ezek a gyerekek mindig kitalálják, mit nem szabad
                  csinálni.) Meglát a nebuló valahol a szekrény tetején egy harmonikát, fogja,
                  kimegy vele az árnyas udvarra, leül a hársfa alá, éppen az alispán hálószobájának
                  az ablakainál és elkezdi vígan játszani a mélabús régi dalt:</p>
               <p>Buda, Buda hinné-e valaki?</p>
               <p>Érted be sok magyar vér omla ki?</p>
               <p>Nem tartott ez tovább egy percnél, csak éppen addig, míg az udvaron levők
                  odaszaladtak őt figyelmeztetni. Apróné asszonyom (pedig már csoszogó asszonyka
                  volt) szinte röpült, hogy csak ropogtak, suhogtak a tiszta, kikeményített szoknyái
                  s kitépte kezéből a harmonikát.</p>
               <p>- Csitt, te szerencsétlen! Jössz el innen mindjárt!</p>
               <p>Magával rángatta, óvó szeretettel eltakarva őt a kötényével, vezette tüskön,
                  bozóton, mert már hallatszott, hogy nyílik az ablak (Jaj, uram teremtőm!), s egy
                  éles, parancsoló hang megmordul:</p>
               <p>- No, mi az?</p>
               <p>Semmi válasz nem jött, csak a cserjék, bokrok zizegését hallotta egyre
                  messzebbről.</p>
               <p>Képéből kikelve, vérben forgó szemekkel rohant ki az udvarra, melyet Apró uram
                  hosszú kertészkedése alatt olyan széppé varázsolt, mint egy tündérkert. A
                  faóriások közé pompás bokrokat növesztett s gyönyörű virágokból szemlélhetővé
                  tette az idén Szepes megye címerét, mely a Thurzók, Berzeviczyek és Draveczkyek
                  címeréből van összeállítva, az egyszarvú pedig a Korotnoky-családéból.
                  Vasárnaponkint messze földről eljárnak a parasztok megbámulni a csodát, mert nem
                  az Apró művészetének tulajdonítják, hanem az anyaföldnek, mely magától löki ki
                  virágszínekben Szepes vármegye címerét annak a jeléül, hogy szepesi emberre jut
                  most a királyság sora.</p>
               <p>(Bizony közel jártunk hozzá, de most már vége van - Thököly uram távol keleten
                  bujdosik valahol a feleségével.)</p>
               <p>Éppen a szép címer plántáit öntözgették kupákból a cselédek, mikor Görgey Pál
                  megjelent a tornácon.</p>
               <p>- Hozzátok ide azt a harmonikást - üvölté. - Élve vagy halva kerítsétek elő, de
                  mindjárt.</p>
               <p>Fogait csikorgatta dühében. Csúnya, sárga fogai voltak, mivel ő is a »haladók«-hoz
                  tartozott. (Haladóknak nevezték akkoriban azokat, kik a törököktől eltanulták és
                  átvették a dohányzás férfias gyönyöreit.)</p>
               <p>A cselédek dermedten nézegettek egymásra, az öreg Apró elsápadt, mint a fal,
                  Marjákné pedig teljes erővel kezdte tisztogatni valami fehér porral az ostyasütő
                  vasat.</p>
               <p>- Ki volt? - kérdé zordonan.</p>
               <p>Senki sem felelt, pedig mindenki tudta, de a cselédség szerette Apróékat s az ő
                  kedvükért hallgatott.</p>
               <p>- Marjákné, magának látni kellett.</p>
               <p>- Nem láttam - felelte Marjákné vakmerően -, így görbüljek meg. (Volt annyi esze,
                  hogy az ujjait eközben egyenesen tartotta.)</p>
               <p>- No, szépen bántok velem - dühöngött Görgey. - Egyitek se tudja?</p>
               <p>Megint semmi felelet.</p>
               <p>- Te se tudod, Preszton?</p>
               <p>Ez volt a leibhuszár neve.</p>
               <p>- Nem tudom, tekintetes alispán úr.</p>
               <p>- És te se, Mátyás? (A parádéskocsist hívták így.)</p>
               <p>- Én se - hörögte csukló hangon.</p>
               <p>- Hát jól van, nagyon jól van, fiacskáim, nagyon derék gyerekek vagytok - és
                  vérfagyasztó nevetésre vicsorította ki a fogait (ilyenkor volt a legkíméletlenebb,
                  mikor a nyájasat adta) -, de ha egy fél óra alatt ide nem teremtitek a
                  harmonikást, mindnyájatokat megcsapatlak. Dixi.</p>
               <p>Ezzel bement szörnyű morgással a kastélyba, hallani lehetett, amint csapkodta az
                  ajtókat és rugdalta a kutyákat, melyek szanaszét jártak és feküdtek a szobákban.
                  Siralmas vonításuk hátborzongatóan hangzott kívülre.</p>
               <p>Bezzeg lőn nagy elszontyolodás az udvaron, a szolgák súgtak-búgtak, tanácskoztak,
                  mitevők legyenek, kiszolgáltassák-e a diákot vagy ne, az öreganyóka, Apróné, a
                  kezeit tördelte, hogy túl nem éli ezt a napot, készebb inkább menten a kútba
                  ugrani, mintsem hogy az ő unokáját megfenyítés érje. (Istenem, istenem, mit szólna
                  hozzá a szegény lányom?)</p>
               <p>Hallván az anyókát jajveszékelni, Apró bátya is elvesztette a fejét, tutyimutyi
                  ember lévén különben is, beszaladt a szobájába megkeresni, nem a fejét, de az
                  olvasóját, s mint jó katolikus keresztény, azt kezdte morzsolgatni, hátha használ,
                  csak Marjákné asszonyom rakta fel csípőjére a kezeit.</p>
               <p>- No, hát én azt a szegény vézna gyereket bántalmazni semmiféle pogánynak kedvéért
                  nem engedem! Ne félj, kis fiam, oltalmamba veszlek. (Megsimogatta a diák fejét,
                  aki reszketve állott mellette.) Eredj be a konyhába, én majd rád zárom. Oda be nem
                  jut a Herkó páter sem, míg én odaleszek és eligazítom a dolgot. Te csak eredj be
                  és ülj ott veszteg, míg a zivatar elmúlik. Találsz ott a rurában egy kis
                  túróslepényt, meg egy libacombot. No mármost megyek és magammal viszem a kulcsot.
                  Legyen épséges lelki nyugalommal, Apróné asszonyom!</p>
               <p>Marjákné pedig nyakába vette a kertet s onnan a kis ajtón egyenest a pástnak
                  tartott, hol a falubeli cigányok vályogot vetettek. A legöregebb rajkó Peti volt,
                  már legénysorba nőtt nagy akasztófa. Őrá vetett most szemet Marjákné s rábiztatta
                  szép szóval, hogy vállalja a harmonikálás vétségét az alispán előtt. Nagy huzavona
                  után végre egy négyhetes malac és két fehér cipó ellenében kötélnek állott s
                  hagyta magát vitetni az urasági portára.</p>
               <p>Az udvaron őgyelgő cselédek, valamint Apróék legott megértették a Marjákné
                  miskulanciáját (de iszen hosszú ennek az esze is, nemcsak a haja), nagy
                  barátsággal fogadták a megmentő Petit s mindenféle biztatások és lelki erősítések
                  mellett segítették őt betuszkolni az uraság elé, csak a kétszínű Preszton
                  ijesztgette, a fülébe súgván: »Nem szeretnék more a bőrödben lenni«.</p>
               <p>Úgy látszik, ő maga se érezte benne most magát elég jól, s némi jelek mutatkoztak,
                  hogy szeretne megszökni, de Marjákné görcsösen fogta gallérját s föltépvén a
                  dolgozószoba ajtaját, egy nagy lendítéssel úgyszólván behagyította.</p>
               <p>- Itt a delikvens, tekintetes uram - kiálta lelkendezve.</p>
               <p>Az alispán, aki csendesen csibukozott, hanyattfekve egy medvebőrös kereveten,
                  lustán, fáradtan odapillantott.</p>
               <p>- Ah! - mondta közömbösen, unottan, egyet ásítva. - Szépen harmonikáztál,
                  Petyusko! Adjon neki Marjákné egy rénusi forintot és négy sing posztót.</p>
               <p>Sokat lehetne ilyeneket felhozni annak a bizonyítására, hogy Görgey Pállal nehéz
                  tisztába jönni. Maga volt a kiszámíthatlanság. De akármit tett, neki nem vették
                  rossz néven. Valami különös szerencse incselkedett az ő útjában és olyan bolondos
                  tükröket rakott a rosszaságai elé, hogy azok szinte csinosan festettek. Más embert
                  régen agyonvertek volna, őt védelmezték. Ugyan hagyjátok szegényt. Érteni kell azt
                  az embert. Azt az ő nagy lelkét. Még mindig el van keseredve a felesége miatt.
                  Gyásza van, ilyenkor nem szabad egy embert megítélni. Ingerlékeny, keserű,
                  kegyetlen - hiszen éppen ez mutatja, hogy milyen jó szíve van.</p>
               <p>Azonban olyasfélét is suttogtak némelyek (audiatur et altera pars), hogy a nagy
                  gyászt már elfújta szívéből az idő, a rossz tulajdonságait meghagyta, és hogy nem
                  olyan rideg aszkéta ő, amilyennek magát a világban mutatja, hogy mikor az est
                  palástja ráborul a görgői kastélyra, gyakran látni libbenő árnyakat a falakon s
                  hallani szoknyasuhogást az elhagyott folyosókon…</p>
               <p>Akik jobban ismerték Görgey Pált, azok nem hitték, nem olyan ember az, de akik a
                  görgői parasztmenyecskéket ismerték jobban, mint Görgey Pált, azok nem
                  tamáskodtak, mert hát a görgői menyecskék messze földön híresek voltak
                  szépségükről meg a kacérságukról, s bizony a férfiak javarészben otthagyták a
                  fogukat a »késmárki király« csatáiban.</p>
               <p>A puritán erkölcsű Görgey-család szűkebb köreiben méltó bosszúságot keltettek az
                  ilyen szárnyra eresztett pletykák a vademberről, csak a jó
                  humorú Görgey János, Pál jóval idősebb testvérbátyja, ütötte el tréfával:</p>
               <p>- Nem hiszem ugyan, de ha teszi, se bűn. Tíz esztendeje már, hogy a szegény
                  Karolina meghalt. Hiszen nincs fából s ha abból volna, se fejfa egyetlen sír
                  fölött. Különben még az is kidől tíz év alatt. És a végén, kinek mi köze hozzá? Az
                  ember úgy szaporítja a jobbágyait, ahogy lehet.</p>
               <p>Ezért a szóért aztán jól hátba vágta János urat a felesége, Jánoki Mária, de a
                  sógor dolga ezzel lekerült a fekete tábláról, nála éppúgy, mint a többi
                  atyafiságnál, mert János úr volt a család orákuluma, ha nem is oly nagy talentum,
                  mint Pál öccse, de jó hazafi, nagy kuruc és olyan tiszta jellem, mint a frissen
                  esett hó.</p>
               <p>Hát igen, Görgey Pál tíz év óta volt özvegy s azóta lett »vadember«. Így nevezték
                  a családban. Az öreg János pláne azt szokta neki mondani: »A Görgey-címerből
                  ugrottál ki, öcskös.«</p>
               <p>Azelőtt vidám kedélyű, nyugodt, szeretetreméltó ember volt, ez a haláleset
                  roncsolta össze az idegeit. Azt mondják, mélyen alul sok jóság és érzés van most
                  is a szívében, de a felesége elvesztése óta oly rétege takarja el a keserűségnek,
                  melyen csak ritkán bírja magát átütni. Ideges, szeszélyes, zsarnok, szóval
                  vadember akkor lett, ezért szólták meg, most pedig azért kezdik megszólni, hogy
                  miért nem vadember még tovább is. Hát nem bolond a világ?</p>
               <p>Ami az elhalt úrnőt illeti, azt csakugyan érdemes siratni. »Igazgyöngyöt ásunk be
                  a földbe« - e szavakkal kezdte halotti beszédét tiszteletes Podolinczi Sámuel úr,
                  aki maga is sírva fakadt a temetésen -, pedig oka lett volna akár káromkodni
                  is.</p>
               <p>Már lánynak is szép volt messze földön Jekelfalussy Karolina, hát még azután
                  menyecskének! A Porubszky krónikájában olvassuk, hogy már tizenhét éves korában
                  kilencvenhat kérője volt, s kevélykedő apja, Jekelfalussy György, semmi szín alatt
                  se akarta odaadni Máriássy Kristófnak (noha úgy őneki, mint a kisasszonynak
                  kedvére való deli és módos gavallér volt), míg nem lesz ki kerekszámba a száz
                  kérő. Nosza fogta magát Máriássy Kristóf, fellovallta ravaszul néhány jó barátját,
                  kérjék meg színből, hadd teljék kedve az öregnek. Így ment oda a nagyfejű Görgey
                  Pál, a jó tréfa kedvéért, s uccu, mi lett belőle, halálosan beleszerettek
                  egymásba, se szó, se beszéd többé Máriássyról (mind ilyen a fehérnép), megtörtént
                  a menyegző s punktum. Maga Thököly Imre nyitotta meg a táncot a szép
                  menyasszonnyal s úgy belemámorosodott, hogy egyszer-kétszer meg is ölelte, amiért
                  láthatólag megneheztelt a vőlegény.</p>
               <p>- Ej no, mi az? Mit morogsz, Görgey? - mondá a fejedelem mosolyogva az ünnepi
                  lakomán. - Jobban az enyim ő, mint a tied. Ha én vagyok a felvidék királya (akkoriban kapta a szultántól ezt a címet), kié akkor a
                     felvidék királynéja?
               </p>
               <p>Tréfa mezbe volt bújtatva a szó, de lehetett annak komoly magja is. Még a
                  mézeshetek alatt ott toppant Görgőn egyszer-kétszer. Inkognitó jött, egyetlen
                  lovász kíséretében, mint valami közönséges lovag. Görgeyt bántotta és mikor
                  egyszer egy deputációban Késmárkon járt, és Thököly nyájasan üzente a feleségének,
                  hogy e napokban ellátogat Görgőre, egy kis jó vacsorára, Görgey elpirult s
                  mogorván felelte:</p>
               <p>- Nem leszünk otthon e napokban.</p>
               <p>Thököly összeráncolta a homlokát. Berzeviczky Miklós tapintatlan jóakarattal
                  megrántotta a Görgey dókáját s félhangosan kérlelte:</p>
               <p>- Vigyázzon a fejére, öcsémuram, per amorem dei.</p>
               <p>Amire kevély, elutasító mozdulatot tett a fiatal férj:</p>
               <p>- A fejem őfelségéé, arra vigyázzon őfelsége, de a feleségem az enyém, arra majd
                  én vigyázok.</p>
               <p>Tetszett a válasz Thökölynek, elnevette magát:</p>
               <p>- Ha már nem akarsz házigazdám lenni, légy legalább vendégem.</p>
               <p>S ottmarasztotta ebédre, ami nem kis tisztesség volt a deputátus urak szemében.
                  Nem is volt aztán Thököly Görgőn soha többet. Azért-e, mert megneheztelt? Isten
                  tudja. Talán csak azért, mert már nem ért rá.</p>
               <p>A napsugár, mely most sütött pályáján a legfényesebben, csakhamar lehanyatlott.
                  Mert rossz napsugár volt. Nem az égről sütött rá, hanem a szultán szemeiből. S a
                  szultán sokszor behunyta a szemeit, mikor nem kellett volna, vagy pedig a harag
                  árnyéka jelent meg azokban. Szóval a dicsőséges harcoknak vége szakadt. Thököly csendes ember lett, aki valahol Törökországban
                  mereng az emlékein. Itthon minden a régi rossz kerékvágásba fordult. Egypár
                  unalmas, szomorú esztendő következett. Csak a görgői kúrián uralkodott boldogság
                  és megelégedés. Karolinból bájos, megennivaló menyecske lett. Görgey Pálnak nem
                  lehetett semmi egyéb kívánnivalója egy tökéletes paradicsomhoz. Még a féltékenység
                  is, mely eleinte nagyon izgatta, eltűnt a szívéből. Ki rabolhatná el az ő
                  Karolináját? Ki merné, mikor még Thököly se merte?</p>
               <p>Pedig már akkor útban volt érte, hogy elvigye, egy nagyobb úr Thökölynél: a halál.
                  A szép Görgey Pálné 1689-ben egy leány gyermeknek adva életet, örökre behunyta a
                  szemeit, miután gyenge, elhaló hangon magához kérte újszülött kisdedét és
                  meghagyta, hogy Rozáliának kereszteljék.</p>
               <p>Görgey Pál kétségbeesése felülmúlt minden képzelhetőt. Ordított, ruháit tépte,
                  ütni, harapni akart, mint egy fenevad. A temetésen való viselkedéséről esztendőkig
                  beszéltek. Mikor a pap, tiszteletes Podolinczi Sámuel úr megjelent a
                  végtisztességtételhez, rettentő dühbe lobbant.</p>
               <p>- Ki az az ember? - riadt fel. - Mit akar itt? Nem engedem elvinni Karolinát. Nem,
                  nem. Takarodjék innen!</p>
               <p>- Ugyan az istenért, sógor, legyen eszed - csitította Darvas. - Nem szégyenled
                  magad így bánni az isten szolgájával?</p>
               <p>- Micsoda? Az isten szolgája. Éppen van egy kis számadásom a gazdáddal. Ne
                  eresszétek el - ordítá lázas paroxismusban. - Hiszen csak éppen az kell, hogy itt
                  kapjam a szolgáját, ha már őmagát kézbe nem keríthetem, aki elvette az én drága
                  lelkemet. Úgy, hát a te szolgád ez, te kegyetlen isten (s kezeit fenyegetőn emelte
                  fel az égre)? No, jól van. Hollá hajdúk, Preszton, Szlimicska, verjetek rá nyomban
                  huszonnégyet (akkor még csak főszolgabíró volt Görgey Pál).</p>
               <p>A gyászoló gyülekezet megrendült, hajszálaik égnek meredtek a szörnyű
                  kifakadásokra, a lelkész szelíden emelte égre szemeit: »Bocsásd meg neki, uram,
                  mert a fájdalma kiáltoz«, az atyafiak restellték, de nem bírták észretéríteni;
                  végre is, hogy megtartható legyen a gyászszertartás, erőszakkal lefogták a szegény
                  Pál urat, három erős ember: Görgey János, Jekelfalussy Kristóf és Horánszky Dávid
                  alig bírtak vele, bezárták a pincébe és úgy temették el a százszorszép asszonyt,
                  hogy az ura jelen se volt.</p>
         </div>
         <div type="chapter">
            <head>MÁSODIK FEJEZET</head>
               <head>A GYANÚ</head>
               <p>A gondviselés körültekintő ereje bizonyára felismerhető a legapróbb dolgokban,
                  most is úgy intézkedett, hogy Görgey Jánosné Jánoki Máriának ugyanakkor szülessék
                  egy kisleánykája, ki a Borbála nevet kapta és most volt hathetes. A derék
                  úrasszony, minthogy elég teje volt, elhatározta, hogy magával viszi ezt a másik
                  babát is és azt is ő fogja szoptatni. Iszen csak nem hagyhatja itt anyátlanul,
                  cselédre bízva. Az akkori emberek még tudatlanok voltak, el se hitték, hogy a
                  parasztdajka fehér tejétől kék vér képződjék az úri csemetében. Így aztán, mihelyt
                  egy kicsit beszélni lehetett Pál sógorral, megegyeztek ebben, s a csecsemő
                  elkerült a toporci kastélyba.</p>
               <p>Még meg se látogathatta a búskomor apa, aki hetekig jóformán nem volt észnél s
                  akit váltig ijesztgetett Marjákné, hogy a kis leánykának aligha lesz elegendő
                  tápláléka, mikor híre jött, hogy a Jánosék leánykája, Birike, meghalt. Minthogy
                  késői gyerek volt, amolyan vakarcsféle (Jánoséknak már felnőtt gyerekeik voltak),
                  nem sokba vette az atyafiság a halálesetet. Hiszen az ilyen gyerek még senki.
                  Idegen, ismeretlen. Úgy megy el, hogy itt se volt. Nem nagy teketóriát csináltak
                  belőle a rokonok s mivel hófúvásos téli idő volt, nem is igen mentek el a
                  temetésre, tekintve a rossz utakat. Egészen csendben, noha nyilván mélységes
                  fájdalommal kísérték a szülők kis halottjukat a családi kriptába. Igazán nem
                  történt semmi különös, de mikor aztán pünkösd táján látogatást tett Pál úr
                  Toporcon (csodálatos, már nevetni is tudott a gyermek), sok mindenféle benyomást
                  szedett össze. Kereste a fejletlen arcocskában a Karolina édes vonásait és nem
                  találta. Órákig nézte ebből a szempontból. Szép, kedves volt a gyermek, de mégsem
                  az. Oh, nem az. Néha valami olyasforma csillant meg a szemecskéjében, mintha a
                  Karolina őzikenézéséből volna, de ez hamar kialudt, talán csak képzelődés volt. A
                  picike kövér volt, mint ahogy az angyalokat festik a katolikus templomokban,
                  amorettek játszottak ajkai körül, s mikor János urat meglátta, elkezdett a
                  karjaival repesni, mintha szárnyakat emelgetne, hozzá kéredzkedett, mikor ellenben
                  az apja karjára tette a sógorasszony, sírásra fakadt: félt tőle. Hát hol van itt a
                  gyermeki ösztön? Különös nyugtalanság fogta el, melynek alig bírt nevet adni.
                  Zúgott a feje, s mint a varjúk a ködben, ide-oda kóvályogtak a gondolatai.
                  Összevonta a szemöldjeit, mikor János föl-fölkapta bölcsőjéből a kunkogó gyereket
                  s elkezdte hajsókálni s mindenféle gyermeki szavakkal engesztelni, míg csak ki nem
                  csikarta a napfényes mosolygását. Csodálatos, hogy nem restelli deresedő hajjal, a
                  patvaristák szeme láttára, akik nyilván gúnyolódnak a háta mögött: »Nini,
                  megbolondult az alispán, beállott pesztonkának.«</p>
               <p>S ha még a maga gyermeke volna - szőtte tovább képzelete tarka vásznát, úgy,
                  mintha a patvaristák gáncsolásait szőné, de ez a gondolat annyira az övé volt,
                  hogy ekörül szállongtak, mint alkalmatlan legyek, sokfelé járó elméjének összes
                  villanásai.</p>
               <p>Miért szereti János annyira ezt a gyereket? Hát természetes az? Egy idegen
                  gyereket? Egy komoly alispán? (Ebbe az időszakban ugyanis még Görgey János volt az
                  alispán.) Aztán a sógorné is imádja. A maguk elhalt leánykáját pedig nem is
                  emlegetik. Meghalt, hát nincs, föl se veszik. Pál úr egypárszor szóba hozta, de
                  alig borult el a homlokuk. Olyanformán veszik, mint amely házban egy kanári
                  pusztult el. János valami olyast mondott, hogy aki még nem érintette lábacskájával
                  a földet, az még nem élt, az még az égben volt, és hát a kis Birike a pólyákban
                  halt meg - még nem volt karonülő. Hja, a karonülő, az már más; az már kisasszony.
                  Ugye, kis mákom, te már kisasszony vagy, no, nevess hát egy kicsit az apádra
                  is.</p>
               <p>De Rózsika bizony nem nevetett, visszahajolt morcosan a János feje mögé; nem is
                  csoda, a vadember akkor kezdett vadember lenni, arca sötét volt és fanyar, a
                  külseje teljesen elhanyagolva, szakálla kuszált, haja belógott az arcába -
                  nemcsak a gyerekek ijedhettek meg tőle, hanem a mindkét nembeli felnőttek is.</p>
               <p>György úrfi, egy tízéves, csinos, kamasz késmárki diák, szintén hazaszaladt a
                  pünkösdi ünnepekre. Pál úr előfogta, mint alkalmatos matériát az észleleteihez, s
                  messziről környékezte meg.</p>
               <p>- Hallod-e nebuló, hát pünkösdkor is kaptok vakációt? Szeretném én tudni, mikor
                  tanultok. Úgy látom, te is csak olyan diák vagy, mint Sváby Pista, hogy arra is
                  hazakéredzkedik a professzoroktól, ha az anyja libát ölt.</p>
               <p>- Én olyan diák vagyok, Pali bácsi, aki nem szokott kérni semmit, még vakációt
                  sem.</p>
               <p>- Hm, látom, Görgey vagy. Mi akarsz lenni?</p>
               <p>- Katona - felelte György úrfi kevélyen.</p>
               <p>- Úgy, de a katonának engedelmeskedni kell, atyámfia.</p>
               <p>- Hiszen éppen az. Engedelmeskedni tudok, de kérni nem. Akkor jövök haza, amikor
                  meg van engedve.</p>
               <p>- Ohó, barátja az erénynek, hányszor voltál itthon az idén?</p>
               <p>- Karácsonykor, húsvétkor és most.</p>
               <p>- Hát mikor a kishúgod meghalt?</p>
               <p>- Akkor nem voltam.</p>
               <p>- És miért?</p>
               <p>- Mert nem tudtam, hogy meghalt.</p>
               <p>- Micsoda? Neked meg se írták?</p>
               <p>- Nem.</p>
               <p>- Hát mikor, kitől tudtad meg?</p>
               <p>- Apám mondta egyszer később, mikor Késmárkon meglátogatott.</p>
               <p>- És nagyon búsult az apád, szomorú volt az arca?</p>
               <p>- Meglehet.</p>
               <p>- Hogyhogy, hát nem láttad?</p>
               <p>- Nem néztem az arcára.</p>
               <p>- És te nagyon sajnáltad a húgocskádat?</p>
               <p>György úrfi elgondolkozott, hogy mintegy magából kihúzza előbb az igazságot, mert
                  arra ki volt nevelve szigorúan, hogy hazug szót soha ki ne ejtsen.</p>
               <p>- Nem ismertem - felelte végre teljes határozottsággal.</p>
               <p>- De hiszen látnod kellett őt karácsonykor.</p>
               <p>- Iszen láttam, de…</p>
               <p>- Ennélfogva tudod, milyen volt… Emlékezz csak vissza, no, erőltesd csak meg az
                  eszedet - ösztökélte Görgey Pál.</p>
               <p>- Hát semmilyen.</p>
               <p>- Micsoda beszéd az? - pattant rá a nagybácsi.</p>
               <p>- Úgy értem, Pali bácsi, hogy a kisgyerekek nem olyanok, mint a kismacskák, akik
                  mindjárt tarkák, feketék vagy hamuszínűk és meg lehet ismerni, hogy ki melyik. A
                  lányokat én csak akkor tudom megkülönböztetni, ha már szoknya van rajtuk.</p>
               <p>- Eredj, te ásinus. Azt akarod ugye mondani, hogy Borbála éppen olyan volt, mint
                  Rozália? No, ha ez így állna, miről ismerte volna anyád, hogy melyik az övé?</p>
               <p>- Hja, őneki könnyű, mert ő tudta, milyen pántlikájú főkötőt adott az egyikre, meg
                  a másikra.</p>
               <p>Görgey Pált ki nem elégítette ez az együgyű beszélgetés, de némileg felizgatta és
                  mikor harmadnapra összecsókolta leánykáját, ki édes szuszogással aludt a
                  bölcsőjében s elbúcsúzván testvérétől és sógornéjától, megindult szürke négyesen
                  Görgő felé, elgondolta azt a megható gyöngédséget, azt a jóságot, mellyel iránta
                  viseltettek, csupa vidám beszéddel szórakoztatván őt, elkerülésével minden olyan
                  vonatkozásnak, ami csak távolról érinthetné lelkének sebeit, kialakult benne egy
                  fájdalmas gyanú, mely észrevétlenül gyűlt már benne és most egyszerre életre
                  pattant, hogy hátha az az ő Rozáliája voltaképpen az ő
                     Borbálájuk és Rozália meghalt.
               </p>
               <p>Ah, istenem! Hát lehetséges-e ez? Fölszisszent, de azért keresni kezdte, hogy
                  lehetséges-e.</p>
               <p>Nos, miért ne volna lehetséges? János a legnemesebb lelkű ember és a legpéldásabb
                  testvér a világon. Hiszen az idegenekhez is jóságos, úgy nevezi a vidék: »Patronus
                  és pater lutheranorum.« Puha szíve fönséges dolgokat sugall neki. És Mari méltó
                  társa. A nemes poézis megtestesülése. Több egy asszonynál. Mari egy szent.</p>
               <p>No, mármost mondjuk, hogy Rozália meghalt, tegyük fel - okoskodott Pál úr magában
                  -, Jánosék kétségbeestek, hogy velem mi lesz, ez a csapás okvetlenül a tébolyba
                  kerget. S amint erről tanakodnának, miképpen értesítsenek róla, elgondolván a
                  következményeket, Marinak vagy Jánosnak egy mentőgondolata támadt s közölte a
                  másikkal, körülbelül ezeket szólva: »Tudod-e, fiam, mit gondoltam, a gyermek
                  meghalt, de Pált kímélni kellene. Ez a kis lélek elköltözött az anyjához, de a Pál
                  lelke, ha most megtudja, úgy költözik el, hogy nem a szerettei után megy, hanem az
                  örök homályba, a zűrzavarba. Hát ne mondjuk meg neki, hogy Rozália meghalt, hanem
                  mondjuk azt, hogy Borbála halt meg. Hisz mit vesztünk mi ezzel? A mi Borbálánk
                  azért élve marad, szerethetjük, láthatjuk, gyönyörködhetünk benne, egyéb se
                  történik, csak az, hogy Rozáliának hívják. Sőt egyszer talán meg is mondhatjuk
                  neki, jöhet olyan nap, hogy visszavehetjük a leányunkat s föl se veszi, hiszen
                  abból a bajból még eddig mindenki meggyógyult. De nézzük, mit nyer ő. Mindent.
                  Enélkül elveszett, elkárhozott, ezzel meg van mentve az életnek, a közügynek, a
                  hazának, visszanyerheti egyensúlyát és még boldog is lehet. Aztán nekünk még két
                  leányunk van, az igaz, hogy már férjnél vannak, de hiszen ez is férjhez fog menni,
                  és ne feledkezz meg arról se, hogy a férjhez ment leányaink gyermekei mihelyt
                  megtanulnak járni, itt fognak szaladgálni a kertünkben; de őneki, Pálnak, nincs
                  senkije.«</p>
               <p>Mindezt így állította össze elméjében Pál úr és immár világos lett előtte, miért
                  vették Jánosék olyan félvállról a gyermek halálát (no, mert nem volt az övék) és
                  az is, miért imádják úgy a megmaradt gyereket (mert az öreg szüle rendesen nagyobb
                  bolondja a gyerekinek, mint a fiatal), és világos végre, miért nem hasonlít
                  Karolinához, s miért nem nyilatkozik meg a kicsikében a vérugyanazonosság
                  rejtelmes ösztöne vele szemben…</p>
               <p>Ez a különös gyanú úgy fejlődött és nőtt benne, mint egy daganat, eleinte csak
                  feszélyezte, később már fájt, aludni nem hagyta. Két vagy három hét múlva megint
                  átment Toporcra s egy detektív szenvedélyes buzgalmával szaglálózott,
                  megkörnyékezett cselédeket, figyelte a testvérét, sógornéját, a legfurfangosabb
                  módokat eszelte ki, valami bizonyosat megtudni, de a dolog csak egyre homályosabb
                  lett. Voltak percei, amikor mindent meg tudott magyarázni az érem másik oldaláról.
                  Oh, istenem, de bolond vagyok, ezek a szegény jó emberek azért becézgetik a
                  gyereket, hogy e szeretettel az én sebemet gyógyítsák, azért nem emlegetik a kis
                  Borbála halálát, hogy a szomorú témáktól lelkemet eltereljék. Hogy nem csináltak
                  nagy teketóriát? Hát mit tudom én azt, mit éreztek. Hogy nem hasonlít a kicsike
                  Karolinhoz? Hát ugyan hasonlít-e az embrióban levő kis alma a tavalyi nagy
                  almához? De nem fog-e hasonlítani a nyár végén? Nem, nem, az képtelenség, amit
                  gondoltam.</p>
               <p>Oh, jaj, hasztalan volt menekülni, e lelket mardosó lidércek csak percekig aludtak
                  a másik oldalukra fordulva, aztán megint föltápászkodtak és kínozták. Próbálta a
                  mások bajába temetni a magáét. Mint főszolgabíró, bejárta a községeit, ami kis
                  ideje maradt, vadászott, néha rogyásig, de nem ért semmit. Közbe az a vágya
                  támadt, hogy valaki előtt megnyissa a lelkét. Hátha az, akivel közli,
                  szembekacagja, lecáfolja s ettől megkönnyebbül. Nem bízott már a saját ítéletében,
                  noha különben sokat adott rá ő maga is, nemcsak mások. De éppen mert eszes
                  megfigyelő volt, tudta, hogy a legokosabb ember lovagolja be magát a legerősebb
                  egy-egy rögeszmébe.</p>
               <p>De kivel közölje gyanúját? Marjáknéra gondolt. Marjákné hűséges lélek, ő látta a
                  kis Rozáliát három-négy napig, ő segédkezett a fürösztéseknél, míg el nem vitték.
                  Marjáknét Karolina hozta magával és babonás ösztönnel valahogy úgy érezte, mintha
                  egy köteles formának tenne ezzel eleget s egy homályos, megfoghatatlan fonalon
                  magával Karolinával beszélgetne erről.</p>
               <p>Az esküdt, Rolly István, nem volt otthon egy nap s a főszolgabíró egyedül ebédelt.
                  Megszólította a pohárszéknél foglalatoskodó asszonyt.</p>
               <p>- Ugyan mondja csak, Marjákné, kihez hasonlít a kis Róza?</p>
               <p>- Hát ki máshoz, mint az anyjához? - felelte egyszerűen. - Vagy talán nem?</p>
               <p>- Én legalább semmi hasonlatot nem tudok felfedezni - folytatá a főszolgabíró egy
                  sóhajjal.</p>
               <p>Marjákné vállat vont.</p>
               <p>- Semmit, de semmit - panaszolta Görgey tovább. - Nem furcsa az?</p>
               <p>- Furcsa? És miért volna furcsa? Ha van benne valami furcsaság, akkor az bizonyára
                  nem abban az ártatlan kis angyalban van, hanem abban, hogy minden szem másképp
                  lát. Igaz vagy nem igaz?</p>
               <p>- Igaz, Marjákné, hiszen nem is említeném, ha nem zavarna az a körülmény, hogy a
                  két kisbaba közül az egyik meghalt. S hozzá sok minden egyéb.</p>
               <p>- Valami egyéb? Hm.</p>
               <p>- Hát tudja, az embernek sok mindenféle bolondság az eszébe jut, ha álmatlanságban
                  szenved, mint én, s ilyen körülmények között közeli az a gondolat, hogy hátha
                  kicserélődött a leányka.</p>
               <p>Mint a kígyó a kövér bogarat röptében, úgy kapta be Marjákné ezt a gondolatot.
                  Mert élt-halt a pletykáért, boldog volt, ha rosszat kipiszkálhatott és
                  terjeszthetett, de olyan ártatlan, jóságos arcot adott neki a gondviselés és olyan
                  mély, őszinte szemeket, s a rossz nyelvét olyan művészettel használta, hogy
                  lehetetlennek látszott őt pletykázáson vagy rosszhiszeműségen érni. Az volt a
                  módszere, sohase állítani, csak kérdezni, mindég kérdezni s a kérdésekbe rejteni
                  be észrevétlenül a fullánkokat.</p>
               <p>- Azt mondja a tekintetes úr, hogy kicserélték? (És a szája is nyitva maradt az
                  ámulattól.) Oh, istenem, istenem, hogy a mi kis Rozálink már ott volna a
                  mamájánál. Oh, uram, szent atyám (ájtatosan keresztet vetett magára), ne vígy
                  minket a kísértetbe! Hát hogy kicserélték?</p>
               <p>- No, azt én nem állítom - tiltakozott Görgey -, csak úgy eszembe jutott.</p>
               <p>- Eszébe jutott? - tűnődött a gazdasszony s egyet csavart az asztalkendőket
                  leszorító présen. - Milyen finom esze is van a tekintetes úrnak, milyen finom
                  esze! Hát mért nem jut nekem eszembe ilyesmi, pedig mennyi esetet hallottam?</p>
               <p>Egy Osztroluczky-fiút említett, akit valaha az ősidőkben kicseréltek, úgyszintén
                  hallott egy kicserélt lányról, akinek a nevét elfelejtette, csak annyit jegyezett
                  meg magának, hogy grófkisasszony volt és Kassán laktak a szülei. Sőt hovatovább
                  mind több-több kicserélési história bontakozott ki emlékezetéből, melybe össze
                  volt hordva, mint egy csókafészekbe mindenféle.</p>
               <p>- De ezek az esetek mind jól végződtek - jelenté ki. - Valami anyajegy meghozta a
                  kibonyolódást. Az a baj, kérem alássan, hogy a mi kis szentünknek egy akkora
                  anyajegy se volt a fehér testecskéjén, mint a mákszem. Úgy látszik, a hajdani
                  gyerekek csupa anyajegyekkel születtek.</p>
               <p>- Már megint együgyűséget beszél.</p>
               <p>- Együgyűséget beszélek? - védekezett szelíd szemrehányással. - Persze, persze, én
                  csak egy szegény szűcsnek a tudatlan özvegye vagyok. De hogy is beszélhetnék én
                  okosakat. Mert vagy igaz a dolog, és akkor mit akar tőlem hallani, én nem
                  segíthetek rajta, vagy pedig nem igaz a dolog és akkor mért mondja a tekintetes
                  úr, hogy én beszélek együgyűségeket?</p>
               <p>- Hohó, Marjákné! Maga csípős kezd lenni - mondá féltréfásan, de voltaképpen jól
                  esett neki, hogy Marjákné gúnyolni kezdi.</p>
               <p>- Uccu ni! Szépen vagyunk. Én vagyok a csípős, én vagyok a harapós. Azért, hogy
                  egy szót se szólok, mert sokkal puhább az én lelkem, mintsem egy rossz lehelet
                  támadhatna benne a toporci uraság ellen.</p>
               <p>- Ej! - pattant fel Görgey bosszúsan -, hiszen én is csak úgy képzelem, hogy
                  jóságból történt, ha történt.</p>
               <p>- Az hát - kapaszkodott meg Marjákné az ildomos szóban. - Jóságból. Oh, istenem,
                  mi másból? Avagy lehet-e nagyobb jóság a szülői szeretetnél? Jámborabb,
                  tetszetősebb dolog lehet-e isten előtt? És telik-e a toporci uraktól egyéb, mint
                  jóság és tökéletesség? Mennyire hálás lehet az a gyermek, kit gondos szülői kéz a
                  földi javak paradicsomába vezérel. Kivált ha semmi élőnek nem árt vele, ha nem
                  kell elvenni se haddal, se erőszakkal, se uzsorával. Ha csak annyit kell mondani,
                  neveztessék ezentúl Rozáliának. Hát kinek rossz az? Senkinek se rossz, de neki jó,
                  mert ő örökli Görgőt a kastéllyal, a rétekkel, a malmokkal és az erdőkkel.</p>
               <p>- Ostobaság! - dünnyögte Görgey félhangon, inkább magához szólva. - Hiszen Görgőt
                  anélkül is a bátyám gyerekei örökölnék, mert Darvasék gyermektelenek.</p>
               <p>Marjákné le volt főzve. Behúzta a fejét a válla közé és egy darázs ellen dohogott,
                  amelyik beszabadult az ablakon és körülötte repdesett.</p>
               <p>- Hess, te cudar! Az ember azt se tudja miatta, hogy mit beszél. Ez is engem bánt,
                  aki senkit se bántok soha… Hogy anélkül is ők örökölnek, mondja a tekintetes úr?
                  Az bizony igaz lehet. A tekintetes úr jobban tudja. Én azért mondom rosszul, mert
                  én mindent rosszul tudok. Mit tudhatna egy szűcsnek az egyszerű özvegye? Én csak
                  azt tudom, hogy legjobban szeretem, ha minden a valóságos Rozáliának jut. De mit
                  beszélek én valóságos Rozáliáról, mintha volna nem valóságos Rozália is? Ok nélkül
                  semmi se lesz a világon, mindennek oka van, ami történik, mondja tiszteletes
                  Podolinczi úr. Borbála nem lehet ok nélkül Rozália, mert Görgő így vagy úgy,
                  odajutna idővel és jó helyen lenne, ha jobban nem lehetne, de odajutna-e minden
                  esetben Jekelfalva és Lesznice, a Jekelfalussy-birtok? Ezt már megint csak a
                  tekintetes úr tudja és ha akarja, nekem is megmondhatja.</p>
               <p>Lopva vetette szelíd, őszinte tekintetét urára s látta, miképpen tántorodik hátra,
                  mint akit láthatatlan ütés ér.</p>
               <p>- Takarodjék innen a pokolba! - mordult meg haragosan és az asztalra csapott, mire
                  megindultak a poharak és a tányérok a lecsuszamló abroszon, de megindult Marjákné
                  is, nem ugyan a pokolba, csak a konyhába; a poklot otthagyta Görgeynek.</p>
               <p>Új perspektíva nyílt meg előtte. Erre nem gondolt. Új út ez. Nemesember esze nem
                  jár azon. Pedig ez az út mégis megvan, s a Marjákné józan esze egyszeriben ezen
                  kereste a »rejtély« nyitját. De szabad-e Jánosékról ilyen alacsonyságot feltenni?
                  Bizonyára nem. Haszonlesésből Görgey Jánosék nem mennek bele ilyen hazugságba.
                  Belemennek, ha nagy jót tehetnek vele. Úgy ám, de ha az, amivel jót tehetnek,
                  egyszersmind hasznos nekik, elvetik-e pusztán azért, mert hasznos is? Ennyire
                  talán mégse puritánok. Végre is mindenkinek maga felé hajlik a keze és a legjobb
                  családokban is megesik az ilyesmi. Végiggondolt esze az ismerős gazdag famíliákon,
                  ki hogy szerezte a birtokait. Egy kis szépséghiba bizony megakad mindenütt. Talán
                  maga a császár se tiszta. Csel, furfang nem hiányzott a jogcímek közül. Az
                  akvirálás vágya ott van minden jó magyar ember szíve fenekén és akkor ugrik ki,
                  mikor senki nem gondolná. Jó lélekkel bizony még Jánosért se tehetné tűzre a kezét
                  Görgey Pál. Gondolat kergetett gondolatot s az lett az eredmény, hogy Marjákné,
                  ámbár azért közölte vele az esetet, hátha ami kőrakás a szívét nyomja, levesz
                  abból egy-két követ, most ahelyett rágurított egy egész sziklát.</p>
               <p>Ebben a fixa ideában tépelődött, soványodott Görgey, belső nyugtalanságban.
                  Gyakran megfordult Toporcon, azt hitte, új benyomások elsöprik a régieket.
                  Mindenfélét megpróbált, még ispiont is tartott a toporci kastélyban; a Marjákné
                  lányát, Zsuzsannát fogadta meg s küldte Rozália mellé pesztonkának, különös titkos
                  utasításokkal ellátva. De se új nyomok nem kerültek napfényre, se nem mosódtak el
                  az eddigiek. Minden állt. Még az idő is mintha állt volna. Csak a szél suhogott
                  Késmárk felett…</p>
               <p>Egyszer aztán valami egyéb is suhogott. Hír jött Erdélyből, hogy Thököly Imre
                  betört oda a szultán csapataival, s a lelkes kis ország fejedelemnek kiáltotta ki.
                  Megbizsergett a vér az erekben, megmelegedtek a szívek. Lóra kuruc, lóra!
                  Előkerültek az öreg nyergek a padlásokról s forgott a köszörűkő a kuruc udvarokon,
                  élesítve a rozsdás fringiákat…</p>
               <p>Görgey János egypár hirtelen összeszedett nemessel, kiket lándzsás nemeseknek
                  neveztek Szepesben, nyomban elindult. A megyei karoknak és rendeknek csak egy
                  levelet hagyott, melyben lemond az alispánságról, »mivelhogy előbbrevaló dolga
                  jött közbe« (így nevezi a hadba való menetelt, ahelyett, hogy egy nagyzoló frázist
                  vágna ki), s öccsét, Görgey Pált ajánlja utódjául, »mert nehéz keze van, de erős
                  elméje és erősek az idők is«.</p>
               <p>Mint már tudjuk, Görgey Pált egyhangúlag választották meg alispánnak. Az új
                  tisztség, a hatalom gyakorlása, elszórakoztatta egy darabig, ez kétségkívül
                  orvosság volt, a megyeházán a zajosabb társasélet sokat tompított a felesége utáni
                  bánatán, az elcserélési fantazmagóriát szintén háttérbe szorította a sok
                  tárgyalás, tanácskozás, a kedélyek izgalma, a politikai élet élénksége, de azért a
                  lelki egyensúlya korántsem jött létre. A szú ott bujkált benne, fúrt, vájt, őrölt,
                  nem pihent. S még a közdolgok is gyakran terelték éppen erre a gondolatait.</p>
               <p>Az a körülmény, hogy Görgey János az új erdélyi fejedelem hadaihoz ment, némileg
                  veszélyes ponttá tette a toporci kastélyt. Késmárk fészkelődése immár szemet szúrt
                  Bécsben. Nem lehetetlen, hogy itt toppan valami labanc csorda és mindenekelőtt
                  Görgey Jánoson áll bosszút. A toporci kúria lakói tehát egy percig sincsenek
                  biztonságban.</p>
               <p>Ennek az előrelátásnak pedig az lett volna a következménye, hogy az alispán, mint
                  jó rokon, eleve gondoskodjék a család elhelyezéséről valamely megerősített
                  városba, vigye például Lőcsére. Görgey ehelyett egy salamoni ötletet főz ki, hogy
                  bizonyosságot szerezzen Rozáliára nézve.</p>
               <p>Elhatározta, elviszi Osgyánba a húgához, Darvasnéhoz. Szépen kitervezte, együtt
                  mentek el Darvasnéval Toporcra, s ott előadván a háborús kilátásokat, azon ürügy
                  alatt, hogy Osgyánban (levén a különben is beteges Darvas minden pártoskodástól
                  távolálló) teljes biztonságban lesz a kisded, holott itt veszedelemben forognék,
                  felszólítják a sógorasszonyt, csomagolja össze a baba holmiját, mert rögtön
                  viszik. Így hirtelen, mintegy ajtóstul rohanva be, lehetetlenné válik valamely
                  átgondolt szerep; kihasad belőle az anya (ha csakugyan ő az), elárulja magát s nem
                  adja oda könnyen. Ha pedig mégis könnyen adja, akkor az a Karolina leánykája.</p>
               <p>Úgy is lett, levél útján eligazított a húgával mindent, és a nemzetes asszony,
                  akit bátran lehetne nevezni vitézlőnek is, mert harcias, bátorszavú és szapora
                  cselekedetű egyéniség vala, feljött szüret után Görgőre, s onnan együtt elmentek a
                  lánykáért Toporcra, magukkal vivén Marjáknét is, kit kettős indok vezérelt:
                  részint látni akarta Rozáliát, hogy megtehesse alkalomadtán észrevételeit,
                  érezvén, hogy az ő összehasonlító megjegyzései a háromnapos és a mostani Rozáliát
                  illetőleg, fontos csemege lesznek az úr számára, melybe ő, mint a pampuskákba,
                  tetszés szerint keverhet ilyen vagy amolyan ízű lekvárokat, részint pedig azért
                  ment, hogy Zsuzsijától elbúcsúzzék.</p>
               <p>Kedves, napfényes őszi idők jártak, élvezet, öröm volt megtenni ezt az utat, mely
                  gyermekéveire emlékeztette Darvasnét. Hegyen-völgyön, erdők, ligetek, vízesések
                  közt kanyarodik az út a szepesi Kárpátok felé. Öreg várak bámulnak le a hegyekről,
                  a falvak meglapulva, álmodni látszanak a völgyekben. Csak egy-egy malom eleven az
                  ezüstpatak mentén. Legelésző nyáj fehérlik a sziklás domboldalakon, nehéz
                  eltalálni messziről, melyik a birka, melyik a kő.</p>
               <p>Örültek a vendégnek Toporcon, hanem rövid ideig tartott, mert Darvasné asszonyom
                  nem sok teketóriát csinált, csakhamar kijelentette, hogy leánynézőbe jöttek, amire
                  rögtön megütődött Görgey Jánosné.</p>
               <p>- Menyecske, lelkem Katika, mind a kettő.</p>
               <p>- No, márpedig mi mégis leánynézőbe jöttünk, éspedig nem is kérjük, hanem mindjárt
                  visszük is a leányzót.</p>
               <p>Mire aztán lassankint kivallogatta Pál úr a szándékát és az okot, a bátorságtalan
                  helyzetet, amiért Osgyánba helyezi el a kicsikét.</p>
               <p>- De hiszen a testemmel védeném - szólt a toporci úrnő, ijedt tekintettel
                  méregetve hol az alispánt, hol az osgyáni sógorasszonyt, ha nem tréfálnak-e?</p>
               <p>- Hja, lelkem sógorasszony, a maga teste elég testnek, de kőfalnak roppant
                  csekélység.</p>
               <p>Darvasné elmosolyodott, mert Mária magas termetű és hatalmas testű takaros asszony
                  volt.</p>
               <p>- Szívemhez nőtt, nem bírok tőle megválni, inkább halálomat akarnám - sóhajtá,
                  miközben két forrás buggyant ki a két szeme alul.</p>
               <p>Görgey Pál homlokán minden ellenvetésre több-több ránc gyűlt.</p>
               <p>- Meg kell lenni, Mariska; az atyai szív aggodalma sugallja.</p>
               <p>- Köszönöm azt az atyai szívet. Odaadja a harmadik vármegyébe az egyetlen
                  gyermekét, ahonnan hírt se hall felőle. Oda bezzeg át nem szaladhat, ha vágya
                  támad megcsókolni.</p>
               <p>- Csak addig lesz ott, míg a háborús világ tart; megint visszahozzuk Toporcra.</p>
               <p>- Hisz éppen az, hogy háború van. Az uram a csatamezőkön, a kisfiam Késmárkon,
                  nincs más vigasztalóm, csak ez a csöppség.</p>
               <p>- Mert nem mondja a sógorasszony - jegyzé meg gúnnyal az alispán -, hogy az
                  egyedüli védelmezője. Mit tudna az még vigasztalni, szegényke!</p>
               <p>Ezalatt Darvasné a karjaira vette és fölemelte.</p>
               <p>- Olyan kövér, akár egy ágyú - mondá -, jó helye volt, kár innen elvinni, de ha az
                  apja így kívánja, nyugodj bele, Mariska. Nálam se fog koplalni.</p>
               <p>Visszatette a gyereket a medvebőrre, mely a szoba közepére volt kiterítve. Szép
                  piros baba volt, puha és lusta. A tejtől már el volt választva (e napokban múlt
                  egyéves), gagyogni már tudott, de járni nem. (Hja, a lánygyerekeknek a nyelvük
                  mozdul meg legelőbb, a fiúknak a lábuk.) A kis Róza meg se akarta kísérleni a
                  járást, se a csúszást vagy a négykézláb való kirándulásokat az egyik széktől a
                  másikig, megállt egy helyben, mint egy liliputi udvari dáma és parancsolgatta
                  Zsuzsinak vagy Görgeynének: »Vigyél ide - vigyél oda«.</p>
               <p>Most az öreg Marjákné guggolt mellette és kellemeztette magát mindenféle
                  gyerekvidító mondásokkal: »Jaj, a Dráva, Rába, Rábca rákja rágja lábamat«.
                  Ropogott a sok r betű, s Róza nevetett rajta (bizony isten, egyszerre más lett a
                  szoba, megvilágosodott a nevetésétől, és hogy fénylettek a finom szekrények és
                  almáriumok), Marjákné jól tudott beszélni a gyermekek nyelvén.</p>
               <p>- Hát emlékszel-e rám, kis galambom? No, ugye nem? Ejnye, te csúnya baba, mindjárt
                  megverlek - s pif-puf, megütögette a medvebőrt. (Ez is tetszett Rózának.) Pedig
                  engem láttál elsőnek ebből a világból, te kis mihaszna rózsabimbó. Az én kezembe
                  voltál a legelőbb, gigom-gágom, kis virágom. Mikor a gólya hozott, én rántottalak
                  ki a csőréből: »Csip-csup gólya, ne vidd ezt a gyereket odább, mert a mienk«. No,
                  nézz meg hát jobban. Én vagyok az öreg Marjákné. Az meg ott az apuska, kis
                  rubintom. Az ám, az édesapuka. No, nézz oda hát, nézz oda!</p>
               <p>A baba odapillantott a mutatott irányba, de nem talált semmi feltűnőt és érdekeset
                  a nagybajuszú úron, közömbösen vette le róla a szemeit.</p>
               <p>Görgey Pál sóhajtott.</p>
               <p>- Katalin - szólítá meg nővérét félénken, aggodalmasan, ami nem volt szokása -,
                  mondd csak, kihez hasonlít ez a gyerek?</p>
               <p>Darvasné, aki éppen valami érdekeset akart kérdezni sógornéjától, s most ez a
                  közbeszólás kiverte fejéből, bosszúsan felelt:</p>
               <p>- Minden gyerekhez, édes barátom, s minthogy az öregek fiziognómiája a
                  gyermekarcokból képződik, következésképp Róza még egyelőre minden emberhez
                  hasonlít, akinek két szeme, két füle és egy szája van, kivévén hozzád. Te persze
                  azt várod tőlem, hogy hozzád hasonlítsam. Nem, csak éppen hozzád nem hasonlít, de
                  azt jól teszi, mert különben sohase menne férjhez.</p>
               <p>Görgey kemény vonásai elkényszeredett mosolyra ferdültek össze.</p>
               <p>- Oh, dehogy. Csak azért kérdeztem Katarinka, mert úgy találom - és a fürkésző
                  tekintetét gyorsan átemelte Görgeynére -, hogy tökéletesen a Mariska sógorasszony
                  arca kicsiben.</p>
               <p>Kétségen kívül egy előre kiszámított nyomozó megjegyzés volt, de kútba esett, mert
                  amikor mondta, a nyitott ajtón át belépett a Rozália játszótársa, a macska, egy
                  szárnyával vergődő szajkót tartva szájában. A szajkó idétlenül rikácsolta: »Ne
                  félj Mátyás, ne félj Mátyás«. A macska közvetlen maga előtt emberi hangot hallva,
                  meghökkent e csodálatos jelenségre és megállott a gyermek előtt.</p>
               <p>- Pipi! - gagyogta Rozália, szuverén hangnyomattal, a szajkó után kapkodva
                  kezecskéivel. - Azt akarom, add ide.</p>
               <p>Görgeyné felkiáltott:</p>
               <p>- Jaj, az istenért, a Gyuri szajkója!</p>
               <p>Nosza hamar, meg kell a macskát fogni. Görgeyné, Marjákné utána vetették
                  magukat.</p>
               <p>- Add ide - parancsolta a gyermek a macskának.</p>
               <p>De annak esze ágában sem volt kiereszteni zsákmányát, ő csak eldicsekedni jött
                  vele Rozáliának, merő pajtásságból és most látván, hogy el akarják tőle venni,
                  megiramlott, végig a szobákon, mígnem valahol nyitott ablakot talált, kiugrott, és
                  a jámbor madár folytonos önbátorító kiáltásaitól: »Ne félj Mátyás, ne félj Mátyás«
                  (amelyekre Gyuri oly fáradságosan tanította meg a vakációban) sem tántorodva meg,
                  felkúszott a bástyára, ahol végre jól megérdemelt magányban élvezhette a kalitka
                  előtt való hosszas és türelmes leselkedésének gyümölcsét.</p>
               <p>Ez a kis dráma egészen felforgatta a hangulatot, melyből az alispán a teljes
                  igazságot remélte kihalászni. Görgeyné nagyasszony roppant patáliát csinált:
                  melyik cseléd hagyta nyitva Gyuri úrfi szobájában a kalitkaajtót, s minthogy a
                  vigyázatlanságnak nem akadt gazdája, lehetőleg mindnyáján kitöltötte lelkének
                  keserűségét. Utoljára annyira belebőszítette magát, hogy önkívületbe esett, ágyba
                  kellett fektetni s mindenféle herbateákat és liktáriumokat itattak vele.</p>
               <p>Másnap már hajnalban, hogy a beteg föl se ébredjen s ne essék ártalmára a
                  búcsúzkodás, nagy tapintatosan befogatott Darvasné s gyöngéden elhelyezve
                  dunyhákba, vánkosokba a még alvó Rozáliát, a Zsuzsi pesztonkával együtt megindult
                  Osgyán felé.</p>
               <p>Nemsokára az alispán is felkészült Marjáknéval. Marjákné természetesen a kocsis
                  mellett foglalt helyet, de egyszer-másszor hátrahajolt, ha az úr megszólította.
                  Mindenről beszélgethettek, a kocsis csak tótul tudott, Marjákné ellenben
                  hibátlanul beszélt magyarul.</p>
               <p>- Mégiscsak különös - említette az alispán, mintegy szemlét tartva a történteken
                  -, hogy egy madár miatt annyira kétségbeesett a sógorném.</p>
               <p>- Egy madár miatt? - tette meg a szokott kérdéseit Marjákné. - Azt gondolja a
                  tekintetes úr, hogy a madár miatt? Hm, no, hogy a madár miatt.</p>
               <p>Mély hallgatásba burkolózott, sötéten nézte az előbukkanó és eltünedező tájakat,
                  hallgatta a fenyvesek zúgását, még a dohányzást is abbahagyta, órák hosszáig ült
                  így némán, legfeljebb a két fekete szemkarikája mozdult meg, ha a kocsis vagy
                  Marjákné figyelmeztette valamire, hogy: »Nini, mekkora nagy szára van itten a
                  kukoricának«, vagy: »Ejnye, be gyönyörű ürük«, csak a Draveczky-féle malom tájékán
                  szólalt meg újra, mutatva, hogy váltig egy tárgyon töprengett.</p>
               <p>- Mondja csak Marjákné, nem vette észre, mikor a kislányról azt mondtam tegnap,
                  hogy a sógornéhoz hasonlít, mennyire elpirult?</p>
               <p>- Elpirult? Nem láttam, nem néztem oda. Az az utálatos macska jött közbe. Hát
                  elpirult? (A fejét csóválta s elszörnyülközve hadonászott kezeivel, majdnem
                  kiütötte az ostort a Matyej kocsis kezéből.) No, szépen vagyunk. Hát miért pirult
                  el? Ugyan miért? (S ravasz együgyűséggel hozzátette.) Hát szégyen az vagy mi, egy
                  olyan gyönyörű angyalkához hasonlítani.</p>
               <p>Még dohogott valamit, de a kocsikerekek zörgése s a négy szürke kocogása elnyomta
                  szavait.</p>
         </div>
         <div type="chapter">
            <head>HARMADIK FEJEZET</head>
               <head>QUIETA NON MOVERE</head>
               <p>Görgey Pál hazaérkezve, csakhamar belátta, hogy nem ért célt. Hasztalan tette meg
                  ezt a lépést. - Az ördögnek tartozott vele - amint a magyar ember mondja, ha be
                  nem válik valami. S tényleg az ördög incselkedett Görgeyvel, rakván alája a
                  parazsat, a gyanút, nem hagyva azt soha elaludni; ha egy kis hamuréteg ülepedett
                  is rá némelykor, az csak ideig-óráig tartott, alul váltig pislogott a gonosz tűz,
                  és egy lehelet, fuvalom elég volt föléleszteni.</p>
               <p>Zárkózott természeténél fogva senkivel se közölte többé kételyeit, csak önmagával
                  disputált magányos óráiban, mintha két Görgey Pál ülne egymással szemben, a józan
                  és a kételkedő s beszélgetnének csendesen.</p>
               <p>»Ne légy bolond, Pál - mondja a józan Görgey. - Miért kellett volna éppen a te
                  Rozáliádnak meghalni? Hiszen éppúgy meghalhatott a másik. Az esély egyforma. És ha
                  Jánosék azt mondják, hogy a másik halt meg, milyen alapon hiszed az ellenkezőt?
                  Vajon mit csinálnál, ha azt állítanák, hogy a te Rozáliád halt meg? Hinnéd-e akkor
                  megfordítva, hogy életben maradt?«</p>
               <p>»Nem hinném - feleli a kételkedő Görgey -, mert akkor nem volna többé okuk engem
                  ámítani.«</p>
               <p>»Jól van - vág vissza a józan Görgey -, az eset nagy fantáziával kezelve, ebben a
                  másik formájában tényleg alkalmas lenne bizonyos nagylelkű megtévesztésre, de
                  miből táplálkozik ez a regényes gyanúd? Főképp abból, hogy nézeted szerint Jánosék
                  nem siratták meg eléggé az elhalt leánykájukat. Úgy, de ha a te leánykád halt
                  volna meg és meg akarnának csalni, akkor, érezvén az elkövetett turpisságot, olyan
                  sirámokkal temetik el a kicsikét, hogy gyanúd ugyancsak föl nem ébredhetne ezen a
                  réven.«</p>
               <p>No, ebben aztán igaza volt a józan Görgeynek, s hagyta magát letepertetni a
                  kételkedő Görgey. Béke szállt belé egy időre. Nagyon rövid időre, mert a disputa
                  csak egyre folyt s egy gyenge órában ismét a kételkedő Görgey kerekedett felülre,
                  kiindulván a Jekelfalussy-vagyon megszerzéséből vagy valamely újonnan kiemelt
                  argumentumból. Így ment ez hónapokon, éveken át, lelke örökösen ott hányódott a
                  két hiedelem valamelyikén, mint az ostáblán ténfergő légy, felváltva a fehér és
                  fekete kockákon.</p>
               <p>Még szinte jobb lett volna, ha valamely erős bizonyíték támad, mely egyszerre
                  eldönti, hogy Rozália halt meg, elfelejtette volna rövidesen, hiszen az emberi
                  szív is leszámol a bevégzett dolgokkal, de éppen azért volt benne ebben a
                  szemfényvesztő játékban az ördög keze, úgy lengette a kétely pondusát, hogy sohase
                  érjen a bizonyosság széleihez.</p>
               <p>Pedig lázas vággyal iparkodott oda. Volt a toporci Görgeyéknek egy öreg tót
                  cselédjük, névszerint Görlin Verona, egy házi moly, aki mindenbe bevette magát.
                  Ha valaki, hát ez tudhat a dologról. Görgey Pálnak eszébe jutott, hogy jó volna
                  szolgálatába fogadni s szépszerivel kiszedni, ami benne találtatik. Nem volt ez
                  könnyű dolog. Nagyobb fizetés az akkori cselédeknek nem imponált. Nagyobb jólétet
                  sem ígérhetett. Hiszen tejben-vajban fürdött Toporcon. Nem volt hát más rugó, csak
                  a mindenható szerelem. Ez többnyire beválik. Verona már ugyan a hatvan felé járó
                  özvegyasszony volt, de hát a szerelem hatalmáról nincs még kisütve, hogy melyik
                  évnél végződik. Görgey megpróbálta. Volt egy öreges hajdúja, Preszton, az is
                  özvegyember, ígért neki két fejőstehenet és egyheti szabadságot, ha elveszi
                  Veronát. Hm, két fejőstehén! Ezzel Verona egyszeribe nagy parti lett, s Preszton
                  az egyheti szabadságot arra használta, hogy elment Toporcra, kihúzta magát egy
                  kicsit, kifente a bajuszát, slingelt kendőt húzott az ellenzőjébe és
                  diktum-faktum, megkérte Veronát. Verona nagy szemeket meresztett az első szavakra,
                  hirtelen megnyálazta az őszülő haját elöl, ha netalán kosztros lenne, hogy
                  összetapadjon, azután sírva fakadt, és lakodalom lett belőle: Preszton
                  mindszentnapkor Görgőre hozta ládástól.</p>
               <p>Mihelyt egy kicsit megmelegedett a portán, mindenekelőtt Marjákné vette a
                  kezelésébe, az ő metódusával, de nem sikerült. Nem is tud az akkor semmit, mert
                  különben Marjákné kiszedte volna belőle. Mindamellett megpróbálta maga az alispán
                  is, hol nyájassággal, hol fenyegetésekkel megoldani a nyelvét, természetesen
                  messziről környékezve meg a kényes kérdést, vizsgálóbírói furfanggal, hogy a
                  vallatott ne vegye észre, melyik ponton keresgélnek. Ez a fáradság is füstbe ment.
                  Verona ugyan zavarba jött egyszer-másszor, néha úgy rémlett, hogy tud valamit, de
                  amit elcsevegett, az mind olyan közönséges semmiség, hogy nem érte meg a két
                  tehenet.</p>
               <p>Görgey már le is mondott a reményről, mikor egy este csömörről kezdett
                  panaszkodni, s az akkori szokás szerint egy kis jó megdömöckölésre szorult rá a
                  földi hüvelye. Verona híres kenőasszony volt s ugyancsak hozzálátott, a
                  legfinomabb lúdzsírral kenve meg. Isten igazában nyomogatta meg a tekintetes úr
                  hátát, űzvén belőle az istentelen nyavalyát. Ilyenkor beszélgetni szokás, hogy
                  észrevétlenül múljék az idő, és ilyenkor az alispán is csak ember, akivel szóba
                  lehet állni.</p>
               <p>Locsogott is Presztonné, el nem állt a nyelve, a hasmánt fekvő alispán csak néha
                  hallatott egy »ühm«-et vagy egy »bizony«-t.</p>
               <p>- Talán untatom is a tekintetes urat?</p>
               <p>- Hát szó ami szó - mondá az alispán -, valami egyébről is beszélhetne kend, mert
                  tudna ám.</p>
               <p>- Milyen irányban? - kérdé Verona fojtott hangon és a bütykös nagyujját
                  nekifeszítette az alispán hátgerincének.</p>
               <p>- A toporci házról és az ott történtekről.</p>
               <p>- Hiszen eleget beszéltem már, egyebet se teszek.</p>
               <p>- Jó, jó, öreg szüle, de olyan valamit is tud, amit nem akar elmondani, engem el
                  nem ámíthat.</p>
               <p>- Nem tudok én olyat, bizony isten.</p>
               <p>- Ne fogadkozzék, Presztonné, mert én azt is tudom, hogy mit tud.</p>
               <p>- Ha a tekintetes úr tud is valamit, nem tőlem tudja.</p>
               <p>- Ki tudja, nem-e kendtől tudom? Az embernek nemcsak a szavaiban, hanem a szavai
                  mögött is van értelem, amit az okosak észrevesznek. Az ember sohase mondhatja:
                  »ezt vagy azt nem tőlem tudják«, hiszen az ember álmában is beszélhet.</p>
               <p>A szüle olyat nyomott a hátán erre a szóra, hogy szinte beleropogtak a csontjai.
                  Amiből abban a pillanatban csak azt a következtetést vonta le, hogy Verona még jó
                  erőben van, másnap azonban nagyobb jelentőséget nyert öklének ez az önkénytelen
                  szorítása.</p>
               <p>Reggel ugyanis összekarmolt ábrázattal állított be Preszton a kancelláriába.</p>
               <p>- Hát neked mi a bajod? - kérdé az alispán. - Talán a macskákkal verekedtél?</p>
               <p>Preszton savanyúan mosolygott.</p>
               <p>- A harmadik tehén rúgott meg, kérem alássan.</p>
               <p>- Miféle harmadik tehén?</p>
               <p>- Hát az életpár. Nekem esett az éjjel éles körmeivel, hogy azt mondja, valami
                  olyat súgtam be a tekintetes úrnak, amit ő álmában beszélt. A tekintetes úr tudja
                  legjobban, hogy az nem igaz.</p>
               <p>- Mi az ördög! - kiáltott fel élénken Görgey. - Szokott éjjel álmában
                  beszélni?</p>
               <p>- Nem tudom. Nem ügyeltem.</p>
               <p>- Ejnye, de mafla vagy, ha még ennyit se figyelsz meg.</p>
               <p>Preszton vállat vont.</p>
               <p>- Hisz tudja a tekintetes úr, hogy ő csak olyan nappali feleség.</p>
               <p>Most már mindent tudott Görgey. Biztos tehát, hogy Presztonné valami titkot tud, s
                  ez nem lehet más, mint a gyermekcsere. Mi is lehetne egyéb e becsületes, nyílt
                  emberek életében, amit a hű cselédnek takargatni kell, mert talán ő maga is ludas
                  benne?</p>
               <p>Elborult előtte a jövő és sajnálta már, hogy világosság támadt. Hiszen az igaz,
                  kínozta a homály is, de mégis jó volt. Inkább hagyta volna úgy örökké. Legalább
                  hihetné, hogy van valakije. Most egyszerre üres lett a világ. Hát számoljunk le
                  vele. Igyuk ki a keserű poharat fenékig. Hiszen a bánatban is lehet tobzódni.</p>
               <p>Hívatta Veronát s keményen nézett a szeme közé.</p>
               <p>- Presztonné! Maga egy titkot tud és azt most nekem rögtön elmondja,
                  parancsolom.</p>
               <p>- Semmit se tudok - felelte az asszony eltökélten.</p>
               <p>Az alispán az ujjaival fenyegette meg.</p>
               <p>- Vigyázzon, szerencsétlen asszony. Én azt is tudom, hogy mi az, amit tud.</p>
               <p>- Ha tudja a tekintetes úr, minek kérdezi?</p>
               <p>- Magától akarom hallani.</p>
               <p>Az asszony a nyakán levő olvasót morzsolgatta a remegő ujjaival, de a szava nem
                  árult el félelmet.</p>
               <p>- Én semmit se tudok, de ha tudnék is, inkább a nyelvemet vágatnám ki, hogysem
                  valami rosszat mondjak a gazdáimról. Ültessen a tekintetes úr akár kalodába, akár
                  üttesse el a fejemet pallossal, de én semmit se mondhatok.</p>
               <p>Görgeyt a lázongó düh fogta el, hogy nem bírt vele boldogulni. Csak Marjákné tudta
                  lecsillapítani azzal az ígérettel, hogy ő szólásra bírja, csak bízza rá; majd
                  megmutatja ő, mennyivel jobban tud vallatni, mint a vármegye vagy a viceispán.</p>
               <p>A következő éjjel, minthogy az alispán a hajdújával együtt Lőcsére ment, részint a
                  kéthetenkint felszaporodott megyei ügyeket lemorzsolni, részint pedig, hogy a
                  gyomorfájdalmai ellen gyógyíttassa magát a városban, Verona egyedül hált.
                  Éjféltájban fehérlepedős kísértet jelent meg ágyánál, feje egész a mestergerendáig
                  ért (ha ember volt, kecskelábakon kellett jönnie, ha lélek volt, ugyancsak sok eső
                  eshetett a túlvilágon, hogy úgy megnyúlt.) Verona felrezzent, majd vacogó
                  fogakkal, reszketve bújt párnáiba az elrémítő látományra, a kísértet pedig
                  rejtelmesen suttogta:</p>
               <p>- Verona, Verona, Verona! Könnyíts bűnös lelkeden, vallj be mindent az úrnak, vagy
                  elkárhozol és viszlek. Még kétszer eljövök előbb.</p>
               <p>Veronát kilelte a hideg reggelre, egész nap kuruzsolta Apróné asszonyom. Egy
                  kicsinyt jobban lett uzsonna táján, szentelt barkával kifüstölte a szobáját, de
                  amint az este közelgett, halálos félelem fogta el. A selyma béresek tréfálkoztak
                  vele, egyik is, másik is ajánlkozott, hogy bemegy strázsálni (dehát mit szólna
                  ehhez Preszton?), nem, az ilyet nem szabad, de valamit mégis tennie kell.
                  Megfogadta a görgői öreg harangozót, Hamelik Józsefet egy icce pálinkáért, hogy
                  bátorság okáért a pitvarban hál. Hamelik bátyó már túl volt a hetvenen - abból már
                  kihurcolkodott a sátán.</p>
               <p>Késő este aztán elő is jött Hamelik, hozott magával egy vasvillát és előlegesen
                  bevette a kísértetek elleni medicinát, az egy icce pálinkát. Verona mécsest
                  gyújtott, Hamelik pedig előretartva a vasvillát, léptek be a kis házba, mely az
                  urasági kamrákhoz volt ragasztva. De amint keresztülmentek a pitvaron, hirtelen
                  elaludt a mécses s egy síri hang lekiáltott a padlásról.</p>
               <p>- Verona, Verona, Verona! Könnyíts bűnös lelkeden, vallj be mindent az úrnak, vagy
                  elkárhozol. Még egyszer eljövök és aztán viszlek!</p>
               <p>Verona sikoltott, a bátyika pedig elhagyítván a villát, rohant ki, ahogy a lába
                  bírta, megállapítván későbben, mikor higgadtsága visszatért és gúnyolódtak vele,
                  hogy egy icce nem icce a kísértetek irányában, holtig tanul az ember, ahhoz
                  legalább két icce kell.</p>
               <p>Verona Marjáknéhoz menekült a kastélyba, ott összeesett a konyhában, mikor
                  Marjákné előkerült, mert csodálatosképpen nem volt otthon (azt mondja, a pincében
                  rendezte a borokat), ájultan találta a tűzhely előtt, vízzel kellett fellocsolni,
                  mint valami meghervadt plántát. Marjákné jószívű asszony volt, lefektette a saját
                  dunyháiba, ezerjófű-teát főzött neki és úgy tett, mintha egy szót se hinne a
                  látományaiból. - Ugyan édes lelkem, hogy képzelődhetik ennyire. No, holnap én
                  megyek oda aludni magával és megmutatom a seprővel annak a kísértetnek, hogy merre
                  van a temető…</p>
               <p>Hanem biz ezt nem várta be Verona, amint reggel fölébredt, bement Lőcsére gyalog s
                  beállított a megyeházra az alispán úrhoz, aki nagy szemeket meresztett a sápadt
                  asszonyra; olyan fehér lett a haja két nap óta, mintha bemeszelték volna.</p>
               <p>- Hát maga, szüle, mit keres itt? Mi történt otthon? - kérdé az alispán
                  meglepetve.</p>
               <p>- Eljöttem, hogy letegyem a titkomat a tekintetes úr pecsétje alá.</p>
               <p>S körülnézett, hogy be van-e az ajtó zárva.</p>
               <p>- Hát mégis? - mondá az alispán és a szíve hangosan vert, mint egy kalapács. -
                  Beszéljen! Itt senki se hallja.</p>
               <p>- Az uram se?</p>
               <p>- Ő se. Elküldtem a városba vagy öt helyre füveket, vizikátorokat és koktumokat
                  kérni, mert ma rosszabbodott az állapotom, és már felcser sincs; meghalt az
                  éjjel.</p>
               <p>(Egész Lőcse városában csak egy orvos volt s az is csak némelykor. Ebben az időben
                  különben is csak a legnagyobb urak hozattak doktort, sokszor Bécsből, a kisebb
                  urak a megyebeli úriasszonyokhoz küldöztek csatlósokat levéllel vagy szóbeli
                  üzenettel, jelezvén a betegségi szimptómákat s amit az asszonyságok küldtek,
                  tinktúrákat, liktáriumokat, azt szép csendesen beszedegették, a végeredmény
                  azonban ugyanaz volt, ami ma, hogy vagy meggyógyultak, vagy meghaltak. Lőcsén ez
                  könnyebben ment. A hajdú hamar beszaladgálhatta a nevezetesebb házakat. Mauks
                  Mihályné asszonyomat, aki olyan zsírokat és balzsamokat tud főzni gyíkokból,
                  békákból, bogarakból, egérfarkakból, hogy még a halott is lábra áll, ha megkenik a
                  szíve táján - probatum est (azt mondják egyébiránt, hogy tetszhalott volt az
                  illető), a tudós Klöster Matildot, akihez messze földről küldik az előkelő
                  lányokat, hogy egy-két évig úri viseletre és mindennemű ismeretekre nevelje,
                  amelyik pedig megbetegszik, ő maga gyógyítja, pusztán füvekből kisajtolt
                  nedvekkel, melyeket apró palackokba szűr le a nevezett Klöster Matild nevű öreg
                  kisasszony, ugyancsak érdemes útba ejteni a bírónét, Kramler Károlyné nemzetes
                  asszonyomat, aki egy lembergi doktornak az unokahúga és annyi receptje van a
                  nagybátyjától, hogy annyiféle nyavalya talán nincs is, úgyszintén járatos az
                  effélékben a Sztehlovics vaskereskedő édesanyja, tavaly fordult bele a kilencvenes
                  évekbe és most is olyan, mint a makk, hát akárhogy van is, tudnia kell valamit a
                  halál ellen.)</p>
               <p>- Nos? - kérdé az alispán türelmetlenül, mikor látta, hogy Verona reszket és némán
                  áll előtte, zavartan babrálja a fekete kendője két lecsüngő végét. -
                  Hallgatom.</p>
               <p>- Hát mi tagadás benne, a szegény nagyasszony, isten bűnéül ne vegye,
                  megtántorodott, hiszen ugye tudja a tekintetes úr?</p>
               <p>- Természetesen - szólt az alispán szomorúan -, tudom, tudom, csak folytassa
                  kend.</p>
               <p>- Mindég is mondom én, hogy - de ne tessék rossz néven venni a szavamat -, aki
                  egyszer megszokta a férfit, olyan az, mint a dohány… Nehéz tőle elszokni és hát
                  minden asszony csak asszony és minden szalmaözvegység csak szalmából van.</p>
               <p>- Miket beszél összevissza - vágott közbe Görgey. - Kiről beszél?</p>
               <p>- Ki másról, mint az én édes nagyasszonyomról.</p>
               <p>- És ki az az édes nagyasszonya?</p>
               <p>- A tekintetes Görgey Jánosné - hebegte Verona, félig csodálkozva, félig
                  megzavarodva.</p>
               <p>Most már Görgeyn volt a csodálkozás sora. Talán megbolondult? Megnézegette
                  figyelmesen. Kék patkók voltak a szemei alatt, de a szemek is kékek voltak és
                  tiszták, becsületesek.</p>
               <p>- Miféle férfit emleget itt maga, nem értem!</p>
               <p>- Azt a gézengúz molnárlegényt, kérem alássan.</p>
               <p>- Molnárlegényt? Hogy jön az ide?</p>
               <p>- Mivelhogy ővele tántorodott meg a nagyasszony.</p>
               <p>- Megtántorodott? Mit ért kend ezalatt?</p>
               <p>- A szeretője neki, megkövetem alássan.</p>
               <p>A Görgey vonásai hirtelen eltorzultak, indulatosan ütött öklével az asztalra.</p>
               <p>- A sógorném? - ordítá, mint egy sebzett tigris.</p>
               <p>- Nem - hebegte Verona remegve -, a molnárlegény.</p>
               <p>- Hogy mersz ilyet beszélni, te bestia? - Feléje rohant, hogy leüti. - Ötven
                  vesszőt vágatok rád ezért.</p>
               <p>Feltépte az ajtószárnyakat, hogy hajdút, lándzsást szólítson be, de senki sem volt
                  se az előszobában, sem a folyosón. A hideg tavaszi szél megfújta arcát ott künn,
                  ziháló melle is áttért a rendes lélegzetvételre s meggondolta, hogy az efféle
                  kínos ügyet nem szabad elhamarkodással elrontani, különben is az asszony nem
                  fecsegő, hiszen majdnem erőszakkal próbáltak belőle kivenni titkokat, s az is,
                  hogy most idejött ezeket elmondani, bizonyosan a Marjákné manipulációja, nem, nem,
                  az asszonyt nem szabad bántani, nem vétkes, hogy reszket, hogy szenved, semmi
                  esetre se pletykázik kedvtelésből. Hiszen bizonyos, hogy nem igaz, amit mond, de
                  az ilyen bárgyú teremtés esze más alkatrészekből van, melyekbe másképp nyomódnak
                  be a dolgok; a szavak talán mint események, a képzelődések mint szavak
                  motoszkálnak e szegény műveletlen fejekben. - Hát nem vagyok én bolond -
                  csitította magát -, hogy ilyenekért méregbe jövök? Nevetni kellene ezeken. Hiszen
                  képtelenség. Hamarább piszkolódhatnak be a csillagok, mint Görgey Jánosné.
                  Bolondság, bolondság. Az ilyennek inkább szemébe kell nézni, hogy honnan
                  kerekedett, mintsem elfojtani. Hiszen tudnivaló, hogy valami bohókás félreértés,
                  valami bolondgomba fog kisülni, amin majd nagyot lehet nevetni.</p>
               <p>Visszament egész nyugodtan és szinte örült, hogy ez volt a Verona titka s nem a
                  másik.</p>
               <p>- Ej-ej, megijesztettem, ugye szüle - vette fel a fonalat engesztelő hangon és
                  senki se tudott nálánál melegebb lenni, ha akart. - No, nem baj; ne féljen, nem
                  esik semmi bántódása, mondja csak bátran, ami a lelkén van, de lássa,
                  felháborított az eset, mert hihetetlen nekem, hogy az a derék, jó asszony…</p>
               <p>Presztonné a kezeit tördelte.</p>
               <p>- Hiszen az, kérem alássan, inkább hittem volna, hogy a mi urunk, Jézus Krisztus
                  (dicsértessék mindörökké amen) nem ment fel az égbe, minthogy ez az asszony lejött
                  onnan.</p>
               <p>- És ebben a korban, Verona, ebben a korban - tette hozzá Görgey, ki most a
                  csendes belenyugvás taktikáját vette elő. - Hány éves most a sógorné?</p>
               <p>- Bizony még gyerekasszony. Hogyiscsak? Tavaly múlt negyvenegy. A kor semmi se
                  volna, kérem alássan, hanem az, hogy olyannak hittem, mint egy szentet és ha nem a
                  saját szemeimmel láttam volna, amit láttam, kitaposnám a lelkét, aki állítani
                  merné.</p>
               <p>Görgey felugrott a székéről.</p>
               <p>- Látta? - kiáltott fel felháborodva, de csak egy percre villant meg szemében a
                  zöldes fény, aztán újra leült, karjait leeresztette, szemeit lehunyta -, no semmi,
                  minden jól van. Beszélje el, miképp volt, de ne hagyjon ki semmit sem. Nem fogom
                  többé félbeszakítani. (Ezt inkább önmagának mondta.)</p>
               <p>- Hát úgy volt, kérem alássan, hogy mióta az úr a háborúba ment, azóta én háltam a
                  nagyasszonnyal egy szobában, mert félt egyedül. Azaz csak azontúl háltam nála,
                  mióta Rozáliát el tetszett vitetni, mert addig a gyermek aludt ott, Marják
                  Zsuzsival. Eleinte sokat búsult az ura miatt és a kicsike miatt is.</p>
               <p>- A kicsike miatt is búsult? - ütötte fel Görgey a fejét és tágra nyitotta a
                  szemeit.</p>
               <p>- Bizony búsult.</p>
               <p>- És miért búsult? - förmedt rá Görgey fürkésző tekintettel.</p>
               <p>- Mert nagyon szerette a kis Rozálit.</p>
               <p>- Mit gondol, mért szerette olyan nagyon, hiszen nem az ő gyereke?</p>
               <p>- Azért, kérem alássan, mert az ilyen nagyurak, akiknek semmi dolguk, ráérnek
                  szeretni a másét is, míg mi a magunkéra se érünk rá.</p>
               <p>Ez az ostoba válasz teljesen meggyőzte, hogy Presztonnétól semmi megtudnivalója
                  nincs a gyerekcsere ügyében.</p>
               <p>- Csak folytassa, Presztonné, folytassa bátran.</p>
               <p>- Hát jól van, ott hagytam el, hogy nagyon búsult. Sokszor írt és kapott levelet
                  az urától, később aztán ritkábbak lettek a levelek, ő is ritkábban sóhajtozott,
                  megszokta az egyedüllétet, később aztán, úgy az ősz elején, mikor hazajött
                  Osgyánból, ahová a kis Rozálit ment meglátogatni…</p>
               <p>- Hát volt Osgyánban? - mordult fel Görgey nyugtalanul. - Gyanús dolog ez. (Ezt is
                  önmagának mondta.)</p>
               <p>- Volt és mikor hazajött, többször ellátogatott a malomba. Ott kezdődik az eset.
                  Hogy miért ment először a malomba, nem emlékszem, meglehet, a gát miatt, mert a
                  molnár sokat járt a nyakunkra a nyáron át, hogy csináltassa meg az uraság. Elég
                  az, hogy a malomban volt. A molnár, úgy hallatszott akkor, új legényt
                  szerződtetett, hát a nagyasszony találkozott ott az új legénnyel, azt mondják, de
                  úgyis kell lenni. Mi szó esett köztük, mi nem, azt csak a jó istenke tudja, meg
                  ők, de bizonyos, hogy a nagyasszony másnap, harmadnap is elment a malomba s
                  ilyenkor felöltözött csinosan, ahogy mi paraszti fejérnépek szoktunk, ha a
                  kutyaság belénk száll. Hogy meddig tartott ez, nem tudom. Egyszer, mikor a
                  csípősebb idők bejöttek, azt mondja az én lelkem galambocskám: »Te Verona, nem
                  tudok miattad aludni éjjel, mert szörnyen hortyogsz, máshol vettetek neked ágyat
                  ezentúl.« No, már ez nekem mindjárt nem tetszett. Nem hortyogtam én soha, se
                  azelőtt, se azóta, megmondhatja Preszton is, ha meg tetszik kérdezni. Aztán a
                  kisgyerek is itt sírt azelőtt és tudott aludni, most pedig nem tud, mert én
                  hortyogok. No, csak lássuk, mi fog ebből kisülni. Hát az sült ki, hogy a
                  molnárlegény belopózott éjjel, mikor a cselédség elaludt, az udvarba, s az a szent
                  asszony (nem állhat már fenn a világ sokáig) kikelt az ágyból, s úgy, ahogy volt,
                  csak egy alsószoknyát rántva magára, kiment a hideg folyosóra s bebocsátotta. Uram
                  Jézus, ha az legalább valaki volna, de egy ilyen semmi embert.</p>
               <p>Kínos verejték gyöngyözött a Görgey homlokán, a nemesember háborgott benne, de
                  leküzdötte indulatát, keresztbefonván a két karját mellén, mintha nem eresztené az
                  egyikkel a másikat.</p>
               <p>- Kitől hallotta ezt? - kérdé sötét pillantással.</p>
               <p>- A cselédek suttogták egymás közt, eleinte bizonytalanul. A virradat párázatában
                  embert láttak kiosonni a kastélyajtón, mint árnyékot. Később azután rájöttek, hogy
                  a molnárlegény jár az úrnőhöz.</p>
               <p>- Képzelődtek, hazudtak - hörögte az alispán.</p>
               <p>- Én is azt mondtam, amit a tekintetes úr - felelte Verona asszony szomorúan. -
                  Megesküdtem magamban, hogy a végire járok. Kukoricahántás volt egy este a nagy
                  ebédlőben, melyből az asszonyunk hálószobája nyílik. Így szokott ez lenni minden
                  évben, valóságos ünnepség, melyet mindig a kastélyban tartanak meg s nem az
                  ispánházban. Ilyenkor eljönnek segíteni a falubeliek, nemcsak a mi jobbágyaink, de
                  a Budaméryé is, különösen a fiatalja. A nagyasszony mindenkor jelen van, még az úr
                  is, ha otthon tartózkodik. Leölnek egy juhot s mákos kukoricát főzet a nagyasszony
                  vacsorára. Van vidámság, dalolás, s ég a munka a sok kézben, éjfélig rendesen vége
                  is van. Akkor aztán hamarosan kitakarítják az ebédlőből a nagy garmada csöveket,
                  külön a pirosakat, melyek a szent Antal tüze ellen jók, meg a boglyának
                  föltornyosodott kukoricaháncsot, valahonnan ott terem a duda, meg a juhász, aki
                  fújja, s megindul a tánc, be az éjfélutánba, egy-két óráig. Az idén azonban
                  alighogy elfújta a bakter a tizet, egyszercsak bejön a nagyasszony a konyhába,
                  ahol a tokányt és a kukoricát főztük, s elrendelte, hogy neki a feje fáj, le akar
                  pihenni s nem engedi az úgynevezett éjféli vacsorát a kastélyban, hanem vigyük el
                  a katlanokat az étellel az ispánékhoz, majd ő most mindjárt abbahagyatja a munkát
                  és oda küldi a hántókat. Úgy is lett, rögtön beszüntette a munkát, kialudt a világ
                  a szobákban, az ebédlőben, s mindenki az ispánékhoz gyülekezett, csak engem
                  furkált a kíváncsiság, éreztem, hogy most lesz, ami lesz, s ahelyett, hogy a
                  népekkel tartsak, beosontam észrevétlenül az ebédlőbe, ahol beástam magam a
                  háncsboglyába, úgy hogy csak a fejem búbja látszott ki. Nemsokára mély csönd
                  állott be a kastély felső részében, csak a tücsök cirpelt a falban; figyeltem,
                  hallgatóztam, semmi nesz sehol, végre úgy egy félóra múlva egyet-kettőt
                  vakkantottak a komondorok, mintha valaki járna az udvaron, s éles fütty hangzott
                  közbe. Erre gyorsan kijött a nagyasszony, keresztülment az ebédlőn, a kulcs
                  megcsikordult, kinyitotta a külső ajtót. Még a szívem is megállt dobogni. Jaj
                  istenem, mindjárt elsüllyedek, ha igaz lesz. A holdvilág egy picinyt beszűrődött
                  az ablakon, csak annyira, mintha egy kis tejet öntenének a megolvadt szurokba.
                  Megcsikorgott az ajtó, és egy férfi lépett be, széles karimájú kalapban, nehéz
                  csizmákban: »Vigyázzon lelkem, meg ne botoljék - suttogta az asszonyunk -, mert
                  kukoricarakások vannak szanaszét,« s nyilván kezénfogta, úgy vezette át a
                  szobájába, de így is megropogott vagy kétszer talpa alatt egy-egy kukoricacsutka.
                  No, erre aztán én is kibújtam a boglyából s reszketve, mint a nyárfa, rohantam el
                  az ispánékhoz, de olyan sápadt voltam, hogy megijedtek tőlem.</p>
               <p>Eddig tartott a Verona elbeszélése, láthatólag megkönnyebbedett, mikor
                  megszabadult súlyos és veszedelmes titkától. Kínos csönd támadt. Várta, mit mond
                  az alispán, de az egy szót se szólt. Ott ült a karszékében, félig megmerevedve,
                  hamuszínű arccal. Az asszony lopva, félénken pillantott rá, úgy tetszett neki,
                  hogy nem is él. De mégis. Hiszen az ádámcsutka mozog a nyakán, tehát lélegzik. Így
                  telt el vagy három-négy perc. Verona egyszer-kétszer köhintett, hogy az urat
                  figyelmeztesse jelenlétére, de az most se vett róla tudomást. Messze járt most az
                  ő elméje! Olyan rejtélyeken tűnődött, melyeket még halandó meg nem fejtett. Miből
                  van gyúrva az asszonyi állat? Csakugyan nem volna benne semmi keményebb anyag?
                  Csupa csiriz, mely ragad mindenhez, mindenkihez. Csiriz felül és csiriz belül,
                  csupa csiriz az utolsó porcikáig. Hát Karolina is ilyen lett volna? (Mélyen
                  sóhajtott és bozontos nagy feje a mellére hanyatlott.) Az isten hát nem teremtett
                  semmi egészen tisztát? A legtündöklőbb ékességnek, a napnak, foltjai vannak, a
                  legátlátszóbb forrásvízben undok ázalagok hemzsegnek. A legfehérebb liliomnak is
                  van árnyéka…</p>
               <p>- Elmehetek? - kérdezte végre Verona.</p>
               <p>Görgey összerezzent, akkor vette észre, hogy ott van. Beleegyezőleg biccentett,
                  hogy elmehet, de az ajtótól visszaszólította.</p>
               <p>- Megálljon, Presztonné, még kérdezek valamit. Gyakran előfordult ilyen eset?</p>
               <p>- Legalábbis minden második éjszaka hallani lehetett az ismeretes füttyöt az
                  udvaron.</p>
               <p>- Jól van, Presztonné. Senkinek se szól többet a dologról soha és most
                  elmehet.</p>
               <p>Nem kételkedett többé. A természeténél fogva könnyen hívő volt, ehhez járult egy
                  tegnapi jelenet a »Szeretseny Királ«-hoz című traktérban, hol a megyei tisztikar
                  közösen étkezett. A vacsoránál a közügyekről beszélgetve, szóba került Görgey
                  János táborba szállása. Marsalkó Péter mondani kezdte: »Furcsa hírek érkeztek…«
                  Mire közbevágott a már egy kicsit becsípett protonotárius, Reviczky Dániel,
                  mintegy kiegészíteni a mondatot: »Toporcról.« Hüledezve néztek össze a megyei
                  urak, mint mikor valaki nagy tapintatlanságot mond, s Marsalkó uram mohón sietett
                  kiegyengetni a hibát: »Dehogy - mondá -, Erdélyből jönnek a furcsa hírek, hogy ott
                  mindennek vége van.« Az alispán nem értette meg tegnap, miről lehet szó, de most
                  már minden világos. Az urak már hallottak egyet-mást a sógorné kalandjáról. Nem,
                  ezt nem lehet tovább tűrni, ennek végét kell vetni, a szegény János becsülete
                  kedvéért.</p>
               <p>Alighogy megjött Preszton mindenféle bögrékkel, üvegekkel, zsírokkal, füvekkel és
                  azokhoz való utasításokkal, legott felhívatta a két legügyesebb lándzsást, Göbölyő Andrást, valamint Szabó Gergelyt s megparancsolta,
                  hogy nyomban útra kelvén, a legnagyobb titoktartással környékezzék meg éjjel
                  Toporcon a Görgey János kastélyát, ahol a toporci molnárnak valami újonnan
                  szegődött legénye szokott gonosz szándékból megjelenni, fogják meg és lehetőleg
                  feltűnés és zaj nélkül hozzák eleibe.</p>
               <p>Ez szerdán délelőtt történt s már pénteken este, mikor az alispán éppen vetkeződni
                  kezdett, jelenté neki Preszton:</p>
               <p>- Egy rabot hoztak Toporcról a lándzsások. Mit mondjak nekik?</p>
               <p>- Hogy most nem érek rá. Majd reggel beszélek vele.</p>
               <p>Kisvártatva visszatért Preszton, hogy a lándzsások azt kérdeztetik, ne adják-e át
                  a várnagynak?</p>
               <p>- Eredj, mondd meg nekik, hogy semmi esetre sem. Előbb én akarok vele beszélni. Ez
                  az én privát rabom. Csukják be ideiglenesen valami üres cellába.</p>
               <p>Megint csak visszajött Preszton.</p>
               <p>- Azt üzenik a lándzsások, hogy a szegény rab egész nap és egész megelőző éjjel
                  nem evett egy falatot sem, pedig olyan rázós szekéren hozták, hogyha evett volna
                  is, holtéhes volna azóta.</p>
               <p>Az alispán, aki már azóta levetkőzött és a takaró alá bújt, ingerlékenyen
                  válaszolt:</p>
               <p>- Mondd meg a lándzsásoknak, ne üzengessenek. Mit gondolnak a beste lelkek, hogy
                  kivel beszélnek? Előttem lehet könyörögni, de nekem üzenni nem lehet. Ha még
                  egyszer üzenni mernek, megbotoztatom őket. Ami a rabot illeti, hadd böjtöljön az
                  ebugatta!</p>
               <p>Ezzel aztán rendbe jött ez a függő kérdés is. Reggelre azonban nagy elfoglaltságra
                  kelt az alispán, már ott csoszogtak előszobájában a mindenféle ügyes-bajos felek
                  és deputációk, azonfelül értekezletek, tárgyalások vártak rá, úgy, hogy szinte
                  zúgott a feje, mint egy köpű, s teljesen megfeledkezett a rabról. Minthogy
                  vasárnap jött közbe, estefelé hazahajtatott Görgőre, hol megint gazdasági ügyekben
                  kellett traktálni. Lembergi kereskedők várták, kik a hízott ökreit akarják
                  megvenni. Másnap cudar idő kerekedett, hó, szél, de olyan, hogy a fákat csavarta
                  ki az erdőkben. A kutyát se való ilyenkor kihajtani. Egész nap ki nem mozdult
                  szobájából. Csak innen szép most a világ, fehérek a fák, a házfedelek, a hegyek és
                  minden, ameddig a szem lát, csupán messze az úton rontja a fönséges összhangot
                  egyetlen fekete pont. A fekete pont egyre közelebb jött. Eleinte olyan piciny
                  volt, mint egy varjú, aztán mint egy szuszék, míg végre egy hintó alakját vette
                  föl, melyet négy sötét pej vontatott nagynehezen a kerékagyig érő hóban. Messziről
                  jöhet, mert különben szánkó lenne - annak vetnek most puha, pihes ágyat felülről.
                  Amint aztán a templomhoz ért a hintó, nagy ostorpattogtatás közt befordult az
                  urasági fasorba.</p>
               <p>- Vendéget kapunk - jegyezte meg Marjákné bosszús hangon, birsalmákat rakosgatva a
                  meleg kályha párkányára, hogy azok ott szépen szagoljanak a tekintetes úrnak. -
                  Megfoghatatlan az, hogy kedvük van az embereknek ilyenkor is mászkálni!</p>
               <p>A hintó ezalatt bejárt az ambitus kiugrója alá. Görgey maga is kíváncsi volt és az
                  udvarra nyíló ablakhoz lépve, látta, hogy a farkasbőrbundából egy nagykendőkbe
                  keresztül-kasul bebabulyázott asszonyi alak kászmálódik ki, magával rántván
                  sötétzöld csurapéja szárnyával téglát, palackot, melyek nyilván melegítőül
                  szolgálhattak. Az érkező bekötött fejéből csak a két szem látszott ki és a
                  hidegtől pirosra mart orr, lehetetlen volt felismerni. Csak miután az előszobában
                  leszedte róla a ruhákat Preszton, a vele váltott néhány behangzó szóból ismerte
                  meg Marjákné:</p>
               <p>- Akármi legyek, a toporci úrasszony - s azzal eleibe rohant.</p>
               <p>Görgey ellenben összeszorította ajkait s halántékán kidagadtak az erek. Ahelyett,
                  hogy ő is kifelé sietne, amint azt az illedelem hozná magával, leült az
                  íróasztalához és írni kezdett, vagy legalább mímelte, hogy ír.</p>
               <p>Csakugyan Görgey Jánosné nyitott be. Görgey hallotta, amint belép és megsuhognak a
                  szoknyái, de csak írt izgatottan, mérgesen és hátra nem fordult egy világért se:
                  nem látta hát az asszony feldúlt arcát, megtört, roskadozó alakját.</p>
               <p>Az asszony megállt egy percig a szoba közepén, mintha megütődnék, majd csendes,
                  rekedt hangon figyelmeztette az írásban elmerültet.</p>
               <p>- Én vagyok, sógor.</p>
               <p>De még erre se fordult meg Görgey, szorgalmatosan írt tovább s csak úgy foghegyről
                  szólt hátra rideg, megvető hangon:</p>
               <p>- Mit akar?</p>
               <p>Talán észre sem vette a hideg sértő modort, ki venné észre a tűszúrást, mikor a
                  szívét hasogatja a legnagyobb fájdalom; ereje elhagyta, egy székbe roskadt, csak
                  éppen hogy még szavakba bírta rakni a lesújtó hírt:</p>
               <p>- Elfogták az uramat, a kegyelmed testvérbátyját.</p>
               <p>Erre aztán lecsapta a tollat az alispán s keserű gúnyba tört ki:</p>
               <p>- És kegyelmed persze búsul ezen.</p>
               <p>- Oh, istenem - kiáltá fuldokló hangon -, hiszen vége van, gályákra viszik, vagy
                  vesztőhelyre.</p>
               <p>Az alispán elsápadt.</p>
               <p>- Ki fogatta el? - kérdé izgatottan.</p>
               <p>- Bizonyosan a császár.</p>
               <p>- És hol van ő most?</p>
               <p>- Nem tudom, hova vitték.</p>
               <p>- Hol és mikor fogták el? Ütközetben vagy másképp?</p>
               <p>- Otthon - felelte Görgeyné, s hangosan kezdett sírni.</p>
               <p>Az alispán csodálkozó szemeket meresztett rá.</p>
               <p>- Hát otthon volt? Én erről semmit se tudtam.</p>
               <p>-- Mert titkolni kellett; álruhában volt meghúzódva a toporci malomban.</p>
               <p>Az alispán halovány arca olyan vörös lett erre a szóra, mint a főtt rák, szemeiből
                  kialudt a haragos fény s homlokáról eltűnt a bánatfelleg, egy tekintetet vetett a
                  remegő nőre, volt abban részvét, bűnbánat, szégyen s egy hirtelen mozdulattal
                  térdre esett előtte s fekete kötényének, mely megfeszült a térdein, megfogván
                  egyik szélét, ajkához vitte és megcsókolta.</p>
               <p>- Mit csinál kegyelmed? - ijedezett az úrnő s felugrott a székről.</p>
               <p>- Valami olyast, amit vezeklésül szabtam most magamra, de amire nem vagyok
                  érdemes. (Felkelt, lerázta térdéről a port s élénken folytatá.) Mária, kedves
                  sógorasszony, egy percig se tartson a bánata többé, Jánost nem a császár fogatta
                  el, hanem olyan ember, aki visszaadja.</p>
               <p>Görgeyné nagy lélegzetet vett s félig hívőn, félig bizalmatlanul tekintett rá.</p>
               <p>- Oh, istenem, ki hát?</p>
               <p>- Én - felelte Görgey -, én fogattam el.</p>
               <p>Csalódottan csüggesztette le a fejét. Milyen új szerencsétlenség! Isten csakugyan
                  elvette az eszét, éppen a legrosszabbkor, mikor rászorult volna. Már előbb is
                  feltűnt a különös viselkedése, de most már bizonyos.</p>
               <p>Görgey észrevette az asszony arcán, hogy mit gondol és sietett őt
                  megnyugtatni.</p>
               <p>- A sógorasszony most azt hiszi, hogy megőrültem, de én nem vagyok bolond, csak
                  gonosz. Nem tudom, megbocsájthat-e nekem valaha? Azt pletykázták előttem, hogy a
                  sógorasszony éjjelenkint egy molnárlegényt eresztget be a szobájába, ez engem
                  fellázított és elrendeltem a molnárlegény elfogatását. Alávaló dolog volt tőlem,
                  hogy elhittem. Üssön pofon érte most, megérdemlem, itt van a fejem, tartom.</p>
               <p>Oh, most kellett volna megnézni, milyen szép az, hogy nemcsak az égről jöhet
                  napsugár, hanem megterem a könnycsepp alatt is; íme, keresztültört a mosoly a
                  nagyasszony könnyein. Sírt és nevetett egyszersmind.</p>
               <p>- No, csak az kellene, hogy megüssem. Hiszen igaz volt, amit beszéltek - áradozott
                  Görgeyné, s rózsa nyílt ki az arcán, elpirult egy kicsinyt; pajkos derű repdesett
                  amellett az ajkszögleteiben (szebb volt akármilyen üde hajadonnál). - Mi
                  tűrés-tagadás, beeresztgettem Jánost éjjel, mint a parasztasszonyok a
                  szeretőjüket. Hiszen annyi beszélnivalónk volt. Mert ne gondoljon valami egyebet
                  (szemérmetesen lesütötte a szemeit). Oh, kell is már nekünk! Hanem ez is
                  meggondolatlanság. Most már belátom. Adjunk hálát az istennek, hogy csak így
                  végződött, nem rosszabbul. Mert fel is ismerhették volna. Ámbár szakállt
                  növesztett, a bajuszát leborotválta és… de hiszen látta őt, mennyire át van
                  alakítva.</p>
               <p>- Nem, még nem láttam.</p>
               <p>Árnyék vonult át a Mária homlokán.</p>
               <p>- Hogy lehet az? Hát nem itt van? Hát hol van ő most?</p>
               <p>Nyugtalanul függesztette rá a szemeit, de Görgey nem felelhetett, nyelvét ebben a
                  szempillantásban bénítá meg a rémület, levegő után kapkodott. Eszébe jutott, hogy
                  a foglyot nem engedte a várnagyhoz vitetni, hogy az bevegye a rendes rabok
                  létszámába, minélfogva nincs gondoskodás a kosztjáról, éhen is halhatott
                  azóta.</p>
               <p>- Az isten szerelméért, mi lelte? Mért nem felel?</p>
               <p>A finom női ösztöne súgta meg, hogy Jánossal történt valami.</p>
               <p>Görgey az ajtóhoz szaladt, felszakította izgatottan s kikiáltott:</p>
               <p>- Rögtön fogjátok be a legsebesebb négy lovamat! Marjákné, a bundámat, botosomat!
                  Hamar, hamar!</p>
               <p>- Meghalok a bizonytalanságtól, sógor, ha nem felel - esengett Görgeyné remegő
                  hangon.</p>
               <p>Pál úr a verejtéket törölte le homlokáról parasztosan, a kabátja ujjával.</p>
               <p>- Meddig él meg - szólt tompán fojtott hangon -, egy ember étlen-szomjan?</p>
               <p>- Nem tudom - nyögte Görgeyné megsemmisülve, elhalón.</p>
               <p>- Majd talán tudja Marjákné. Hej, Marjákné! Jöjjön csak be, Marjákné! Meddig él
                  meg egy ember étlen-szomjan?</p>
               <p>- Sohase próbáltam - felelte Marjákné. - Hanem azt hiszem, embere válogatja. A
                  katolikus ember kibírja egy hétig is, mert az hozzá van szokva a böjtökhöz, de a
                  lutheránusokért nem mernék jótállni. Mikor a megboldogult uramnak, isten nyugtassa
                  meg, az a nagy hideglelése volt…</p>
               <p>- Menjen a bolond fecsegésével! Sürgesse inkább a kocsist!</p>
               <p>Görgeyné kétségbeesetten ragadta meg a sógora karját:</p>
               <p>- Mi történt az urammal?</p>
               <p>- Az isten kezében van - felelte megtörten.</p>
               <p>- Annyira volnánk! - sikoltott fel az asszony.</p>
               <p>- Elfeledkeztem róla - vallotta be bűnbánó arccal. - Éjjel hozták, külön cellába
                  zárattam, anélkül, hogy a kosztjáról gondoskodnám, persze azzal a szándékkal, hogy
                  reggel megpirongatom, ráijesztek és kitoloncoltatom a megye területéről.</p>
               <p>- Csak nem gondolja - vetette fel az asszony -, hogy emiatt baja lett, vagy
                  talán…</p>
               <p>Görgey elhárító mozdulatot tett.</p>
               <p>- Nem. Dehogy. Isten ments. (Az erős ember egész testében reszketett, mintha láz
                  törné.) Oh, szó sincs róla. Semmi olyanra nem gondolok, sógorasszonykám.
                  Becsületemre mondom. Ej, mi baja lehetne? Hanem tudja, mégis, péntektől, vagy
                  éppen csütörtöktől nem enni egy harapást sem. Nagyon éhes lehet. Azért hát
                  készítsenek egy kis jó vacsorát, én most bemegyek érte és kihozom. Legyen addig
                  itt nyugton, sógorasszony.</p>
               <p>- No, én is bemegyek. Mindenesetre bemegyek.</p>
               <p>- Ahogy tetszik. De igazán nincsen semmi ok a nyugtalanságra, semmi ok. Be se
                  mennék, hanem egy kicsit a fejem fáj… Majd széthasad. Egy kis szánkázás, egy kis
                  friss levegő kihúzza.</p>
               <p>Bizalmatlanul nézegettek egymásra.</p>
               <p>- Jó, de én mégis elkísérem, legalább nem unja magát az úton.</p>
               <p>Ezalatt előállott a szán, a nyugtalanul kapálózó lovak szerszámán megszólaltak a
                  csengettyűk, megannyi apró lélekharangok. Az este is kezdett leszállni, piszkos,
                  kékes köd ereszkedett alá a tiszta fehér takaróra, a szél elállt már, de a hó még
                  pilinkélt, mintha fehér legyek úsznának valami zavaros folyadékban.</p>
               <p>Görgey fölsegítette sógorasszonyát az ülésre és betakargatta a lábait.</p>
               <p>- Hát csakugyan nem restell velem jönni? Mindjárt visszajövünk, Marjákné. Jó
                  vacsorát főzzön. Három személyre, Marjákné. El ne felejtse, három személyre.
                  (Aztán felugrott és leült a sógorné mellé.) Lőcsére, Matyej! Ne kíméld a lovat. Ha
                  mind a négy megdöglik is.</p>
               <p>Matyej szót fogadott, siklott a szán a csillogó fehér havon, mint a kilőtt nyíl.
                  Sebesen maradoztak el a gyémántos erdők, ligetek az út két felén. A lovak
                  orrlyukaiból, szájából sárgás párafátyolok szálltak a levegőben a jármű előtt.</p>
               <p>Görgey megbánta, hogy olyan nagy sietségre intette a kocsist. Még megijeszti vele
                  az asszonyt. Pedig elég, hogy ő maga se él, se hal a rémülettől. Szükségét látta a
                  magyarázatnak.</p>
               <p>- Hamar szeretnék beérni, mert a várnagynál felejtettem a penicilusomat, s az
                  ilyenkor vasárnap mindig hivatalos valahova vacsorára. Még majd hozzá nem juthatok
                  a bicskámhoz, pedig valójában a bicska kedvéért megyek be. Meg vagyok lőve. Egész
                  nap nem bírtam magamnak kalamust faragni.</p>
               <p>Olyan közömbös hangon mondta, mintha a penicilusnál csakugyan nem volna egyéb
                  baja. Görgeyné hasonlóképpen erőt vett magán s kivallogatta apránkint, hogy ő meg
                  leginkább azért megy be a sógorral, mert nem szenvedheti a Marjákné üres
                  fecsegéseit. Hovatovább már szó sem esett Jánosról, mintha a világon se volna.
                  Igazi hősiességszámba ment ez a megnyugtatásra számító kölcsönös gyöngédség, mely
                  csak nagy lelki erőfeszítésekkel volt fenntartható s amellett nem ért semmit, mert
                  mindenik tudta a másikról, hogy a lelke valóságos kínpadra van feszítve.
                  Összebeszéltek hetet-havat, mint az unatkozó utasok szokták, hogy egymást
                  szórakoztassák, még az időjárás sem maradt megszólás nélkül, hogy igen zordnak
                  ígérkezik az idei tél (valahol a távolban farkasüvöltést vélt hallani Görgey),
                  mire megjegyezte a nagyasszony: »Bizony jól járt a szegény urunk, Thököly, hogy
                  már megverték s nyugton ülhet valahol Törökországban, ahol szelídebbek a
                  telek.«</p>
               <p>Mindezekről még semmit se tudott Görgey Pál, mert nem villanyos dróton jártak
                  abban az időben a hírek, de csigaháton. Utasok hozták. Kovácsműhelyekben lovaikat
                  patkoltatták és elmesélték, ami nevezeteset hallottak, sokszor tizedik szájból.
                  Nem ért ez semmit és rettenetes lassan ment. Először is már magában ritkaság volt
                  az erdélyi utas a Szepességen. De ha volt is, esetleg nem tört el a szekere és nem
                  esett le a lovainak patkója, tehát nem ment be a kovácsműhelybe. De ha bement is,
                  hát nem mondott igazat. De ha igazat mondott is, azt senki nem vehette annak,
                  lehetetlen lévén kihámozni az ezer meg ezer keringő s egymásnak ellentmondó tábori
                  hírekből, melyik verzió felel meg a valóságnak. Hogy tart-e még a háború, vagy nem
                  tart, legfeljebb a zab- és lóárakból lehetett kombinálni. A veres égalj csak a közelségből jel, egy-két meggyújtott erdélyi falu nem
                  fest ki olyan messzire kiabáló pirosságot.</p>
               <p>Görgeyt most még ez a leverő hír se érdekelte, csak úgy gépiesen tett néhány
                  kérdést: »Mit? Hát le van már verve Thököly? Megint az a bizonyos szalmaláng volt.
                  A szabadság oltárán gyúl ki, de mint a lidércfény, csak a temetőkhöz visz. Persze,
                  no persze, hiszen különben hogyan is lenne itthon János…«</p>
               <p>S ezzel most megint csak odacsúsztak vissza, ahonnan el akartak távolodni -
                  Jánoshoz.</p>
               <p>Elújságolta Görgeyné, hogy Erdély lecsendesült, elég volt a császári haderőnek
                  bejönni, lassanként elhagyogatták Thökölyt a hívei. Az erdélyi urak teljes
                  bűnbocsánatot kaptak, mint akik a helyi hangulatok ereje alatt cselekedtek vala,
                  ellenben a Magyarországból zászlóihoz csatlakozottak főembereit lázadóknak
                  tekintik, az üldözöttek listáján van János is. Parasztruhában, mint fuvaros
                  menekült Osgyánig, ahol egy darabig Katalinéknál rejtőzött. Darvas sógor, akinek
                  jó embere a nádorispán, Esterházy Pál, Budára ment, hogy teljes amnesztiát
                  eszközöljön ki számára, most is ott kuncsorog valahol, bárcsak segítené meg az
                  isten. Osgyánból Katalin értesítette őt (a nagyasszonyt), hogy az ura ott van, s
                  így ment el hozzája szüret táján s rávette, hogy közelében, a toporci malomban
                  tartózkodjék, ahol helyet csinált neki a hűséges, hallgatag Gáll Péter molnárnál -
                  addig is, míg Darvas kijárja a pecsétes iratot.</p>
               <p>Matyej hátrafordult a bakon:</p>
               <p>- Behajtsak a kapun?</p>
               <p>Ott voltak a megyeházánál.</p>
               <p>- Hajts be csak. Ki tudja meddig kell itt maradnunk. - Önkénytelenül
                  felsóhajtott.</p>
               <p>A szán érdes sziszegéssel szaladt be a megkopott kőkockákon, a vártán álló őr
                  szabályszerűen tisztelgett a meztelen kardjával.</p>
               <p>Az alispán nevén szólította:</p>
               <p>- Szaladj a várnagyhoz, Vlaszinkó. Azonnal idejöjjön!</p>
               <p>Eközben leugrott és lesegítette sógornőjét, megszorítá a kezét. »Bátorság,
                  Mariska«, susogta az ő rekedtes hangján, melynek mégis valami kellemetes íze,
                  sajátságos melegsége volt.</p>
               <p>Mária nem felelt. A boltozatról lelógó lámpa bágyadt fényt vetett arcára. Sápadt
                  volt, szomorú szemei különös kifejezéssel tapadtak az alispánra.</p>
               <p>- Maga reszket - mondá Görgey, megérezve a kezéről.</p>
               <p>- Fázom - rebegte Mária. - Hűvös van.</p>
               <p>- Mindjárt itt lesz a várnagy, mindjárt itt lesz.</p>
               <p>Vlaszinkó visszatért.</p>
               <p>- A várnagy úr nincs itthon, kérem alássan.</p>
               <p>- Meg kell keresni, ha a föld alatt van is. Hej, őrök! Szólíts hamar egypár
                  őrt.</p>
               <p>Őrök, huszárok, poroszlók iszen ott termettek egyszerre négyen is.</p>
               <p>- Keressétek meg a várnagyot valahol a városban - parancsolá indulatosan. - Élve
                  vagy halva, itt legyen ebben az órában. Egy-kettő… fordulj, indulj! Te pedig,
                  Vlaszinkó teremtsd elő szaporán a főporkolábot az összes börtönök kulcsaival.</p>
               <p>Nagy sürgés-forgás támadt az egész roppant épületben. Ajtók csapkodása hangzott.
                  Imbolygó fények villantak meg az udvaron és emeleten, vagyis lámpással járó
                  emberekkel népesült be a háztáj. Híre ment, hogy az alispán váratlanul megjött és
                  haragszik. Maga nemzetes Grodkovszkyné asszonyom, a várnagyné is kijött ropogós
                  fehér kötényével, felgyűrt ingujjban, kipirulva, úgy, ahogy volt a tűzhelynél, s
                  meglátván a hatalmas urat, megharsogtatta éles hangját:</p>
               <p>- Jaj, bizony nem tudom, hova ment. Egyszer csak eltűnt, most estefelé, ma éppen
                  úgy, mint tegnap és vacsorára se jött haza. Mindjárt nem tetszett nekem, valami
                  rosszban töri a fejét, mert sunyi ravaszság terpeszkedett az ábrázatán, holott
                  azelőtt mindég meghagyta, hogy hová ment. Hát tegnap este is egy staféta kereste,
                  tűvé tettük érte az egész várost, nem volt sehol. Mikor aztán előkerült,
                  vallattam, hogy hol volt, de ne adj isten, hogy megmondaná. Mondom neki szépen:
                  »Grodkovszky, édes uram, hol jártál, mondd meg nekem, még ha úgy volna is, hogy
                  asszony van a játékban, akkor is az volna rendjén, hogy töredelmesen bevalljad«.
                  De az én Grodkovszkym csak a szakállába dörmögött valamit. No, erre aztán én is
                  felemeltem a hangomat: »Grodkovszky, kutya teremtette, ez többet ne történjék« - s
                  íme, ma megint eltűnt estefelé, mint a kámfor és azt se tudom a méregtől, melyik
                  lábamra álljak, mert az bizonyos, hogy rossz úton jár és lészen itt hajak
                  lemetélése és kontyok megkobozása, annyit mondhatok, de egy csöppet se árt, ha egy
                  kis kóstolóul jól megpirongatja őkelmét a tekintetes alispán úr is. Azért öntöttem
                  ki a szívemet.</p>
               <p>Grodkovszkyné még beszélt, mikor a főporkoláb is előcsoszogott a lámpával és a
                  kulcsokkal.</p>
               <p>Az alispán már messziről kiáltá:</p>
               <p>- No, mi van a rabokkal, Baltazár?</p>
               <p>- Semmi nevezetes.</p>
               <p>- Úgy? Semmi említésreméltó? Nagyon helyes. - Az alispán föllélegzett. - Minden
                  megy a régiben, ugyebár?</p>
               <p>- Tetszik valamit parancsolni?</p>
               <p>- Egy új rab van most itt, akit azonnal látni akarok.</p>
               <p>Baltazár gondolkozott.</p>
               <p>- Nem igen van itt most új rab. Mikor jött volna?</p>
               <p>- Most pénteken. Pénteken este.</p>
               <p>- Nem tudok róla, nekem a várnagy úr semmit se szólt.</p>
               <p>Görgey izgatottan gombolgatta prémes bekecsét szorosabbra.</p>
               <p>- Pedig itt van. Gondolkozzék csak!</p>
               <p>- Lehetetlen, tekintetes uram, nekem tudnom kellene; az én feleségem főz
                  nekik.</p>
               <p>Görgey ingerülten szakította félbe:</p>
               <p>- Szamár kend, Baltazár. Küldje ide Szabó Gergelyt.</p>
               <p>- Az most rablókat üldöz. Farkasfalván kifosztották a templomot.</p>
               <p>- Hát Göbölyő hol van?</p>
               <p>- Toporcon megfázott a szolgálatban, tüdőgyulladást kapott és haldoklik. Már meg
                  is gyónt tegnap.</p>
               <p>- Ez az. Ez tudja. Rohanjon hozzá tüstént, kérdezze meg tőle, hová csukták a
                  rabot, akit pénteken hoztak Szabó Gergellyel? Ne engedje addig meghalni, míg meg
                  nem mondja.</p>
               <p>Szedte a lábát Baltazár, egy agár se jobban, pedig egy kis pocakja is volt,
                  dacára, hogy a rabok főztjén élt vagy hogy éppen azért.</p>
               <p>A Görgeyné lába megroskadt, lankadtan szorította fejét a lépcsőoszlophoz s kezével
                  megkapaszkodott a baluszterben.</p>
               <p>A pohár végre kicsordult. A galamb is tud a csőrével kopogni.</p>
               <p>- Istentelen pogányok - fakadt ki. - Hát mi van itt? Még egy kutyát se zárnak úgy
                  el a sintérek, hogy ne tudnák, melyik ólba dobták. Szégyen, gyalázat. Hát megyeház
                  ez vagy bűntanya?</p>
               <p>Görgey az ajkaiba harapott. Olyasvalamit érzett, hogyha a megyeház dőlne rá, az
                  sem nyomná úgy, mint ennek az asszonynak a szavai és lehúzta az asztrakán sapkáját
                  a fülére, hogy ne hallja a továbbiakat, mert amilyen arányban gyengült a
                  nagyasszony testi ereje és lélekjelenléte, éppen olyan arányban növekedék meg a
                  nyelvi bátorsága.</p>
               <p>Sokat kibírt Görgey, de ezt nem, behúzódott mélyen az udvarba, mintha arrafelé
                  volna valami dolga, ott járkált izgatottan fel s alá a hóban.</p>
               <p>Szerencsére megjött lihegve Baltazár. Meghozta a hírt, hogy a toporci rabot az
                  emeleten zárták el, a levéltár melletti üres kamrába, hol a régi világban a
                  kínzóeszközöket tartogatták.</p>
               <p>- Valahára - lélegzett fel az alispán.</p>
               <p>Csakhogy ennek előbb még a kulcsát kellett megkeresni. Baltazár beszaladt a
                  várnagynéhoz, ott voltak a használaton kívüli különböző szobák és helyiségek
                  kulcsai egy nagy szakajtóban, mindenik hozzákötve egy kis fatáblához, melyen a
                  helyiség száma és mineműsége volt felírva. Mialatt a kulcsok között kotorászott,
                  elmesélte, hogy Göbölyő Andrást haldokolva találta, nem volt már eszméletnél,
                  mikor a kérdést intézte hozzá, egy szót se felelt, csak a felesége mondta:
                  »Szaladhat már utána a másvilágra.« »De nem addig az - feleltem -, nem rólam van
                  itt szó, a vicispán parancsolja.« Hát erre a szóra, mintha csak a halál eresztette
                  volna ki a karmaiból, egyszerre felnyitotta a szemeit és elmondta a dolgot
                  értelmesen. Isten úgy segéljen, nem is fog meghalni, mert a halál a vicispán
                  említésére ijedtében kiszaladt a kéményen.</p>
               <p>Görgeyné ezalatt arra kérte sógorát, hogy mindenekelőtt egy kis ivóvizet szerezzen
                  és egy csipetnyi konyhasót.</p>
               <p>- Mi végből? - kérdé az alispán. - Eredj Vlaszinkó, hozz egy bögre vizet és egy
                  marék sót.</p>
               <p>- Azt akarom, hogy kéznél legyen - nyöszörögte Görgeyné rekedten -, mert ha még
                  lesz benne egy kis élet (itt most már eltört a mécses, hangosan sírni kezdett), ez
                  a legjobb, elsőbben egy kis sós víz s csak azután egy kis gyenge bor.</p>
               <p>- Ne sírjon, Mária. Tartsa magát. Ne felejtse el, hogy ezeknek nem szabad
                  megtudni, kiről van szó.</p>
               <p>Vlaszinkó megjött a vízzel meg a sóval, Baltazár pedig azzal a tapasztalattal,
                  hogy a kamara kulcsa nincs meg.</p>
               <p>- Akkor hát feltörjük az ajtót! - parancsolá az alispán. - Egy pár markos ember
                  jöjjön fel. Hozzanak baltát, feszítővasat!</p>
               <p>Maga megindult fölfelé a lépcsőkön, a sógornőjét támogatva. Baltazár a lámpát
                  vitte előttük, meg a bögre vizet.</p>
               <p>Fent kísértetiesen kopogtak lábaik alatt a téglák, melyekkel a folyosó ki volt
                  rakva. Nagy dimenziójú árnyékuk velük húzódott a falon és a boltozaton végig.
                  Amint átmentek a főjegyző lakása mellett s befordultak a keresztfolyosóra, undok
                  denevérek rebbentek fel a fejük fölött. Doh és penészszag áradt ki mindenünnen, a
                  fülkékből és a fal mentén két oldalt felállított szekrényekből, melyekben régi
                  paksaméták, régen élt emberek viszályainak, bűneinek dokumentumai szórakoztatták
                  az egereket. Az egyik ilyen szekrényből keserves macskanyávogás hallatszott.
                  Boldogtalan cica, alkalmasint bement a nyitott ajtón át a szekrénybe egy kis
                  kellemetes vadászat okáért, a délutáni nagy szélből egy erősebb áram rácsapta az
                  ajtót és most nem tud kijönni.</p>
               <p>- Az a szegény macska be van valahol rekedve - mondá a nagyasszony. Az ő puha
                  szíve ilyenkor sem tagadta meg magát.</p>
               <p>Görgey nem is felelt, gépiesen ment a főporkoláb után, ki most megállott az utolsó
                  ajtónál.</p>
               <p>- Ez az! - mondá halkan. - Helyben vagyunk.</p>
               <p>Mind a hárman megálltak. A többiek még alant készülődtek a szerszámaikkal.
                  Mélységes csend támadt, mint egy kriptában. Görgey hallotta a saját szívének
                  hangos dobogását. Milyen nagyon sietett s most, mikor már itt van a döntő
                  pillanat, megdöbben, elsápad, nem mer átesni rajta… elfutni szeretne innen. Jaj,
                  mi lesz most, mi lesz?</p>
               <p>- Erősnek gondolja az ajtót, Baltazár? - kérdé olyan bátortalan, szepegő hangon,
                  mintha gyermek volna s nem Szepes vármegye alispánja.</p>
               <p>- Tölgyfából van - felelte a főporkoláb egyszerűen.</p>
               <p>Letette a lámpást a földre, a vizesbögrét meg átvette tőle Görgeyné. »Nézzük
                  csak,« szólt önmagához, megköpte a markát s egész erővel nekidőlt hatalmas
                  vállával az ajtónak.</p>
               <p>Görgeyné és az alispán megfeszült érdeklődéssel lesték a próbát, illetve a
                  szakszerű nyilatkozatát (a recsegés hangjából kiösmeri ő az ajtó erejét), s íme,
                  csak egy »jaj«-t hallanak, aztán két lábat látnak kalimpálni a levegőben, míg a
                  felső test végképp eltűnik s amilyen hosszú volt, úgy zuhant le hanyatt a
                  kamarába, miután az ajtó abban a szempillanatban befelé fordult szélesen.</p>
               <p>A kamara mélyéből világosság derengett. A kályhában izzó tűz duruzsolt
                  barátságosan. Az asztal innenső végén boros kulacs mosolygott, mellette fonatos
                  kalács és egy megkezdett sonka. Az asztal másik szélén szemben két férfi ült,
                  nyilván malmoztak vagy kockáztak s most a hirtelen támadt zajra bosszúsan
                  felugrottak. Az egyiket rögtön felismerte az alispán. Az bizony Grodkovszky, a
                  várnagy. A másikat, aki olyan piros, mint a kapos, ellenben Görgeyné ismerte fel
                  mindjárt. Persze, hogy János úr az.</p>
               <p>Annyira el volt változtatva, hogy az alispán csak bámult, mikor az asszony
                  odarohant az ismeretlen emberhez és a nyakába borult.</p>
               <p>- Hát nem haltál meg, hát élsz?</p>
               <p>János úr kedélyesen megölelte életepárját, még fel is emelte egy kicsit örömében,
                  szemeit élénken jártatta körül, a gúnyolódás kedve csak úgy ragyogott és
                  szikrázott ki belőlük.</p>
               <p>- Dehogy haltam, dehogy - felelte tréfás panaszkodással -, tengődöm valahogy a
                  rabság keserű kenyerén (ezzel fölvett az asztalon levő zsíros papirosról egy
                  tepertős pogácsát, hirtelen elmajszolta és kortyintott rá egyet a kulacsból).
                  Sokat kiáll az ember, hm. De te hol veszed itt magadat, galambom? Nem vagy te már
                  olyan fiatal, hogy az urad után mászkálj. Mit zavarjátok az embert!</p>
               <p>Az alispán, aki a háttérben maradt, csak most, a hangját hallva, bizonyosodott meg
                  a bátyja felől, de ezzel aztán helyre is zökkent nyomban a lelki egyensúlya és a
                  preventív közigazgatási talentuma.</p>
               <p>- Kászmálódjék fel, Baltazár és hordja el magát! Mondtam, hogy maga nagy szamár.
                  Nekidőlt annak az ajtónak, ahelyett, hogy a kilincséhez nyúl. Hiszen ki volt
                  nyitva. Bárcsak betörte volna egy pár bordáját.</p>
               <p>Csak miután a porkoláb eltisztult onnan, lépett ő is az előtérbe, a gyér
                  világosság vonalába.</p>
               <p>- Adjon isten szerencsés jóestét, bátyámuram.</p>
               <p>Képzelhetni, volt öröm a nagy ijedtségre és mindenféle kimagyarázás. Vagyis
                  egyelőre csak a várnagy igazolta beavatkozását. Tegnap estefelé, mikor az alispán
                  úr elkocsizott Görgőre, hívatta a súlyosan megbetegedett hajdú az ágyához, hogy,
                  úgymond, papot akar. Ő (Grodkovszky) ki akarta próbálni, s minthogy a pap messze
                  lakik és az idő utálatos volt, fölvetette azt a kérdést: »Nem-e jobb volna neked,
                  fiam, ha inkább egy pint öreg bort küldenék a pap helyett?« mire azonban tagadólag
                  rázta a fejét, amiből konstatálható lett, hogy már nincs tiszta esze. Ha pap kell
                  neki, isten neki, legyen. Azonban a lelke titkaiból neki is meggyónt egyet. Azt,
                  hogy a múlt éjjel egy foglyot hoztak be s csukta el a régi szerszámkamrába az
                  alispán úr parancsára, aki már két napja nem evett egy harapatot sem, nem bírja
                  elvinni ezt a tudatot a másvilágra.</p>
               <p>- Nagyon helyesen cselekedett, Grodkovszky - dicsérte meg az alispán -,
                  helyrehozta, amit én mulasztottam. Most már rajtam volna a sor helyrehozni, amit
                  kegyelmed mulasztott, de azt nem köszönné meg (s itt elnevette magát, talán
                  először hosszú idők óta), mert a nemzetes asszonyról van szó, aki ugyancsak feni a
                  tenyerét a tegnapi és a mai titokzatos elmaradásáért. Ám lásson utána, miképpen
                  igazítja el.</p>
               <p>Ez egyszersmind szelíd figyelmeztetés volt, hogy a család tanúk nélkül akar
                  maradni. Grodkovszky tehát elvonult és most olyan derült, meleg félóra
                  következett, aminőt keveset ad az élet. Biz isten, érdemes bajba keveredni, ha a
                  belőle való kimászás olyan kellemetes érzést nyújt. Mindenki egyszerre beszélt,
                  felelt, kérdezett, szörnyűködött és kacagott. »Hát mért fogattál el, te lurkó«?
                  Pál elmondta, János a hasát fogta, úgy nevetett. »Ej-ej, sógor, ilyet föltenni
                  énrólam«, évelődött Görgeyné. János hamiskásan hunyorgatott: »Így járnak a kikapós
                  menyecskék, hehehe«. Ezer tréfa csattant el, mézbe mártott nyilak, melyek nem
                  fájnak, csak csiklandoznak.</p>
               <p>Szinte kedvetlenül hagyták el a kamrát s egész életükben úgy fognak rá emlékezni,
                  mint egy kedves zugra. Pál úr azt találta célszerűnek, hogy a bátyja Görgőn
                  tartózkodjék, míg az amnesztia megjön, ott legkevésbé fogják keresni a császári
                  fogdmegek, mert nem képzelik el azt az együgyűséget, hogy a testvérénél bújjék el.
                  Kritikus esetekben a ravaszság fumigálása a legnagyobb ravaszság.</p>
               <p>No, de egyelőre az a legsürgősebb veszedelem, hogy a Marjákné vacsorája elpang,
                  tehát sietni kell hazafelé. Csakhogy ehhez az utazáshoz a Matyej jelenléte nem
                  szükséges, mert a Matyej szája el szokott járni, ellenben szükséges a Matyej
                  fürtös gubája, mert a János úr lisztlopó bekecse, melyben foglyul ejtették s ide
                  hozták, nem mutatkozott a csípős időhöz elegendőnek.</p>
               <p>Az alispán tehát lejött előre a kapuboltozat alá, a megtisztítá az utat,
                  eltávolítván az ott ácsorgó személyzetet s hogy két legyet üssön egy csapásra, a
                  vártán álló Vlaszinkónak parancsot adott:</p>
               <p>- Vezesd el a kocsisomat, Vlaszinkó, a várnagyékhoz, hogy ott adjanak neki
                  vacsorát és éji szállást. Reggel pedig adasson alája egy lovat a várnagy a megyei
                  huszárokéból, amelyen hazajöjjön.</p>
               <p>Ezzel most már minden tanú nélkül beülhetett a Görgey-pár a szánkóba, az alispán
                  pedig fölvette a fürtös gubát és hajtotta hazafelé a lovakat.</p>
               <p>Matyejnak tetszett a dolog, csak azt az egyet nem értette eleinte, hogy a gubát
                  miért vették el tőle (mi az ördög akar ez lenni). Később aztán nem is tetszett
                  neki a dolog, mert a jó vacsorából nem lett semmi; a várnagyi lakásból háborús
                  tünetek mutatkoztak. Bögrék és tányérok recsegtek (talán egymáshoz hagyigálják),
                  bútorok ropogtak, mintha dulakodnának köztük, s egy éles női hang ki-kicsapódott
                  olykor érthetően az összefolyó zajból, lármából: »Vigyázz magadra, Grodkovszky,
                  mert megtudom, hol flangérozol. Asszonyi pomádét érzek a ruházatodon, te lator. Ne
                  hivatkozz nekem az alispánra, ne hazudj, az is csak olyan imposztor, mint te. Hogy
                  az ő ügyében jártál? Hát mondd meg akkor, milyen ügyben… Huh, mindjárt kiásom azt
                  a két göböly szemedet.«</p>
               <p>- Menj be, Matyi öcsém - mondá Vlaszinkó -, de én be nem megyek ebbe a
                  tigrisbarlangba ezért az egész Thurzó-házért sem.</p>
               <p>Matyiban sem volt annyi bátorság, csak ott künn duzzogott, fel s alá járva,
                  dideregve, étlen-szomjan s hol önmagát sajnálta, hol a szegény Grodkovszky várnagy
                  urat. Mi azonban természetesnek tartjuk, hogy így történt, mert valahányszor a
                  nagyurak valami galyibába keverednek, annak a levét az alantasok isszák meg. A
                  sors Görgey János úrnak rendezte az éhezést és Görgey Pál úrnak az ezért járó
                  szemrehányást is íme, Matyej helyettesíti az egyiket s Grodkovszky a másikat. Ej,
                  mindég így volt és így is kell talán lenni.</p>
               <p>Matyejt megszánta Vlaszinkó és mikor felváltották, magával vitte az »Ezüst
                  szarvas«-hoz, ahol fölséges kocsonyát és jó bort adott egypár garasért a
                  korcsmáros. Matykó itt kibékült sorsával, s csak az az egy ne volna már, hogy a
                  fürtös gubát elvették. Hogy ugyan mért vették azt el?</p>
               <p>- Ne törd rajta a koponyádat, hékás - oktatta Vlaszinkó. - Nincs az urak eszén
                  ablak, hogy abba mi belenézhetnénk.</p>
               <p>Mennyivel rosszabb éjszakája volt Grodkovszkynak! Majdnem éjfélig tartott a
                  patália s alig hogy lecsendesült, vagyis megállott az asszony nyelve és egy kicsit
                  leteheté fejét a párnákra, lovasember nyargalt be a megyeház udvarára s dörömbölni
                  kezdett a várnagyék ajtaján.</p>
               <p>Az asszony felriadt s ott folytatta, ahol elhagyta. Grodkovszky Mihály pedig
                  botosokat rántván a lábára, felköltötte a szolgálót, hogy nézze meg, ki zörget és
                  mit akar.</p>
               <p>- Levél Görgőről - jelezte egy hang kívülről.</p>
               <p>A levelet behozta a leány, ismeretlen írás volt, vitézlő nemes Grodkovszky Mihály
                  uramnak szólt - cito citissime.</p>
               <p>Hirtelen feltörte s a konyhai mécs világánál olvasta:</p>
               <p>Jóakaratú nagy uram,</p>
               <p>Nemzetes Castellanus uram!</p>
               <p>Bocsássa meg kegyelmed, ha békességes álmából felszakítom, de miután becsületes
                  hívő léleknek tanultam megösmerni, kinek az oktalan állathoz is könyörülő szíve
                  vagyon, arra kérem kegyelmedet, hogy az ambituson, ahol az uram tömlöce volt, az
                  egyik szekrényben valamiképpen megrekedve egy macska találtatik az éhen való
                  halálnak kitéve, aki nem tudom mi oknál fogva és mióta van ott, úgy, hogy kijönni
                  nem tud, levén pedig ő is a mindenható Isten teremtménye, ne restellje kegyelmed
                  éjszakának évadján bár, kiszabadítani, akit mindjárt akkor elfelejtettem
                  megmondani.</p>
               <p>Datum: Görgő, Die Novembri 21.</p>
               <p>Istennek oltalmába ajánlja kegyelmedet most is, mint közönségesen</p>
               <p>
                  Görgey Jánosné Jánoki Mária.
               </p>
               <p>- No, az isten verje meg azt a macskát - dühöngött Grodkovszky uram, ezer darabra
                  szakítva szét a levelet, mert benne volt a »férjem tömlöce« kifejezés, ami áruló
                  lehetne, hanem azért mégiscsak magára rángatta a gúnyáját és fölment az emeletre
                  kiereszteni a szomorú helyzetbe került macskát, útközben elgondolva, hogy mire
                  való az ilyen ostobaság, dehát ilyenek az asszonyok, az ördög tudná, melyik a
                  kellemetlenebb köztük: egy olyan nagyfullánkú áspiskígyó, mint az övé, vagy egy
                  ilyen puhaszívű galamb, mint Görgey Jánosné.</p>
         </div>
         <div type="chapter">
            <head>NEGYEDIK FEJEZET</head>
               <head>NÉMELY KÖZDOLGOKNAK FECSKERÖPTÉBEN VALÓ ÉRINTÉSE</head>
               <p>Leopoldus császár nem volt úgynevezett tehetséges ember, hanem azért mégis a
                  stílusával verte ki Thökölyt Erdélyből. Egy szépen írt, jóságos hangú proklamáció
                  elég volt, hogy a hívei elhagyják a kuruc-királyt. Az ócska történet ez a menekülő
                  patkányokról. Szétszéledtek, mert már úgyse volt kilátás s a császár proklamációja
                  felejtést ígért: »Bocsánatot biztosítunk mindenkinek - ha csak
                     valami különös ok fenn nem forog.«</p>
               <p>Görgey Jánosnak nemigen tetszett ez a szöveg, kivált mert Caraffa megüzente neki
                  egy kicserélt fogoly által még a nyáron (de már akkor gyengén ment a kurucok
                  dolga), hogy nézze meg jól a fejét még egyszer a tükörben, mivelhogy nemsokára el
                  fog tőle válni.</p>
               <p>Megértette tehát, hogy őnála az a különös ok csakugyan fennforog (ha t. i.
                  forgatja a vállain), s még a teljes szétzüllés előtt menekült hazafelé álruhákban.
                  Útközben hallotta, hogy csakugyan rajta van az »eltávolítandók« listáján. Az
                  eltávolítás pedig valamely közeli vár kazamatáiba van kontemplálva, vagy egy
                  nagyon távoleső országba, melyet a papok ígérnek, sőt ahova vágyunk is - de nem
                  mindjárt és nem a császár segítségével.</p>
               <p>Pál úr megértvén bátyja helyzetét, hogy hebehurgya tettének milyen következményei
                  lehettek volna (hiszen az éhenhalás esete sem volt kizárva) és még milyenek
                  lehetnek, ha Jánost, mikor Toporcról mint foglyot hozták a lándzsások, valaki
                  útközben felösmerte, vagy ha Grodkovszky szája eljár, megrémült és lelkében
                  összetört. Az összetört test a felcserre bízatik, az összetört lélek az istennél
                  keresgél. Vallásos elmélyedésekbe merült. Miért történtek mindezek? Azért, mert
                  elég kislelkű volt felülni egy gyanúnak, mely megcáfolhatlannak látszott. A végzet
                  aztán olyan csodálatosan keverte az ő beavatkozó lépéseit, hogy a legnagyobb
                  veszedelmek támadtak. Dehát nincsen-e mindenben tudatos cél, isteni erő, amit a
                  végzet keze sző? Nem intő jel-e ez, mintha azt mondaná a gondviselés: »Vigyázz,
                  Görgey, még egy másik gyanút is kergetsz. Látod, mire visz az efféle, szabadulj
                  meg attól is!«</p>
               <p>Úgy tűnt ez fel neki, mint egy égi parancs, s amint hazaértek és elhelyezte
                  vendégeit a kastély egyik lakatlan osztályában, ahova ezentúl csak Marjáknénak
                  lesz szabad belépni, felkereste neje szobáját, mely azon módon van fenntartva,
                  ahogy a halál pillanatában volt, megállt a szép fiatal asszony olajképe előtt s
                  így szólott ünnepélyesen, vagy tán nem is szólott, csak gondolta a szavakat, de
                  nem rakta hangokba:</p>
               <p>»Látod, mi történt velem, Karolina. Nagyon szerencsétlen vagyok. Nem tudom, a
                  leányka nálad van-e, vagy itt van. De nem is akarom tudni többé. Úgy veszem,
                  mintha itt volna és fölnevelem. Itt van ő bizonyosan. Százszor is azt fogom
                  mondani: bizonyosan, bizonyosan. Ne haragudj rám ezért. Kivetem a szívemből a
                  gyanút e pillanatban te előtted, mint ahogy az egészséges test kiveti a beleakadt
                  szálkát. Isten engem úgy segéljen.«</p>
               <p>Görgey Pál megkönnyebbült ezzel, szinte más ember lett belőle.</p>
               <p>Érezvén Jánosék ellenében elkövetett igaztalanságát, édelgett azon a gondolaton,
                  hogy azt valamely testvéri tettel ellensúlyozza. (Hiszen olyan jó volt belülről,
                  mint egy falat kenyér.) Szinte óhajtotta, hadd keressék hát a császáriak Jánost, ő
                  ugyan ki nem adja, pozdorjává vereti az érte küldött poroszlókat s kiszökteti
                  Lengyelországba. Majd megmutatja ő, mi lakik benne, ha mindjárt életébe kerülne
                  is.</p>
               <p>Erre azonban nem nyílt alkalma, mert alig voltak ott Jánosék három napig (micsoda
                  fölséges ebédeket főzött ezalatt Marjákné!), utánuk jött a Darvas csatlósa, aki
                  hiába kereste a nagyasszonyt Toporcon, idehozta Görgey János számára a pecsétes
                  menlevelet.</p>
               <p>Ujjongott a nagyasszony, János úr azonban, aki mindenekelőtt át meg átolvasta az
                  irat szövegét, keresve benne a reservatio mentalist, nagy flegmával vette a
                  szabadságot.</p>
               <p>- Milyen szerencse! S kegyelmed nem is örül - feddette az urát.</p>
               <p>- Hiszen szerencsének szerencse - mondotta mélabúsan -, de csak olyanforma, mintha
                  valaki, akit minden bordájában összetörve kidobnak a fűre, négyleveles lóherét
                  találna benne s azt mondaná: Milyen szerencse!</p>
               <p>- Mindenesetre jobb, mintha ez se volna.</p>
               <p>- Nem tudom én - felelte Görgey János elgondolkozva -, eddig bujdosó kuruc voltam,
                  legalább tudtam, mi vagyok, és az üldözött farkas is megszokja végre az állapotát;
                  ezentúl pedig…</p>
               <p>- Nos, ezentúl?</p>
               <p>- Ezentúl szabad magyar nemes volnék, de nem tudom, mi vagyok és félek, hogy nem
                  tudok majd belenyugodni. Mert az előbbi állapot legalább igaz volt, ez ellenben
                  nem igaz.</p>
               <p>- Hát mit szándékozol tenni? - kérdezte Pál.</p>
               <p>- Egyelőre semmit. Vagyis egyelőre levetem ezt a molnáros ruhát. Adhatnál kölcsön
                  valami habitust.</p>
               <p>- De már azt én nem engedem - tiltakozott Görgeyné. - Csak tessék magán tartani.
                  Így megyünk haza. Hadd lássák a cselédek, hogy ki volt az én molnárlegényem.</p>
               <p>- Ebben a sógorasszonynak igaza van, ruhát tehát nem adok, bátya, de adok neked
                  egy tanácsot, hogy az efféle dolgokba ne ártsd magadat többé, mert addig jár a
                  korsó a kútra, míg eltörik.</p>
               <p>- Igaza van, Pál sógor. A szívem közepéből olvassa ki szavait.</p>
               <p>- Nincs ennek a nemzetnek kitartása - folytatá Pál úr. - Lehet vele kezdeni nagy
                  dolgokat, de nem lehet bevégezni. Hasztalan erőlködések ezek.</p>
               <p>- Tisztában vagyok már én ezzel - sóhajtott János úr s keserű íze volt minden
                  szavának. - Kihulltak már az én csikófogaim, ne féltsetek többé. Hat ökör sem
                  mozdít ki többé a kúriámból.</p>
               <p>- No, no - ellenkezett az alispán -, majd mindjárt felelek én erre.</p>
               <p>Ezzel bement a kancelláriába s csak egy negyedóra múlva tért vissza egy irattal,
                  melyet Jánosnak nyújtott át. Az messze tartotta el magától, úgy nézett bele. Jele,
                  hogy már gyengültek a szemei.</p>
               <p>- De hisz ez gróf Csáky főispánnak szól, nem nekem. Mi van benne?</p>
               <p>- Lemondásom az alispánságról. Megjöttél, visszaadom a hatalmat. Tőled származott,
                  én csak locumtenens voltam, téged illet.</p>
               <p>János úr átfutotta az iratot, aztán széttépte vagy hat darabra.</p>
               <p>- Köszönöm szépen, öcsémuram, de én nem avatkozom ennek a mai világnak semminemű
                  dolgaiba. Még csak az kellene, hogy adókat segítsek behajtani, lutheránus
                  templomokat elvenni, meg a többi és a többi. Csendesen visszavonulok Toporcra.
                  Punktum.</p>
               <p>Mária szelíden hajtotta fejét a vállára.</p>
               <p>- Az isten áldja meg, édes uram, ebben a szándékában, ámen - hangoztatá hálásan és
                  kenetesen.</p>
               <p>- De mit fogsz Toporcon csinálni? - ijesztgette Pál.</p>
               <p>- Fákat ültetek.</p>
               <p>- Az csak egy nap az évből.</p>
               <p>- Hernyókat szedegetek le róluk.</p>
               <p>- Az is csak egy-két nap, még üresen marad vagy háromszáz. Mivel töltöd
                  azokat?</p>
               <p>- Hát majd csak várni fogom - szólt elmélázva -, míg a gyerek megnő.</p>
               <p>- No, az pedig szépen nyúlik - kottyant bele Görgeyné -, éppen elfelejtettem
                  mondani, hogy levelet kaptam tőle múlt pénteken, mikor kegyelmedet elfogták.</p>
               <p>- Levelet? - csodálkozott Görgey János. - Miféle gyerekről beszélsz?</p>
               <p>- Hát Gyuriról; azt írja, hogy mind a két dolmányát kinőtte. Gondolom is, vegyünk
                  neki most útközben egy pár sing posztót Lőcsén, mert ott olcsóbb, mint
                  Késmárkon.</p>
               <p>- Hm, persze persze - szólt atyai ellágyultsággal. - Neked Gyurin jár az eszed.
                  Igazán ostoba vagyok. Erre nem is gondoltam.</p>
               <p>- Avagy miféle gyerekről beszél akkor kegyelmed?</p>
               <p>A János úr szeme felcsillant.</p>
               <p>- Eh, hát a Thököly mostohafiáról, a kis Rákócziról.</p>
               <p>Görgey Pál titkon összenézett a sógornéjával.</p>
               <p>- Javíthatatlan - mormogta a foga közt.</p>
               <p>Ámbár nem mutatta, mégis örült a menlevélnek János úr, mert azontúl nem volt többé
                  maradása. Száz és száz elhalaszthatlan dolga támadt otthon. (Ejnye, ejnye,
                  csóválta a fejét Pál úr, hátha itt kellett volna maradnod egész télen?) A
                  nagyasszony is haza akart menni, ezer ürügyet találtak mindketten, lehetetlen volt
                  megmarasztani tovább; hát el is mentek mindjárt ebéd után.</p>
               <p>Mikor már fenn ültek a hintóban, az alispán még egyszer megismételte
                  ajánlatát:</p>
               <p>- Gondolkozzál, bátya, azokról, amelyeket mondtam, és ha akármikor kedved jönne az
                  alispáni székhez, elég lesz csak egy intés.</p>
               <p>- Ugyan hagyd a pokolba ezt a tervet - hárítá el János úr haragosan, de csakhogy
                  az elérzékenyülését palástolja a haraggal -, ne add vissza, amit odaadtam, de add
                  vissza, amit elvettél, ha valami jót akarsz velünk tenni.</p>
               <p>- Mit?</p>
               <p>- Hát a mi kis Rozáliánkat. De majd beszélünk még erről.</p>
               <p>- A ti Rozáliátokat? - hebegte összeráncolódó homlokkal és a szíve
                  összeszorult.</p>
               <p>A kocsi megindult és kihajtatott a kapun, Görgey Pál pedig ott maradt az udvaron,
                  szinte megmeredve, kezében tartva a süvegét, melyet azért vett le, hogy vele végső
                  búcsút intsen, de amelyet dacára a csikorgó hidegnek, elfelejtett azután
                  feltenni.</p>
               <p>- Tehát mégis…</p>
               <p>Fejéhez kapott. Eszébe jutott a szava: »Kivetem a gyanút a lelkemből, mint az
                  egészséges test a beletört tövist.« De amit az egészséges test kivet, kiveti-e
                  vajon a lélek is… a beteg lélek?</p>
               <p>Ettől kezdve csak ritkán találkozott a két testvér. János úr még a megyegyűlésekre
                  se járt, csak otthon érdeklődött a politika iránt. Újságok, az igaz, még akkor nem
                  voltak, de voltak szomszédok a közeli falvakban s meghozták a híreket.</p>
               <p>Bizony, nem sok öröm volt azokban! Budavár elestével letört a félhold ereje. A
                  keresztények ujjongtak örömükben. Szamarak voltak. Hiszen ennek az országnak,
                  minden országok közt a legszerencsétlenebbnek, egyedüli támasza az ellensége volt.
                  (Ilyen is csak mivelünk eshetik meg.)</p>
               <p>Mikor a törököt kikergették Budáról, akkor ijedtek meg eleink: - Mi lesz most már
                  belőlünk a török nélkül?</p>
               <p>Eddig csak azért bánt a magyarokkal csínján Bécs, mert megvolt a lehetőség, hogy a
                  török kaftányába kapaszkodnak, aki mindig kész volt egy kis kellemetlenséget
                  csinálni a németnek, valahányszor akarták. Hej, bizony a török olyan szükséges
                  volt a politikánkban, mint a háztartásban a só.</p>
               <p>És ha még csak a török pusztult volna (ámbátor, mondom, jó a török a háznál), de
                  alighogy megmelegedett otthon János úr, azt verték a hírek, hogy a császár
                  vonakodik az Apafi fiát fejedelemnek megerősíteni. A császár azt mondta volna:
                  »Minek az a játékosdi Erdélynek?«</p>
               <p>No, hát ezentúl már nem lesz »kisebbik haza«, ahova menekülni lehet, ha a
                  nagyobbik megszűkül és ahonnan esetleg vissza is lehet ütni. Isten, aki ránk mérte
                  ezt az Ausztriai Házat, adá ellenében őnagyságaikat, az örökké fészkelődő kurta
                  királyokat az erdélyi trónuson. S most már ez se lesz. Tudja Leopoldus, mit
                  csinál. De hogy mi mit csinálunk ezentúl, azt senki sem tudja.</p>
               <p>Még hittek némely vérmesebb nemesek (kivált itt, Késmárk körül) a Thököly újra
                  előtűnő szerencséjében. Jaj, jaj! Nem káposzta a szerencse, hogy föl lehetne
                  melegíteni. Kifacsart citrom már Thököly uram, akivel a kutya se törődik.</p>
               <p>A karlócai békét megkötötték a civakodó hatalmak, megosztozkodtak, amin lehetett,
                  de Thökölyről szó sincs benne. A hatalmas Maurocordato, akinél Thököly, felemlítve
                  a múltban tett szolgálatait, lépéseket tett, hogy némely kívánságait támogassa a
                  hatalmaknál, azt felelte:</p>
               <p>- A múltakon ne tépelődjék, a jelenről gondoskodjék maga, a jövőt pedig bízza
                  istenre.</p>
               <p>Sorra keringett ez a válasz a zsindelyes magyar kúriákon és a tornyos
                  kastélyokban. Ejnye, a szemtelen! (Elég módja volt csuklani Maurocordato
                  uramnak.)</p>
               <p>- Thökölynek mondta - magyarázták elszomorodva -, de bizony szól a szegény
                  magyaroknak, édes mindnyájunknak.</p>
               <p>Így süllyedt az ország napról-napra lejjebb, tehetetlen árvaságba. Alkotmánya
                  iszen még volt, csak éppen nem tartották meg. Nádora is volt, közvetítő a nemzet
                  és az uralkodó közt, csakhogy a nádor mindig hallgatott, mikor a nemzettel kellett
                  volna beszélnie, az uralkodó pedig nem hallgatott rá, ha vele beszélt.
                  Országgyűlése is volt a nemzetnek, csak éppen nem kérdezték meg, ha valamit
                  akartak Bécsben. Oh, szegény országgyűlés! Nem vitte többre, mint egy bábu - ha
                  felhúzzák, hát sír.</p>
               <p>Bécsnek Kollonich csinálta a programot: »rabbá, koldussá s aztán katolikussá tenni
                  az országot.« Bécs nem volt pedáns ebben, nem tartotta magát a sorrendhez, csak a
                  programhoz. Előbb is szívesen csinált a protestánsokból katolikusokat s csak
                  azután tette koldusokká vagy rabokká.</p>
               <p>Legrosszabb helyzetben mindenesetre a protestánsok eveztek. Volt min mérgelődni
                  Görgey János uramnak. Mint főpatrónushoz, nap-nap után érkeztek a panaszok, itt
                  is, ott is megint elvettek egy templomot a lutheránusoktól. Ám a katolikusok se
                  feküdtek rózsákon, mert az elvett templomokat ugyan nekik adták, de végre is a
                  templomokat nem lehet kenyérre kenni, azonfelül pedig tőlük a parókiákat vették
                  el, amennyiben idegenekkel, nem magyar honosokkal töltötték be a püspökségeket,
                  apátságokat, kanonoki stallumokat, sőt a zsírosabb plébániákat is. Mint a varjak
                  csapatja, úgy kóvályogtak és károgtak a Burg körül a stréber papok, a jezsuiták
                  pártfogoltjai, kiknek Magyarországon kell helyet csinálni.</p>
               <p>A katonaság nem kapván elég zsoldot, minden fegyelem nélkül, apró bandákká oszolva
                  csatangolt és hatalmaskodott a lakosságon. Ezek csak részben fogadták el a
                  Kollonich programját: »Koldussá tenni Magyarországot« - harácsoltak
                  valláskülönbség nélkül.</p>
               <p>Az udvar az országgyűlés megkérdezése nélkül vetett ki új adókat a megyékre és a
                  nemesekre. Erre már a nádor is fölszisszent, de hirtelen betapasztották a száját
                  egy hercegi titulussal.</p>
               <p>A törvényszékeket felülről szuggerálták, hogy jó néven veszi az udvar, ha némi
                  különbséget tesznek a felek közt vallásuk és pártállásuk szerint. Amiből az lett,
                  hogy a protestánsok csak akkor nyerhetnek pört, ha megfizetik a bírót, de ha aztán
                  jól megfizették, akkor is pört nyertek, ha nem volt igazuk; ebből viszont az
                  következett, hogy a katolikusoknak szintén vesztegetni kellett, ha az igazukhoz
                  akartak jutni.</p>
               <p>Így borult a magyar égboltozat mindig jobban, jobban. Felhők, új felhők, csupa
                  felhők. Felhőkből születnek a villámok. De ezekből legfeljebb cseppfolyós dolgok
                  támadtak: nemzeti könnyek. A nép és a nemesség el volt keseredve, csak a főurak
                  burkolóztak közönybe.</p>
               <p>A hatalom pedig egyre többet mert. A jászkun kerületet elzálogosították egy német
                  lovagrendnek. A Frangepán-féle tengerparti jószágokat ugyancsak zálogba adták a
                  gráci kamarának. Erre aztán a főurak is megmozdultak. No, már ez mégis gyalázat!
                  Hiszen az ilyen gazdátlan jószágok arra valók, hogy donációkba osztogassák
                  úriembereknek, ne pedig hogy zálogba adják. Hát gavalléros dolog az ilyen?
                  Őfelségének az elődei, ha már fejeztettek, legalább nekünk fejeztettek, de nem
                  maguknak vagy az aerariumnak. Nem, ezt már mégsem lehet tűrni.</p>
               <p>És így lehetne folytatni a gravameneket végtelen sorozatban, de e sorok írójának
                  csak addig állt érdekében, amíg a főurak is megharagusznak. (Kik közül számosan
                  álmodoztak arról, hogy majd otthonról horgásznak a branzinókra és asinellikre a
                  Quarneróban.)</p>
               <p>Szóval a pohár betelt, csak még egy mozdulat és kicsordul. A mi történetünk
                  színhelyén Görgey János volt a forróvérű nemesek orakuluma, de Görgey János inkább
                  csendesítette az embereket, mintsem tüzelte volna.</p>
               <p>- Várjatok, tűrjetek, hiszen a fiú még csak tizenhat éves.</p>
               <p>Minden egyes sérelemnél csak ezt számította: »Most megy át a 17-dik évibe. Most
                  már tizennyolc múlt… várjatok, tűrjetek«.</p>
               <p>És ami nem történt, amióta ezen a planétán lakunk, minden magyar szem szeretettel,
                  áhítattal fordult Bécs felé. Mint a muzulmán Mekka felé. Onnan jöttek a felhők -
                  ez egyszer onnan várták a villámot is. Pokolból a messiást.</p>
               <p>Hogy elálmodoztak róla azokon a szép ambitusos kúriákon. Milyen lehet most? Bizony
                  már jó nagyocska lehet. Fekete szeme van-e vagy kék? Öreg, komoly táblabírák
                  hányszor disputáltak erről. Anyjához hasonlít-e vagy az apjához? Bárcsak az
                  anyjához hasonlítana. Vajon mit csinál ilyenkor? Talán éppen lovagol valahol a
                  bécsi határban, szilaj paripán ül, kerecsentollas fövegben, aranybrokát
                  köpenykében, sárga szattyán csizmában és ő is hazagondol.</p>
               <p>És hát az öregek… az öregek! Száll, száll a mese őfelőlük is. Messze, túl a
                  tengereken, Nikomédiában éldegélnek. Madár se megy oda, madár se jön onnan.
                  Hanem valahogy mégis idejut, ami tudnivaló. Thökölyt a köszvény kínozza, a
                  fejedelemasszony hajában a fehér szálak jutottak immár többségbe, de még mindég
                  szép asszony. Kik tíz várban sem fértek el azelőtt, most egy kis villában, a
                  Dsidek Majdanban éldegélnek csendesen. A Dsidek Majdant úgy
                  tudja minden magyar úr, mintha határabeli dűlőnév volna. »Virágos mezőt« jelent
                  törökül. Hát iszen lehet virágos, iszen lehet, de azok csak olyan ázsiai virágok,
                  nincs azok közt muskátli, rozmaring.</p>
               <p>Remélnek-e még? Oh, bizonyosan. Ők is nyilván azt várják, hogy a fiú felnő. Mert
                  mondott is olyat a fejedelem egy arra utazó lublói borkereskedőnek, hogy az
                  ezüstlakodalmat Munkácson ülik meg… (No, amikor az a lakodalom lesz, aznap én is
                  leiszom magamat - ígérgetik rendre az öregek.)</p>
               <p>Sajnos, sokat rontott ezeken az illúziókon herceg Apafi Mihály, akit az ördög
                  idehozott a Szepességbe vadászni, azaz nem az ördög, hanem Rolly Sámuel uram
                  hozta, rivalizálván Luzsénszky Péterrel. A Luzsénszky-vadászatokon ugyanis részt
                  vett egy gróf is, amiért is fekete kabátban kellett megjelenni az ebédeken,
                  vacsorákon. Hát erre akart rálicitálni a rangkóros Rolly s Bécsben járván,
                  felcsípte ezt a herceget (no, most aztán még inget is feketét vehet fel
                  Luzsénszky). A herceg egyébiránt senki más, mint a jó öreg Apafi Mihály fia, a
                  félbenmaradt II. Apafi Mihály, kit a császár Bécsbe hítt fel, hercegnek tett meg
                  és lumpot neveltetett belőle nagy sikerrel. Ha az apja csak félember volt, amint
                  Teleki nevezte (ámbátor szegény Erdély azt a felet se
                  látta), akkor ez egész ember, mert a megboldogult csak délután csípett be s így
                  csak fél napig volt beszámíthatlan, ez ellenben már délelőtt is holtrészeg;
                  azonfelül erkölcsökben sem kifogástalan, teljesen züllött alak.</p>
               <p>Vagy két hétig lebzselt Rollyéknál, míg teljesen meg nem utálták. Őtőle és a vele
                  jött bécsi korhelyektől szivárgott ki itt a Szepességben legelsőbben, hogy a kis
                  Rákóczit papnak szánta a tutora, Kollonich. Valamint olyan részletek is napfényre
                  kerültek a fiatalember hajlamairól, szokásairól és magaviseletéről, melyek
                  megrendítették a belé vetett reményeket.</p>
               <p>Csak Görgey János nem engedett a régi hitéből semmit.</p>
               <p>- Ami nem lehet, nem lehet. Az apja Rákóczi Ferenc, a mostohaapja Thököly Imre, az
                  édesanyja Zrínyi Ilona. Merő lehetetlen, hogy ilyen tőkén ne teremjen jó bor. A
                  természet nem csinálhat olyan őrültséget.</p>
               <p>- Hiszen nem mondom én azt, kedves bátyám - magyarázta ki magát Szentiványi Ádám
                  -, de nem látott-e már kegyelmed olyan jó bort, amely a hordóban megromlott és
                  mivel hordószagú lett, nem lehetett többé meginni?</p>
               <p>János úr kényelmetlenül csavargatta ide-oda a nyakát.</p>
               <p>- Hm, izé, hogy a hordó, azt mondod, hogy a hordó…</p>
               <p>- Avagy kigyelmed olyan tiszta hordónak tartja Bécset, amiben nem romolhat meg a
                  must?</p>
               <p>- Nono - felelte a kuruc elgondolkozva.</p>
               <p>Ki tudja, mit értett a »nono« alatt. Annyi azonban bizonyos, hogy még mindig nem
                  adta meg magát. Egyik következő tavaszon Semsey Gábor uramnak akadt valami
                  ügye-baja Bécsben. Semsey Gábor is egy követ fújt Görgey Jánossal, régi jó
                  barátok, fegyvertársak voltak. Semsey előkelő bécsi rokonságának segítségével
                  valahogy hozzáférkőzött az ifjú Rákóczi herceghez is, s azzal a szemmel nézte,
                  figyelte meg, melynek a lelkében dagadozó vágy adott élességet, azzal a szemmel,
                  mely tudja, hogy mi célra nézi, s Bécsből visszajövet, bár éjszaka ment keresztül
                  Toporcon, bezörgetett a János kastélyában az ablakon, s mikor János úr kidugta a
                  fejét, hogy mi az, ki zörög, mindössze ennyit mondott szomorúan:</p>
               <p>- Láttam a fiatalembert. Beszéltem vele. Nem arra való.</p>
               <p>Hanem Görgey Jánosnak az is mindegy volt. Az ő makacsságának nem volt határa. Az ő
                  nehéz, vastag koponyájába nem vezetett semmi út befelé. Ezentúl is minden
                  sérelemnél azzal biztatta meg magát, miközben megcsikorgatta a fogait:</p>
               <p>- No, semmi az. Hiszen a fiú már a huszadikban jár. Márciusban megy át a
                  huszonegyedikbe…</p>
               <p>Ezalatt egyre sűrűbben jöttek a gravamenek, de jöttek az esztendők is, ámbátor
                  csak a magok rendes tempójában; nőttön-nőtt az országban az elégületlenség, és
                  nőtt Rákóczi Ferenc is.</p>
         </div>
         <div type="chapter">
            <head>ÖTÖDIK FEJEZET</head>
               <head>A SZÁSZOK FURFANGJA</head>
               <p>Mióta Galilei meghatározta, hogy a föld mozog, bízvást élő állatnak lehet tartani
                  minden poétai fantázia nélkül is. Az általános törvénynek legalább megfelel: ami
                  mozog, él. Valóban él a föld és úgy tűnik fel, mint egy sokpúpú teve, melyen rajta
                  ül és jár billió és billió parazita, emberek, állatok, férgek stb. Milyen csalóka
                  látszat, hogy nem él! Serkedhetne-e egy holtból élet? Alakul, változik, izzad,
                  megrázkódik (földrengéskor), alszik (télen), bömböl (bent a vulkánikus hegyekben),
                  táplálkozik és táplál, mint akármely más anyaállat (amit az állatok és növények
                  elhullatnak, az az ő kosztja, amit viszont ő lök ki magából, az meg az ő
                  kosztjuk). A pihenés erőt ad neki, mint minden más élőlénynek, a folytonos munka
                  elgyöngíti, és mégse megy a fejünkbe, hogy ő él. Pedig csak egyben tér el a többi
                  élőktől, abban, hogy egyetlen, hogy nincsen társa, nincsen hímje, hogy nem
                  szaporodik, egyedül jár a nap körül.</p>
               <p>Hanem iszen éppen azért becses, mert nem szaporodik. Azért szeret belőle minden
                  ember egy kevéskét (többet persze még jobban szeret). A nagy anyaállat egyes
                  tagjait a saját nevükre kebelezik be az emberek, ezek lévén a legönzőbbek,
                  legkapzsibbak, a jámbor, derék állatok ellenben meghagyják az egészet egy darabban
                  közösnek és szépen elférnek egymás mellett. Az emberek még a föld iránti
                  szeretetben is perverzek. A medve az erdőt szereti, a zerge a sziklás hegyeket, a
                  vadkacsa a tocsogókat, ereket, a daru, túzok a síkságot, de a telhetetlen ember
                  nem elégszik meg valamely egyes részével vagy porcikájával a roppant testnek,
                  minden az övé legyen s a saját önös érdekei és a kapzsiságon alapuló divatok
                  szerint értékeli még ezt a legszentebb anyát is.</p>
               <p>Csak az eleinket nézzük. Eleinte a púpokat keresték, a hegyeket, ahová biztonságot
                  nyújtó váraikat építik. Aztán a völgyre vetették szemeiket, melyben dús legelők
                  zöldültek s hallal gazdag folyamok hömpölyögtek. Majd az arany kalász imádata
                  következett. Most már a laposat, az alföldet, a tejjel-mézzel folyó Kánaánt
                  kereste a bírvágy. Az arany kalászoknál akadt még becsesebb holmi. Hohó, hiszen
                  amit a föld magától hoz, az is valami, a repce, búza és egyéb, de még többet ér,
                  amit visszatart, amit erőszakkal kell elvenni tőle, a kőszén, s megint visszament
                  a bírvágy a felföldre. S így vándorol hol ide, hol oda folytonosan és soha nem fog
                  megállapodni.</p>
               <p>Történetünk idején még ott állottunk, hogy az alföldi síkságokra nem nagyon
                  vágyakozott senki. A jó bácskai és békési föld nem háborgatta a földművelő- és
                  birtokososztály álmait. Mocsaras hely volt az Alföld nagy részben, tele
                  veszedelmes miazmákkal. Idegen utasok elpusztultak hagymázban a kipárolgásoktól. A
                  temető előszobájának nevezték az országnak ezt a részét a külföldi följegyzések.
                  Rajta átvonuló más nemzetbeli katonákból csak egy harmadrész maradt életben az út
                  végén. Nem is mert odáig eljönni az ellenség. Nagy erősség volt az az
                  egészségtelen kipárolgás, a katonai létszám szükségét redukáló. La Cattori olasz
                  tudós mint szemtanú írja: hogy ezt az országot nehéz volna meghódítani, mert
                  senkinek se tanácsos a belsejébe hatolni, kinek az élete kedves, maguk a magyarok
                  azonban csodálatos módon nem halnak meg ez epidémikus levegőben, de ők is
                  fokhagymát tartanak a nyelvük alatt, mialatt a kritikus vidékeken átmennek.</p>
               <p>Ez volt az oka, hogy az akkori gazda nem a torontáli földet emlegette, ha valami
                  nagyot akart mondani, hanem a rimaszombati határról mesélt, ahol háromszor
                  kaszálják a füvet évenkint s ahol a káposzta olyan nagyra nő a Rima partján, mint
                  egy rocska. Azután Nyitra megyében emlegetett némely kövér földeket. Tokaj
                  szőleiről legendák szálltak szerte az országban. Hevesben a dinnye dolgában
                  jeleskedik a föld. De hát ez mind kismiska a lőcsei földekhez képest. Mert hát a
                  lőcsei földben terem a világ legjobb és legnagyobb szemű borsója. Egy kilós
                  földdarabból egy egész kis vagyont bír a lőcsei szász kihozni. Az aztán a föld!
                  Abból volna jó egy olyan darab, aminőt egy jólábú ember egy félnap körüljár. De
                  egy sánta emberébe is bele lehetne nyugodni.</p>
               <p>A borsó nagy potentát volt. Az első a kapás termények közül. A borsó az volt a
                  szegény felvidéki népnél, ami a kínainál a rizs. Ha bor nem termett, vagy ha kevés
                  búza termett, ezt még lehetett pótolni, a zabkenyérke is jó, meg a szilvapálinka
                  se kutya, hanem a borsó - annak lenni kell, anélkül nincs az innenső világban
                  semminemű gyönyörűsége a szegény embernek. Persze ma már ez se volna igaz, mert az
                  idők ereje ezzel a nagy potentáttal is bírt. Nemsokára bejött a krumpli. No, hát
                  az még nagyobb potentát lett s lecsapta a borsót a közönséges fityfirity ázalékok
                  közé. Ma már csak ott van őkelme, ahol a pohánka kása.</p>
               <p>Nem csoda egy cseppet sem, ha a borsónak ebben a fénykorában rettenetes földéhség
                  dühöngött Lőcsén. Amelyik polgárnak nem voltak szántóföldjei a határban, azt igen
                  kicsibe vették még akkor is, ha a ládáiban halomban állt az ezüst, arany. A
                  hatóság politikája tehát az volt ősidők óta: minél több szabad földet szerezni
                  Lőcsének. Tágítani a határt, ha lehet, sőt ha nem lehet is. Erről álmodtak, ezután
                  sóvárogtak nemzedékről-nemzedékre. Földet pedig nehéz volt szerezni, mert
                  körös-körül uraságoké volt minden. Legfeljebb azoktól lehetett volna kapni,
                  csakhogy attól szolgálni kellett volna, ami mélyen lealázó dolog a dölyfös lőcsei
                  polgárokra nézve, kik annyi privilégiumot csikartak már ki a királyoktól, hogy a
                  kis Kramler Károly, a mostani főbíró olyanféle szavakra fakadt a minap a
                  tanácsteremben (úgy látszik, egész Európában ragadós a napkirály hencegése),
                  melyek híven festik a lőcsei önérzetet, ezeket mondván orációjában: »A velencei
                  nemesek után közvetlenül a lőcsei polgárok következnek világi rangra nézve«.
                  Magunk közt maradjon, ezt egy kicsinyt meg is orrolták a megyei nemesek s Görgey
                  Pál uram a legközelebbi sessio alkalmával vissza is vágott a főbíró szavaira:
                  »Minek akar a bolha köhögni, mikor tüdeje nincsen?«</p>
               <p>A kis csupor hamar felforr, méregbe jött a bíró és olyasvalamit üzent az
                  alispánnak a városi hajdú által: »hogy a kutyabőr se tüdő, éppúgy, amint a hét
                  szilvafa nem erdő«. Amelyeket megértvén Görgey Pál uram, lehúzatta az üzenethozó
                  hajdút a megyeház udvarán »és huszonnégy botig vágatá vala, amiből ismétlen új és
                  új satisfactiók vétele lészen«.</p>
               <p>Ily kutya-macska barátságban hagyá hátra a két tiszteletreméltó férfiút a halódó
                  század, mely tizenhetediknek nevezteték és természetesen így találta az új század
                  első napja is. De minthogy ez a nevezetes század sok mindent rendetlenségben
                  hagyott, ez a csekély dolga fel se tűnt. Az emberek csak olyan jókedvűek voltak
                  szilveszter estéjén Lőcsén, mint az alispán házánál Görgőn, mintha minden pompásan
                  el volna igazítva a világon és egyéb se hiányoznék, csak még a krampampulit kell
                  behozni az asztalra.</p>
               <p>Akik reggel felkeltek vagy fel nem keltek, mert csak azok kelhettek fel, akik
                  egyáltalában lefeküdtek, szép fehérre meszelt világot találtak a tegnapi kopott
                  helyében, úgy látszik, egész éjszaka havazott, és az úrirenden levők, ha
                  szerencsésen kikerülték, hogy az első »boldog újévet« kívánó asszony legyen, ha
                  aztán meghallgatták délelőtt a Podolinczi tiszteletes úr prédikációját (ma igen
                  szépen beszélt, meg kell adni), s megették délben a szokásos sült malacot,
                  lehetetlen, ha vadászemberek voltak, hogy már csak a komóció kedvéért is ki ne
                  csábítsa őket puskájukkal a határba a vadak hirtelen beállott hátrányos
                  helyzete.</p>
               <p>Különösen a nyulakon esik ilyenkor nagy sérelem, sőt határozott jogtalanság. Nekik
                  a gondviselés olyan színű szőrt adott, mint a föld színe, hogy hozzálapulva,
                  úgyszólván láthatatlanok legyenek. Ez az úgynevezett mimikri. A nyulak védelmére
                  tett isteni rendelkezés. S íme, hogy játssza ki a természet? Nem veheti el tőlük a
                  bundácskájuk szürke színét, hanem a földet öltözteti át hófehér ruhába. S a
                  szegény nyúl ki van ezzel szolgáltatva céltáblának messziről. Hát járja ez?
                  Igazságos ez? Hát az isteni törvények nemcsak idelent szegetnek meg, hanem már ott fönn kezdődik az ignorálásuk?</p>
               <p>S ha még csak a föld ruhájának kicserélése volna, hanem az a nagyobb baj, hogy
                  amerre fut a szegény nyúl, lábaival kicsipkézi a havat s a vadász egész biztosra
                  vetheti magát utána. Olyan ez a lyikacsos vonal az óriás fehér lapon, mint egy
                  madzag, melynek a végében okvetlenül ott a nyúl.</p>
               <p>Az alispán nem szerette a lármás vadászatokat, nem annyira a vadölés volt eleme,
                  inkább a barangolás a természetben. A természet társasága fölfrissítette, idegei
                  lecsillapodtak. Úgy szerette, mint a hívő a templomot. Jobban. Mint ahogy a
                  szeretőjét szereti valaki; egyedül kívánt vele lenni, mert csak négyszemközt
                  vetkeződött az le előtte s mutatta meg a bájait.</p>
               <p>Most is mindjárt délután felhúzta bagariabőr csizmáját s egyedül indult a határba.
                  Vagyis még két hajdú ment vele, Preszton és Kovács Pista, mindenik hozván magával
                  egy-egy megtöltött puskát, Kovács egyet golyóra, ha netalán valami nagyvad kerülne
                  szembe, hogy kéznél legyen (a vidék tele volt farkassal, vaddisznóval), Presztoné
                  ellenben csak nyúlra, fogolyra volt veszedelmes, s abból a célból hordozta, hogy
                  az alispán kétszer lőhessen egymás után, mert a kettős cső még akkor nem volt
                  kitalálva. A puskák új szerkezetűek voltak, kerekes závárzattal ellátva, az égő
                  kanóc már elavult, a puskaport a kovának az acéllaphoz való ütődéséből támadt
                  szikrák gyújtották meg. A társaságot kiegészíté a Fityke nevű vizsla, Görgeynek
                  kedvence.</p>
               <p>Végigmentek a Haricska-dűlőn, majd befordultak a szénégetők tanyájánál a Nahore és Jazerec alatt a lőcsei
                  határ felé. Nyomokat ugyan láttak, de vadat nem. Meg lehetett ismerni, ez nyúl-,
                  ez farkas-, ez meg szarvasnyom, sőt Preszton esküdözött, mint a vereshagyma, egy
                  helyütt, hogy ezek mackó talpának a lenyomatai, hanem ezeket nem érdemes követni,
                  mert a Tarlik-hegynek tartanak, oda pedig lehetetlen most a fölmenetel, mikor a
                  gyalogutat a hó befújta. Míg a szolgák fecsegtek, Fityke közömbösen poroszkált
                  Görgey mellett, jeléül, hogy a közelben nem érez semmi vadat.</p>
               <p>Görgey bosszúsan jegyezte meg:</p>
               <p>- Úgy látom, ma a puskát se fogom elsütni. Pedig újév napja lévén, ha ma nem lövök
                  semmit, egész évben nem lesz szerencsém a vadászatban.</p>
               <p>Ebben a pillanatban a Nahore-erdőből fejedelmi dámvad, egy sokagancsú szarvas
                  nyúlánk teste bontakozott ki. Fityke előreszaladt egy kissé, aztán megfordult,
                  megállt és a gazdájára nézett, mintha intene neki az okos, barna szemeivel. A
                  szarvas jóval túl volt a lővonalon s mint a nyíl száguldott egyenest a »Klokocs«
                  nevű erdőfoltnak. Az egész Klokocs nem volt több tíz holdnál, a szántóföldek
                  közepén, mint egy szemölcs a sima arcon, szép fiatal fák sűrűn egymás mellett,
                  fácánoknak való hely, nem szarvasnak. Hogy fér az itt el a csont koronájával?</p>
               <p>Görgey hirtelen elcserélte puskáját a Kovácséval, mely nagyvadra volt töltve s
                  megindult a Klokocs felé. Lövésre készen hatolt be a sűrűségbe, a zúzmarát hullató
                  fák gallyait elhárítva ment nagy izgatottságban a nyomok után, amikor egyszerre
                  két lövést hallott elöl s nyomában emberi hangok verték fel a csendet.</p>
               <p>Megrezzent. Mi lehet ez? De csak ment a szarvasnyomok után, melyek kivezettek az
                  erdőcskéből. A Klokocs túlsó oldalán aztán világosan eléje tárult a szász urak
                  vadászcsapata, kik éppen most tértek le az útról hajtóikkal, hogy innen a határuk
                  végpontján kezdjék a körvadászatot.</p>
               <p>- Nini, meglőtték már a szarvasunkat! - kiáltott fel Preszton.</p>
               <p>- Ostoba szerencséjük van - jegyezte meg az alispán -, még meg se kezdték a
                  vadászatot s már egy ilyen nagyvadat ejtenek. Sajnálom tőlük az agancsot.</p>
               <p>A nemes állat ott feküdt élettelenül, alig egy puskalövésnyire a Görgey
                  répaföldjeitől, a Durst-patak mentén, de már az ő határukban. Noha a rendezők úgy
                  látszik a hajtók felállítási taktikájával voltak elfoglalva, a váratlan zsákmány
                  egyszerre összezavarta őket, hajtók és puskások minden fegyelem nélkül a haldokló
                  állathoz rohantak, élénk gesztusokkal és nagy ujjongással. Senki a világon nem tud
                  úgy örülni egy-egy szerencsés lövésnek, mint a Sonntagsjäger.</p>
               <p>Olyan közel voltak, hogy föl lehetett őket ismerni. Az a kicsiny vézna emberke a
                  vidrasapkában és a morvaposztó rockban maga Kramler uram, a bíró, a lengő
                  szakállas vékonyvállú úr a »scriba« Trück Sebestyén, városi nótárius, a kövér
                  zöldkabátos Brewer Mátyás, a fertálymester (Viertelmeister), az, aki most iszik a
                  csutorából, Gygles József, a gyógyszerész, a guggoló, aki a szarvast próbálja
                  emelgetni, Greff Lőrinc aranyműves, míg a magas góliátalak a kék krispinben
                  Nustkorb András szenátor uram.</p>
               <p>Görgey felismervén a bírót, akire haragot tartott, éppen vissza akart fordulni,
                  mikor Fityke a befagyott Durst árkából egy hatalmas tapsifülest ugratott ki, s
                  minden vizsla hatáskörök összetévesztésével, mert őt csak a szimat illeti és nem
                  a végrehajtási hóhérmunka, utána iramodván, átkergette a patak jegén a lőcseiek
                  területére.</p>
               <p>Görgey haragosan füttyentett a vizslának, de az föl se vette, valamely rossz
                  sugallat által ösztönöztetve ment a szomorú végzete felé, mert a következő percben
                  durrant a bíró puskája, és a szegény Fityke egyet fordult a saját tengelye körül s
                  fájdalmas vonítással élettelenül összeesett (a nyulat ellenben a fertálymester
                  terítette le).</p>
               <p>Görgey Pál arcát halotti sápadtság borítá el e látványra, majd minden vér arcába
                  futott. Előreszaladt egy darabon, aztán megállt a pataknál, lekapta válláról
                  fegyverét és megcélozta a lőcsei bírót.</p>
               <p>- Ebért ebet! - hörögte egész testében reszketve, és lőtt.</p>
               <p>A bíró egy jajkiáltással a hóra zuhant. Görgey csak ennyit látott az egészből,
                  megfordult és méltóságteljes, szilárd lépésekkel indult haza. Egy szót se szólt
                  útközben, csak sebesebben ment a szokottnál. A két hajdú némán követte s alig bírt
                  utána loholni. Egy kis szél támadt. A Nahoreból titokzatos zúgás keletkezett, az
                  elhagyott Durst-patak megint előkerült a falunál s az innenső partján a megszáradt
                  nádak fázékonyan zörögtek, míg szemben a nap vérvörös gömbje szemmel láthatóan
                  csúszott az ég alján egyre lejjebb-lejjebb. A Görgey arca mind-mind sötétebb lett,
                  mikor beléptek otthon a kapun, odaszólt Kovácsnak:</p>
               <p>- Ülj hamar egy lóra, tudd meg, mi történt a bíróval s tégy rögtön jelentést.</p>
               <p>A lőcsei bíróval pedig az történt, hogy a golyó a harmadik és negyedik bal borda
                  közt hatolt be (ahogy az a jegyzőkönyvből kitűnik), a hajtók és a vadász urak
                  rögtön odaszaladtak, de ami különös eset s annálékban sehol elő nem fordul,
                  ahelyett, hogy a vérzést elállítanák és a sebet hirtelen bekötöznék, minden
                  keresztényi könyörülettől eltekintve, a szász urak susogva tanácskozni kezdtek
                  egymással, úgy látszik, Nustkorb András uram vitte a szót köztük, a tanácskozásban
                  csak a hevesebb Brewer Mátyás nem vett részt, hanem a hajtókat bujtogatta.</p>
               <p>- Hajrá! Utána fiúk, fogjátok el a gyilkos zsiványt!</p>
               <p>- Ne okoskodjék - intette le Nustkorb. - Mit gondol kegyelmed, micsoda
                  következményei lennének annak a városra nézve, ha a megye területén az alispánt
                  elfogni merészelnénk.</p>
               <p>Még egy-két percig tanácskoztak s akkor aztán egyszerre fölkapták hárman a
                  megsebesült nemzetes Kramler Károly bíró uram őkegyelmét és szaladni kezdtek vele
                  a Görgey-földek irányában. Nustkorb András uram a fejét fogta, Gygles József a
                  derekát nyalábolta át, Greff Lőrinc ellenben a két lábát tartotta. A szegény
                  sebesült rimánkodott, hogy eresszék el, tegyék le, hagyják meghalni, ne kínozzák,
                  de ők csak mentek vele, ahogy tudtak, lihegve, izzadó üstökkel vitték, vitték az
                  úgynevezett répaföldeken át a Klokocsig. A vér mindenütt csepegett, amerre vitték,
                  s vörös csíkot hagyott a fehér havon. Nagy fájdalmai lehettek a szegény bírónak,
                  kivált a zökkenőknél felordított és a száján is elindult a vér. A derék szász urak
                  azonban mégse tették le, hanem valóságos futásnak eredtek, megkerülték a Klokocsot
                  is és most, hogy egy szabályos négyszöget járjanak be vele, az országút felé
                  tartottak, mialatt a test hűlni kezdett és a vérzés is szűnőfélben volt. Szemei
                  befelé fordultak, már alig volt benne élet szegényben.</p>
               <p>- Nyomogassa meg egy kicsit, Gygles uram - figyelmeztette a szenátor.</p>
               <p>- Nem vagyok én hóhér - tiltakozott a gyógyszerész. - Megteszem a városomért, amit
                  lehet, de ez már kegyetlenség volna.</p>
               <p>- Ej, nem szabad azt úgy felfogni. Férfiak vagyunk. Őkegyelme a városért élt, a
                  legszebb befejezés, ha most a városért hal meg. Tartozunk neki azzal - vélte
                  Nustkorb András uram -, hogy rásegítsük erre.</p>
               <p>S ezzel ő maga hajolt le, megnyomogatta a lágyékát, mire megint permetezni kezdett
                  a vér, s már nem véres vonal, hanem csak elszórt piros pettyek jelezték különös
                  útjukat.</p>
               <p>Egyszer azután azok is megszűntek. A lőcsei bíró meg volt halva.</p>
               <p>- Vége van - sóhajtott fel Nustkorb uram, sajnálkozással nézve hol a holtat, hol a
                  havat. - Pályáját befejezte. Tegyük le.</p>
               <p>Tiszteletteljesen vette le sapkáját s hajadonfővel állt meg a holttest fölött.</p>
               <p>- Az örök világosság fényeskedjék kegyelmednek - mondá ájtatosan. - Nagy kár, hogy
                  több vér nem volt kegyelmedben!</p>
               <p>Azzal odaintette a hajtókat s beküldvén egy Kadulik nevű kapuőrt, hogy siessen a
                  városba és hozzon szánt, melyen a bíró testét hazaviszik; a többiekhez ekképpen
                  szólott, illendő méltósággal, amint Lőcse város szenátorához illik:</p>
               <p>- Lőcse város népei, akik jelen vagytok, íme, figyelmeztetlek benneteket, nézzétek
                  meg és mérjétek ki lépéssel ezt a területet, melyet a bíró uram vére kerít körül,
                  talán van is egy zollstock kegyelmednél, Brewer Mátyás uram. Úgy nézem, csinos
                  darab, megvan egy laneus. De ha nincs is meg, többet nem
                  lehetett. Hasztalan, kevés vér volt a boldogultban, nagyon kevés vér.</p>
               <p>- Pedig mennyi veresbort ivott szegény - kottyant bele Trück Sebestyén.</p>
               <p>- Kicsike test volt - folytatá a szenátor -, túlságosan kicsike test, mindamellett
                  sok esze volt, igen sok esze, kár, hogy nem változott át most az utolsó
                  pillanatban vérré. Amit azonban lehetett, megtettük. Fölemelt fejjel vihetjük őt
                  vissza a város kapuján. Minden megtörtént, most már csak az van hátra, hogy addig
                  is, míg a hivatalos helyszíni szemle megtörténik, jól megnézzétek a helyet, hogy
                  esetleg esküt tehessetek rá, mekkora volt, ha netalán valamely hirtelen támadó eső
                  vagy újabb hó elmosná a nyomokat, minthogy ez a darab föld ezentúl már Lőcse
                  városának véren szerzett területévé változott. Nem ártana,
                  Trück uram, ha addig is egy kis protokollumot venne fel és legalább feljegyezné a
                  jelenlevők neveit.</p>
               <p>Mindez pedig kegyetlen, hihetetlen és amellett együgyű dolognak is látszik, komoly
                  ábrázattal elbeszélve s még csodálatosabb színben tűnik fel, ha hozzátesszük, hogy
                  e területet máig is bírja Lőcse város, de ha visszamegyünk a történelemben, igazat
                  kell adnunk Nustkorb András uramnak, akinek az öt ujjában voltak a szászok jogai,
                  s aki mint fanatikus bennszülött és szenátor, minden eszközt megragadott a kulcsos
                  város erejének és hatalmának gyarapítására.</p>
               <p>Tisztelet, becsület adassék a Nustkorb éles és gyors elméjének - hát úgy volt az,
                  hogy mikor a lőcsei határt igazították, Róbert Károly király idejében, Csák Máté
                  leveretése után, nekik jóval kisebb határuk volt, mint a mostani. Az akkori lőcsei
                  bíró Jób, Péter fia nem lévén vele megelégedve, alázatos folyamodványt vitt fel
                  egy küldöttséggel Visegrádra a királyhoz, melyben előadja vala, hogy ők csak a
                  nagy kőig kapták határukat, holott pedig a Marovka-dűlőig illetné őket a föld,
                  mert egész odáig ők védelmezték a határt s csak azontúl a vármegye; a legutoljára
                  is Csák Máté hadait egész a Marovkáig kergette a város drabantjai élén a főbíró
                  (maga az alulírott Jób, Péter fia), ki ott a Marovka-dűlőnél sebet is kapott,
                  Trebel Gergely, Hain Miklós, Zellerbeck Tamás királyi katonák, kik e csatában
                  segítségükre voltak, valamint más tanúk is, még figyelmeztették a bírót, hogy
                  vérzik, aminthogy valóban vértócsa volt alatta a Marovka-dűlő kezdeténél stb.</p>
               <p>Őfelsége, úgy látszik, kegyesen fogadta a lőcsei deputációt s elolvasván alázatos
                  szupplikációjukat, mintegy utasításul saját kezűleg írta rá: »Effusio sangvinis judicis Lewchoviae terrae acquisitiones vigorem
                     obtineat.« (A lőcsei főbíró vérének földszerző erő
                  adassék.)</p>
               <p>Most már megvolt a határnagyobbítás, de a király széljegyzete is ki tudja mire
                  lesz jó, ha nem használ, nem árt s rendre becsúsztatták az V. István által adott
                  kiváltságok és jogok lajstromába, valahányszor azokat a következő királyok alatt
                  megerősítés céljából bemutatták. A királyok vagy észre nem vették és akkor rendben
                  volt, vagy észrevették és értelmetlen szamárságnak tartották, amit nem veszedelmes
                  aláírni, és ebben az esetben is rendben volt.</p>
         </div>
         <div type="chapter">
            <head>HATODIK FEJEZET</head>
               <head>LŐCSE VÁROS GYÁSZBAN VAN</head>
               <p>Lőcse városában villámként híre futott a nevezetes vadászatnak, melyet késő
                  emberöltők is akként emlegettek, hogy »elesett benne: egy szarvas, egy kutya, egy
                  nyúl és egy bíró.« Kadulik, a városi kapuőr, aki szánért jött haza és a villikust
                  (a városi gazdát) kereste az egyes borivó helyeken, hogy fogasson be, telelármázta
                  az utcákat:</p>
               <p>- Meghalt a bíró. Megölte a bírót a viceispán. Leesett a város koronája! Sírjatok
                  lőcseiek!</p>
               <p>Lőn nagy felháborodás és zűrzavar. A házak önteni kezdték az embereket, kik nagy
                  csapatba gyülekeztek a városháza előtt, riadtan, sápadt arcokkal. Mi történt? Hogy
                  a bírót ölték meg? Hol? Ki? Mikor? Miért? Hogy? Soha még püspök szava se volt oly
                  becses és nagy horderejű, mint most egy hitvány kapuőré. Aki azonban nem ért rá
                  sokat lefetyelni, hanem futott, futott kocsmától kocsmáig, míg végre megtalálta a
                  villikust, Unglád Kristóf uramat a »Pacsirtá«-nál, egy kupa szerednyei bor
                  mellett, nagy disputába keveredve a megyei várnaggyal, ki is hallván a kapuőr
                  lihegve elmondott szavait, felkiáltott:</p>
               <p>- Te Kadulik, te részeg vagy! - s felugorván, hogy pofonüsse, amint az ütéshez
                  meglendíté karját és felsőtestét, ő esett végig a padozaton, amiből kisült, hogy ő
                  a részeg.</p>
               <p>Az utcán ezalatt tanácstalanul, bizonytalanságban hullámzott a tömeg, egymástól
                  kérdezősködve. Megriadt szenátorok és patríciusok gyülekeztek a városházára
                  díszes bundákban. Az árkádok alatt olyan volt a tolongás, hogy egy
                  lakatosinas-gyereket valóságosan agyongázoltak. Némelyek a pixadárius után
                  szaladtak, más csoportok ellenben, kivált a fiatalság, kifelé igyekezett a város
                  kapuján. Egy fiatalember eközben lóra ült s csak nagynehezen tudott
                  keresztülhatolni a sokaságon.</p>
               <p>- Majd mindjárt hozok én hírt - szólt le az ismerősöknek.</p>
               <p>Csinos, délceg legényke volt, valódi szász típus, hullámos szőke fürtök omlottak
                  le a pirosleffentyűs nyestkalpag alól, sötétzöld Wammest viselt, kockás dobin
                  ujjakkal, testhezálló zsinórtalan nadrágot, alacsonyszárú sárga csizmát. A Wammes
                  fölött panyókára vetett, rókával bélelt, szegszínű német köpenyeg egészíté ki
                  ruházatát.</p>
               <p>- A fiatal Fabricius - suttogták.</p>
               <p>- Jól üli meg a lovat - jegyezték meg, akik utána néztek, amint kijutván az
                  emberáradatból, megindította a vasderest.</p>
               <p>Sokan még nem hitték, üres hír lesz az egész, valami gézengúz naplopó akarja
                  felültetni a várost, ki merné Lőcse bíráját bántani, lehetetlenség az. De íme, egy
                  szán vág magának utat most, benne ülnek Gosznovitzer és Brüneck tanácsnok uraimék,
                  a másik utána következő szánon pedig fáklyákkal ellátott hajdúk csörtetnek el
                  lóhalálában. Istenem, istenem, hát mégis igaz lesz!</p>
               <p>Az őrtoronyban a Stadtpfeifer dobolása és kürtrivalgása hangzik fel. Ez a
                  napnyugtát jelenti, a kulcsos város kapui bezárandók.</p>
               <p>Egy csoport megkaparította valahol Kadulikot. Mindenki Kadulikot akarta hallani.
                  Óriási tolongás támadt körüle. A Thurzó-házból hamarosan kihoztak egy asztalt,
                  arra állították rá Kadulikot, hogy beszéljen, de Kadulik már akkor annyira el volt
                  rekedve, hogy az édesanyja se értette volna meg a szavát. Csak jelekkel mutogatta,
                  hogy kampec a bírónak, és hogy a golyó hova ment, meg az öklével (megfenyegetvén a
                  vármegyeházat), hogy honnan jött.</p>
               <p>Az est leszállt apránkint. Némi köd is volt. A Scheiben-hegy felől hideg, metsző
                  szél kezdett fújni. De azért a tömeg nem akart oszlani. A kóválygó hírek, melyek
                  egyre változtak, kibővültek vagy átmódosultak, folytonos feszültségben tartották
                  az idegeket. A városház tanácstermében megvilágosodtak az ablakok, odagyülekeztek
                  a szenátorok és patríciusok ebben a szokatlan órában, de ott se tudtak semmi
                  bizonyosat.</p>
               <p>Végre megint lódobogás hallatszott a távolból. A fiatal Fabricius jön vissza.
                  Ugyan hamar megjárta az utat. Nem csoda, toronyirányában ment, el lehetett
                  kerülnie a Scheiben és Tarlik közti völgyben kanyargó hosszadalmas országutat.
                  Élénk mozgás támadt mindenfelé, míg végre előnyargalt párolgó, tajtékos lován és
                  az összeverődött csoportnál megállott.</p>
               <p>- Halljuk! Halljuk!</p>
               <p>- A hír igazat mondott - kiáltá Fabricius messze hallható csengő hangon -, Lőcse
                  város bírája meg van halva.</p>
               <p>Tompa morgás hömpölygött végig a sokaságban. Egy-egy üvöltést a maga zúgásával
                  olvasztott össze a szél, csak némelyik volt kivehető értelem tekintetében.</p>
               <p>- No, szépen kezdődik az esztendő!</p>
               <p>- Meg van a város gyalázva.</p>
               <p>- Ki ölte meg? Hogy történt az eset? Halljuk, halljuk!</p>
               <p>- A Görgey alispán kutyája átszaladt a lőcsei területre, a bíró lelőtte a kutyát,
                  az alispán pedig erre lelőtte a bírót.</p>
               <p>- És mi lett az alispánnal? - rivallt közbe egy pár hang.</p>
               <p>- Haza, Görgőre menekült a gazember - felelte a fiatal Fabricius
                  szenvedélyesen.</p>
               <p>A fölháborodás orkánja tört ki erre. Szégyen, gyalázat! Hiszen a többieknek is
                  volt puskájuk. Kik voltak még ott? Kik azok a gyávák? Nevezd meg őket
                  Fabricius!</p>
               <p>Az ifjú azonban, úgy látszik, nem akart belemenni a továbbiakba. »Helyet, helyet!«
                  kiáltá és térdeivel megszorítá lova lágyékát, hogy odább lépegessen a városháza
                  felé.</p>
               <p>De ebben a szempillanatban egy kéz megragadta lova zabláját.</p>
               <p>- No, mi az? - förmedt fel Fabricius meglepetve. - Ereszted el rögtön azt a
                  zablát?</p>
               <p>- Nem addig, míg nem beszélek veled, te tacskó!</p>
               <p>Egy fiatal úr, egy másik tacskó fogta a Fabricius lovát, magyaros zsinórzatú
                  bekecset viselt, sastollas csalmát és kard volt az oldalán, szemei vadul
                  szikráztak. Fabricius sohase látta ezt az arcot, de úrfi volta nyilvánvaló
                  volt.</p>
               <p>- Mit akar ön? - kérdé magyarul. (Eddig németül folyt a párbeszéd.)</p>
               <p>- Meg akarom mondani, hogyha ön talán nemesember, hát elégtételt ad nekem azért,
                  hogy Görgey alispánt gazembernek nevezte. Azt én nem tűröm.</p>
               <p>- Nem tűri? Hát ki ön?</p>
               <p>A fiatal emberke kevélyen emelte fel dacos fejét:</p>
               <p>- Én Görgey György vagyok.</p>
               <p>- Pszt - vágott közbe gyorsan -, ne mondja ön a nevét olyan hangosan, mert az most
                  veszedelmes lehetne. Ami pedig a dolog velejét illeti, hát én ugyan nem vagyok
                  nemesember, lőcsei polgár fia, Fabricius vagyok, de azért összemérhetjük a
                  kardunkat, ha úgy tetszik. Hol kívánja, hogy legyek?</p>
               <p>- A csalitosban a város kertje mögött, reggel.</p>
               <p>- Hány órakor?</p>
               <p>- Hét órakor.</p>
               <p>- Ott leszek.</p>
               <p>S ezzel fövegét megbillentve, továbblépdelt, de nem mehetett messzire, valóságos
                  ostromló tábor állta útját a megyeháznál. »Pereat Görgey«-kiáltások reszkettették
                  meg a levegőt s recsegve hullottak alá apró törmelékben az ablakok üvegtáblái.
                  Grodkovszky bezáratta a kaput, de eközben két kölyök ágyút, úgynevezett »Hakent«,
                  vitetett fel az erkélyre s azokat ijesztésül a tömegre irányítá. Baltazár
                  páncélban, rostélyos sisakkal jelent meg a két könnyű ágyú mellett:</p>
               <p>- Aki lármázni és rendetlenkedni akar, az menjen haza - kiáltá le -, mert különben
                  baj lesz. Az okozott kárt fizeti a város.</p>
               <p>- Pereat Görgey!</p>
               <p>- Görgey alispán úr nincs most itt - kiáltá le Baltazár -, mert ha ő itt volna,
                  azóta már ti nem volnátok itt.</p>
               <p>Hatalmas kőzápor volt a válasz alulról, de nevette azt Baltazár a páncélban,
                  melyet a megyei fegyvertárból hozott ki erre a célra.</p>
               <p>Ugyanakkor a városház erkélyén is megjelent az ősz hajú Mostel Ambrus szenátor, a
                  legöregebb tanácsnok. Két fáklyás által megvilágítva, hosszú fehér haja
                  kísértetiesen lobogott a szélben. Olyannak tűnt fel, mintha Barbarossa jött volna
                  elő, kit veszedelmek idején vár a németség - csakhogy a veres szakálla megőszült
                  már és még nem nőtt meg akkorára, mint a legenda előszabja. Minthogy a csengettyű
                  el volt valahol csukva a bíró fiókjában, egy üres poharat hozott ki s az
                  áldomásoknál divatos szász szokás szerint megcsendíté azt a hozzá vert
                  penicilusával.</p>
               <p>Nem volt az különb hang a zajhoz mérve, mint zsinagógában a szúnyogdöngés, mégis
                  lett eredménye.</p>
               <p>- Az öreg Mostel akar beszélni. Csönd legyen! Hallgassuk meg az öreg Mostelt!</p>
               <p>Templomi csönd támadt, csak a szélkakas csikorgott a városház tornyán. Az öreg
                  megszólalt bágyadt, gyenge hangon, mely a fogai hiánya miatt szétfolyt volna még a
                  szobában is, de egyik a másiknak tovább adta s ha jól nem értette, saját kénye
                  szerint egészítette ki:</p>
               <p>- Gyermekeim! Oszoljatok szét békességben. Igaz, úgy hallatszik, városunkon
                  sérelem esett, de még nem tudjuk, mekkora és milyen körülmények között. Ha történt
                  valami, bízzátok annak megtorlását ránk, öregekre. Lőcse város szenátorai meg
                  tudják őrizni a város méltóságát, meghiggyétek. Azért hát, mordizom adta
                  teremtette, ne csináljatok azért, mert egy baj van, még hozzá egy másikat, hanem
                  menjetek isten hírével a házaitokba és énekeljetek inkább zsoltárokat, mert ha
                  szét nem mentek és még tovább is itt lábatlankodtok, isten engem úgy segéljen, én
                  megyek le közétek ezzel a nádpálcával, és akit én ezzel megütök, azon rajta lesz
                  nemcsak az ütés, hanem a szégyen is. Jó éjszakát gyerekek!</p>
               <p>Csak egy szuverén beszélhet ilyen fensőséggel, mint az öreg Mostel, aki ezzel
                  nyugodtan megfordult, s re bene gesta, a tanácsterembe vonult vissza, mert az
                  egyáltalában eszébe sem jutott, hogy az ő szavának foganatja ne lenne, aminthogy a
                  rakoncátlan tömeg valóban szó nélkül széledezni kezdett, mintha elsöpörnék
                  onnan.</p>
               <p>A tanácsteremben majd mind együtt voltak a szenátorok, még a podagrás lábú Bibera
                  Antal is felkocogott két mankón. Minthogy a terem nem volt befűtve, le se vették
                  prémes csurapéikat és le se ültek, fel s alá járva sopánkodtak nagy
                  fejcsóválásokkal az eset fölött, türelmetlenül, míg a terem átmelegszik s míg
                  hiteles híreket hallanak. Egy hajdútól, ki kívül a kályhák begyújtásával
                  foglalkozott, a fiatal Fabricius üzent be, hogy az esemény színhelyéről jön,
                  szabad-e a szenátorok termébe bejönnie?</p>
               <p>- Hogyne! Hogyne! - kiálták egyszerre négyen is, s a türelmetlen Hulik István
                  eleibe szaladt, de Mostel visszaintette.</p>
               <p>- Egy szenátornak - mondá méltósággal -, sohase szabad se megijedni, se
                  csodálkozni, se türelmetlenkedni. A világ foroghat, mehet úgy, amint neki
                  tetszik, de a szenátor csak annyira mozdul, amennyire illik. Azért tehát maradjon
                  veszteg Hulik uram, az a fiatalember bejöhet anélkül is, hogy eleibe szaladna és
                  az ölében hozná be.</p>
               <p>Fabricius megjelent és elbeszélte részletesen a látottakat. Némán hallgatták a
                  patríciusok, csak az arcuk lett egyre fehérebb, amennyire a gyér világítású
                  faggyúgyertyák fényénél ki lehetett venni.</p>
               <p>- Ilyen csapás! - sopánkodott Pálfalvi Mihály. - Nem hiába álmodtam én az éjjel,
                  mintha a városház helyén mocsár lett volna és én rákokat fogdostam volna
                  benne.</p>
               <p>Bibera idegesen csapott mankójával az asztalra.</p>
               <p>- Én magam ölöm meg azt az embert, ha más nem vállalkozik rá.</p>
               <p>- Ne ragadtassa magát könnyelmű nyilatkozatokra - utasítá rendre Mostel uram -,
                  kivált idegen fülek előtt. (Majd Fabricius felé fordult.) Most már elmehetsz, édes
                  öcsém. Igen helyesen cselekedtél, hogy jelentetted a látottakat. Kegyelmed pedig,
                  Pálfalvi uram, szintén jól tenné, ha eleibe menne a holttestnek és elrendelné,
                  hogy idehozzák.</p>
               <p>- Ide? Minek? - pattant fel Kripélyi János. - Hiszen itt tanácsülés lesz.</p>
               <p>- Éppen azért, Praesente cadavere, a holttest jelenlétében tartjuk meg a mai
                  tanácsülést. A karzatokat ki kell nyitni.</p>
               <p>- A tanácsülések nem nyilvánosak - ellenkezett Hulik uram.</p>
               <p>- Rendes esetben - tette hozzá az aggastyán, ki fiatalos eréllyel ragadta magához
                  a hatalom gyeplőit -, de ez rendkívüli eset. Mikor a lőcsei bírót agyonlövik,
                  akkor minden lőcsei embernek halottja van, s a maga halottjához mindenki
                  beengedendő.</p>
               <p>A szenátorok a fejeikkel bólingattak. De iszen tudja Mostel uram a maga
                  leckéjét.</p>
               <p>A karzatokat tehát kinyitották, aminek a híre mint a futótűz terjedt el az utcán.
                  Lett is ebből olyan nagy tülekedés, hogy a hajdúk sehogy sem bírták a rendet
                  fenntartani. Boldog, boldogtalan tódult be. Mauks Donát szenátor uram, akit most
                  gyanakodó szemmel néztek a többi társai, minthogy a tanácsban ő volt az egyedüli
                  nemesember s valószínűleg odahúz titokban szíve a megyeházhoz, hogy magát némileg
                  kimossa a gyanú alól, kiment és azt a parancsot adta ki a hajdúknak, hogy »viselős
                  asszonyokat és nemesembereket ne bocsássanak fel a karzatokra«. Ami ugyan
                  fölösleges intézkedés volt, mert már akkor többen voltak fent, mint amennyien
                  befértek, úgy ülvén egymás hátán, mint a méhek. Bibera, a közerkölcsök javításával
                  foglalkozó szenátor összeráncolta homlokát arra a látványra, hogyan
                  gyömöszöltetnek össze vegyesen asszonyi és férfitestek, mint a fügék, mi bizonyára
                  bűnös gondolatokat ébreszt a lakosságban s lerombolja, ami szemérmet ő furfangos
                  statutumokban és Polizeiordnungokban egy fél életen át belenevelt a tömegbe.
                  Valóban hajmeresztő látványt nyújtott, milyen helyzetbe jutottak a többnyire
                  alsóbb osztályokból való szegény menyecskék és leányzók (ha ugyan érdemesek a
                  sajnálatra), a nagy tolongásban ide-oda löketve, úgyszólván a férfiak ölében vagy
                  azoknak a térdén kuporognak, s még csak megszólni se lehet őket, mert ha ki
                  akarnának menni, se tehetnék (ámbár talán nem is szívesen tennék meg). Mostel apó
                  intézkedése valóban meggondolatlanság volt, rontja nemcsak a népet, de az
                  alkalomhoz kívántató komolyságot is, mert minduntalan felhangzik egy-egy
                  fölszisszenés vagy női sikítás, jeléül annak, hogy a sok istentelen férfi csupa
                  dévajságból olyan helyütt is megcsipkedi őket, ahol az illedelem nagy hátrányára
                  esik, ha nem vesszük is számba, hogy olyan megcsipkedés sincsen kizárva a világ
                  romlottságában, amelyet semmi fölszisszenés sem kísér.</p>
               <p>A tanácsurak nem győzték figyelmeztetni és féken tartani a karzatot.</p>
               <p>- Csend legyen! Nem szégyenlik magukat ilyenkor nevetgérezni? Aki valamely
                  kihágást elkövet, két napra áristomba tétetik.</p>
               <p>Ezzel csakugyan elértek némi csöndet, de még jobban azzal, hogy odalent is
                  történni kezdett valami. Egyelőre csak a villikus jött be (de milyen hamar
                  kijózanodott őkegyelme) s lehúzta a tanácskozó asztalról a ráborított zöld
                  posztót, aztán kivitte magával.</p>
               <p>Kisvártatva berohant Pálfalvi szenátor s lihegve mondá:</p>
               <p>- Megérkeztek!</p>
               <p>Majd a két ajtónálló őr (janitor) széttárta a szárnyas ajtókat, mire hűvös,
                  dermesztő áram csapott be kívülről s a mahomet-termetű Nustkorb lépett be az
                  ajtón, nagy vadászcsizmában, csatakosan, vértől nedves ruhában. Utána Trück
                  Sebestyén, Gosznovitzer Dávid és Brüneck Máté következtek, mindenek piros, a
                  hidegtől kimart képe volt, melyek nagy ellentétet képeztek itthoni társaik sápadt
                  orcáival.</p>
               <p>Minden szem az ajtóra volt szegezve. Nehéz léptek csoszogása hangzott az ajtó
                  előtt. Bezzeg elcsendesült a karzat is, a légy zirrenését is meg lehetett volna
                  hallani, s borzongás futott végig a hátgerinceken, mikor négy hajdú egy saraglyán
                  behozta a bírót, az imént kivitt zöld posztóval betakarva. Csak a fejéből látszott
                  egy darabka.</p>
               <p>- Ide tegyétek - rendelkezett Mostel uram, az elnöki szék mögött elhelyezett
                  kisebb asztalra mutatva.</p>
               <p>A hajdúk odahelyezték a halottat.</p>
               <p>- Elmehettek!</p>
               <p>Némán, dermedten néztek oda a tanácstagok, a gyöngébb idegzetűek elfordították
                  fejüket. A széláram, melyet a nyitott ajtó okozott, eloltott vagy két gyertyát.
                  Trück Sebestyén sietett újra meggyújtani. Kínos csend állott be. Csak a karzaton
                  indult meg halk morajban a beszélgetés, hogy milyen derék ember volt a
                  megboldogult, és milyen jól járt a felesége, aki még a nyáron meghalt. Vajon
                  maradt-e utána nagy vagyon? S kié lesz az? Mert se gyermeke, se rokona. Nyilván a
                  város örökli.</p>
               <p>Mostel Ambrus uram odajárult most a halotthoz, leemelte róla a leplet, egy
                  pillanatig reá nézett, aztán újra betakarta s a hosszú zöld asztalhoz lépve, beült
                  egyenesen az elnöki székbe, intvén a többieknek, hogy foglalják el helyeiket, mire
                  csendesen beleigazíták magukat a gótstílű székekbe; legalulra jutott Trück
                  Sebestyén, maga elé tolta az irdatlan nagyságú fa tintatartót és a többi
                  írószereket, eleinte egy fehér lúdtollhoz nyúlt, de aztán, mintha meggondolta
                  volna, lecsapta azt és megkereste a legfeketébbet.</p>
               <p>Az öreg Mostel felkelt most s megvárván, míg Gosznovitzer Dávid kikrákogja magát,
                  ekképpen kezdé, reszketeg hangon:</p>
               <p>- Bölcs és körültekintő uraim, Lőcse város nemzetes tanácsa! Teljes számmal
                  gyűltünk itt össze ebben az órában, de csak testileg teljesen, mert bíró uram
                  lelke, amely lélek táplálta mindnyájunk lelkét, immár az égbe szállott, egy
                  szerencsétlen esemény következtében…</p>
               <p>- Ne cifrázza kegyelmed! - vágott közbe az örök ellenzéki Brüneck Máté. - Mondja
                  meg magyarán, hogy meggyilkolták.</p>
               <p>- Hogy én mit mondok, az az én dolgom, s amit én innen mondok, annak olyannak kell
                  lennie, mint a biblia, és olyan is - tette hozzá méltóságteljes önérzettel -, én
                  csak azt látom eddig hivatalosan, hogy a lőcsei bíró jelen van, de a lelke nincs
                  jelen, minélfogva, mint a legöregebb tanácsnok, helyette én nyitom meg törvényeink
                  szerint a mai ülést. Hogy miként fosztatott meg lelkétől e tisztes gyülekezet
                  feje, ezt mint szemtanú, Nustkorb András tanácsnok uram van hivatva elmondani,
                  kinek is átadom a szót.</p>
               <p>- Halljuk! Halljuk!</p>
               <p>Nustkorb fölemelkedett s minden részleteiben megvilágítá a szerencsétlen esetet,
                  onnan indulva el, hogy már karácsony előtt is némely torzsalkodás volt észlelhető
                  a város és a vármegye feje közt. Igaz ugyan, hogy künn a vadászterületen a bíró
                  lőtt rá az alispán kutyájára, tehát ő kezdte, de ez lehetett elhirtelenkedés,
                  ügyetlenség is, talán a nyúlra akart lőni, melyet a kutya már-már elért.</p>
               <p>- Hát azután? - szólt közbe Mauks Donát uram.</p>
               <p>- Mi csak azt vettük észre, hogy kevéssel ezután egy jajkiáltással bíró uram is
                  összeesett. Ösztönszerűleg odafutottunk, anélkül, hogy az alispán lövéséről
                  tudomásunk lett volna. Azt csak egy-két pillanattal később értünk rá konstatálni,
                  hogy ő lőtt. Valaki közülünk még hangoztatta is, hogy menjünk utána és lőjük
                  agyon.</p>
               <p>- Az lett volna a legokosabb - vélte Bibera Antal -, most legalább már kvittek
                  lennénk a vármegyével.</p>
               <p>Nustkorb a fejét rázta.</p>
               <p>- Sem nem lennénk kvittek, sem nem lett volna a legokosabb. Kvittek azért nem
                  lennénk, mert ha az alispánt lelőjük, ezzel csak egy ellenségeskedést nyitunk meg
                  a város és a megye közt - amennyinél most kevesebb van, lévén ezúttal csupán a
                  város elkeseredve. Legokosabb pedig azért nem lett volna, mert egy jogtalan
                  gonosztettet másik jogtalan tettel viszonozni sohasem okos dolog, azonfelül…</p>
               <p>- Jogos lett volna in flagranti - dohogott bele Pálfalvi Mihály, mire helyeslő
                  moraj zúgott fel a hivatalos asztal körül, mely átragadt a karzatra is.</p>
               <p>- Azonfelül - folytatá Nustkorb zavartalanul -, a puskáink pusztán seréttel voltak
                  megtöltve, s míg mi azokba golyót teszünk, Görgey azalatt messze túl járt volna a
                  lőtávolon.</p>
               <p>- Hm - dörmögte Bibera, levetvén rókaprémes csurapéját, mert már meleg kezdett
                  lenni a teremben. - Ez már ok. Ezt mondta volna kegyelmed a legelőbb.</p>
               <p>Gosznovitzer Dávid uramat görcsös köhögés fogta el, a vér mind arcába tolult,
                  mindamellett integetett a kezével, hogy ő akar szólani. De ez nem történhetett meg
                  előbb, csak miután Trück Sebestyén hátbaütögette egy kicsit a göthös
                  tanácsurat.</p>
               <p>- Nekem nem az a kifogásom, nemzetes tanács, Nustkorb uram, szenátortársunk ellen,
                  hogy egy emberéletet, a Görgeyét, megkímélte, mert Lőcse városa még elég erős
                  arra, hogy akivel akar, elbánjon, ha még olyan hatalmas lenne is, hogy a felhőket
                  érné a feje, de arra már nem elég Lőcse városa, de semmi földi hatalom se, hogy
                  egy embert, akinek könnyelműségből hagyják a vérét elfolyni, hogy egy életet, mely
                  nem kíméltetett meg a kellő pillanatban, visszaadhasson.</p>
               <p>Nyugtalan mozgás, fészkelődés keletkezett a tanácsasztal körül. A szenátorok
                  összenéztek, csodálkozva, mi akar ez lenni.</p>
               <p>- Csak úgy sebtiben beszéltem a hajtók közül némelyekkel, kiket a kocsinkra
                  fölvettünk - folytatá Gosznovitzer -, az idő rövidsége és ezeknek az embereknek az
                  együgyűsége lehetetlenné tette, hogy alapos tájékozódást szerezhessek, de annyi
                  már világosan áll előttem, hogy egy hajmeresztő és minden esetre keresztényietlen,
                  az emberi érzéseket megbecstelenítő eljárás történt a sebesült bíró irányában,
                  amennyiben ahelyett, hogy a sebeit bekötözték és a vérzést elállították volna az
                  arra hivatottak, fölkapták - úgymond -, nem tudom, igaz-e, és szaladgáltak vele,
                  mint az őrültek, míg csak ki nem folyatták minden vérét, vagyis míg szándékosan
                  meg nem ölték.</p>
               <p>Erre megint rájött a köhögés Gosznovitzerre, de most már hagyta Trück Sebestyén
                  (csak hadd fúljon meg), a szenátorok megdöbbenve ültek az asztalnál. A kiröpített
                  vád új volt és megfoghatatlan, a helyzet kínos… A karzat felől morajló zúgás
                  hallatszott, mint mikor vihar süvít a búzák fölött.</p>
               <p>- Nem értem ezt a dolgot - zavarta meg a kínos hallgatást az elnöklő aggastyán,
                  szép kék szemeit Nustkorb felé fordítva, ki nyugodtan, egykedvű arccal ült
                  székében.</p>
               <p>- Én értem a rókát - vágott közbe jelentős tekintettel Brüneck -, ki így közelebb
                  jut a szőlőfürthöz.</p>
               <p>- Mit szól ehhez Nustkorb uram? - kérdé Mostel. - Világosítson fel bennünket!</p>
               <p>- Bevárom, míg kiköhögi magát - felelte Nustkorb egyszerűen. - Hátha még van
                  valami megjegyzése.</p>
               <p>- Igaz vagy nem igaz? Ez a kérdés! - pattogott Mauks Donát, öklével az asztalra
                  ütve.</p>
               <p>Ez volt az első ingerült mozdulat. Ez szabadította fel a féken tartott
                  indulatokat, mint ahogy az első szikra gyújtja fel a felhalmozott puskaport.
                  Zagyva lárma támadt. Mindenki beszélni kezdett. Tíz-húsz kéz hadonászott, mintha
                  láthatatlan cséplőkkel ütögetnének valamit. Egy-egy értelmes kifakadás is
                  ki-kicsendült a babiloni zajból:</p>
               <p>- Hisz ez formális gyilkosság!</p>
               <p>- De halljuk hát körülményesen!</p>
               <p>- Ohó! Szép dolgok kezdenek kisülni.</p>
               <p>Ezalatt az asztmás Gosznovitzer egyet-kettőt lélegzett, szaporán, mint a harcsa,
                  ha ismét vízbe teszik, arca visszanyerte eredeti színét, kidülledt szemei
                  helyreigazodtak, és így szólt felemelt hangon:</p>
               <p>- Én a felelősséget Nustkorb András uramra hárítom, mint aki egyedül volt jelen a
                  tanácsból.</p>
               <p>- Trück Sebestyén is ott volt - jegyezte meg egy hang.</p>
               <p>Trück Sebestyén sápadt volt, mint a halott, behúzta fejét a váll-lapockái közé és
                  dideregve panaszkodott, hogy láza van, sőt már odakünn is beteg volt, neki
                  hagyjanak békét, ő megy is, azt mondja, haza lefeküdni.</p>
               <p>A zűrzavaros kígyósziszegés közt csak a Nustkorb ajkán játszott megvető
                  mosoly.</p>
               <p>- Bevégezte, Gosznovitzer uram? - kérdé zavartalan, egészséges hangon.</p>
               <p>- Úgy látszik - felelte Gosznovitzer szárazon.</p>
               <p>- Ennélfogva én kérek szót.</p>
               <p>- Igaz vagy nem? - hajtotta egyre Mauks Donát. - Csak erre feleljen!</p>
               <p>- Úgy van, nem szabad engedni sokat beszélni - vélte Brüneck Máté, kinek eleme
                  voltak az ilyen perpatvarok -, mert ez a pokolból is képes magát belemosni a
                  mennyországba.</p>
               <p>Mostel uram összeráncolta a homlokát és rápörkölt:</p>
               <p>- No, ezt ugyan eltalálta kegyelmed. Nem szégyenli magát, hogy éppen attól venné
                  el a szót, akit támadnak? Szép igazság volna, mondhatom.</p>
               <p>Amire Brüneck uram tényleg elszégyenelte magát és a két szőrös tenyerével takarta
                  el a fejét. A karzat pisszegni kezdett a Nustkorb felállásánál, Mostelnek elég
                  volt odanézni: »No, mi az?« és legott elcsendesedett. Úgy uralkodott itt ez
                  aggastyán, mint Neptun a vizeken.</p>
               <p>- Nemzetes tanács! - kezdé Nustkorb. - Valaki azt mondta az imént, nem figyeltem
                  meg, melyik társam, hogy én a róka vagyok, aki a bíró halála által közelebb jutott
                  a szőlőhöz. Hát én ezt elfogadom. Jól van, legyen úgy, legyek én a róka. De nem az
                  az igazi róka, tisztelt tanács, amelyik róka is és rókának is látszik, hanem az az
                  igazi és veszedelmes róka, amelyik báránynak látszik és mégis róka.</p>
               <p>- Nem értjük - mordult bele Kripélyi.</p>
               <p>De a karzaton értették, mindjárt melegiben akképp magyarázván, hogy az
                  Gosznovitzer Dávidra vonatkozik, akinek Nustkorb után a legtöbb kilátása lehetett
                  a bíróságra, minélfogva érdekében feküdhetett Nustkorbot becsületesen
                  eláztatni.</p>
               <p>- Ami a Gosznovitzer szenátor uram vádját illeti…</p>
               <p>- Igaz vagy nem igaz? - ismétlé újból Mauks Donát.</p>
               <p>- Hát igaz - felelte Nustkorb, fejét dacosan hátravetve, mint aki egy csöppet sem
                  akar megijedni. - Mikor az alispán golyója érte a bírót s megpillantottam
                  köntösén a kibuggyanó vért, ugyanakkor egy rég elfeledett szász privilégium
                  villant meg fejemben, mintha azt is puskából lőtte volna bele egy láthatatlan kéz.
                  Úgy tetszett nekem e pillanatban, mintha a gondviselés irányítaná akaratomat, s
                  igenis, tisztelt tanács, én intézkedtem, hogy kapjuk fel a sebesült bírót
                  karjainkra s vele, jobban mondva kiszivárgó vérével a szomszédos Görgey-féle
                  nemesi földekből egy akkora darabot kerítsünk körül, amilyet lehet, s cselekedtem
                  ezt, mint e város szenátora, városom érdekében, körülbelül egy laneust jelölve meg
                  elcsurgott véréből piros szegéllyel.</p>
               <p>- Az embernek a hajaszála is égnek mered - szólt közbe Pálfalvi, akinek különben
                  olyan sima koponyája volt, hogy korcsolyázni lehetett volna rajta.</p>
               <p>- Pogány! - sziszegte Kripélyi s idegesen dobolt gyűrűs ujjaival az asztalon.
                  Foglalkozására nézve aranyműves lévén, minden alkalommal más és más gyűrűket
                  viselt az ujjain, melyek kirakatoknak használtattak.</p>
               <p>A közhangulat most már nyíltan és növekedő erővel fordult a Góliát ellen.
                  Csodálkozás, megbotránkozás mutatkozott az arcokon, harag, megdöbbenés a
                  szemekben. A karzat felől a tengermorajlás egyre erősbödött. Mauks Donát azt súgta
                  a Brüneck Máté fülébe, melyből mint valami liliputi mókusfark, nyúlt ki néhány rőt
                  szőrszál.</p>
               <p>- Immár két hullát látok itt, komám uram.</p>
               <p>- No no - jegyezte meg Brüneck Máté.</p>
               <p>- Halljuk csak, halljuk!</p>
               <p>- Mert az elfelejtett szász privilégium - folytatá a vádlott szenátor, fölemelve a
                  hangját -, mely Róbert Károly királytól származik, világosan mondja, hogy a lőcsei
                  bíró vérének földszerző ereje van.</p>
               <p>Bibera nyugtalanul mozdult s felütötte olajbarna fejét, melyet eddig a két
                  könyöklő karján lehajtva tartott.</p>
               <p>- Igaz - hagyta helyben Mauks Donát, aki, mint a város hajdani levéltárnoka, a
                  poros írások turkálásában öregedett meg. - Ez a privilégium megvan és Mátyás
                  király is helybenhagyta.</p>
               <p>- Igenis, helybenhagyta - fűzte be Nustkorb a Mauks uram közbeszólását a maga
                  előadásához -, sőt helybenhagyta II. Lajos is, midőn a királyné asszonynak két
                  láda csipkét vitt ajándékba a lőcsei deputáció, éppen a kegyelmed ősének vezetése
                  alatt, Kripélyi uram…</p>
               <p>Kripélyi nagy lélegzetet vett, kipirult, mint a rák a forró víztől, láthatólag
                  jólesett neki ez a szó, mintha hájjal kennék. (Ez most már le van csendesítve.)
                  Mauks uram sem állhatta meg, hogy bámulatának kifejezést ne adjon: - »Két láda
                  csipke! - dünnyögte. - Kutya kutyárum. Ez az ember még azt is tudja.«</p>
               <p>- Nem csoda tehát, hogy amint a régi privilégium eszembe nyilallott, éppen abban a
                  pillanatban s ezt mérlegeljék leginkább kegyelmetek, mikor az alkalom is
                  megérkezett, századok óta talán először és utoljára, valami lelki kényszer lepett
                  meg, kipróbálni az ősi kiváltságot, hogy végképp el ne nyelje az idők feneketlen
                  torka, mert a tengerek is elpárolognak, nemcsak a királyi szavak…</p>
               <p>- Istenem, de szépen tud beszélni - szaladt el egy hang a karzatról, hol
                  egyszeribe olyan csendesség támadt, hogy amint Petrás, a varga, tarkóját vakarta,
                  az egész teremben hallani lehetett a körmei kaparászását.</p>
               <p>- Csiklandozott egyrészt a ritka királyi jog, aminő egyetlen városnak sincs
                  Európában, hogy használva fölújíttassék, mielőtt végképp elavulna, másrészt
                  incselkedett velem a szerzési vágy, a város híres borsóföldjeihez hozzákapcsolni
                  egy kövér területet, éppen a merénylő birtokából…</p>
               <p>Bibera a fejével biccentett és behunyta apró szemeit, ami azt jelentette, hogy
                  beszünteti a további harcot. Brüneck uram azt súgta a Mauks uram fülébe: »Bibera
                  most arra gondol, hogy árendába veszi ki az új borsó-földeket, fogadni mernék rá
                  négy kupa borba.« (Bizony kitelik tőle! - felelte Mauks Donát.) A karzat
                  helyeselni kezdett. Az öreg Mostel haragosan kiáltott oda:</p>
               <p>- Csak a fülek bocsáttattak be és nem a szájak.</p>
               <p>- Abból a borsóból nem esztek - toldotta meg Mostelnek a karzathoz szóló intését
                  Gosznovitzer Dávid.</p>
               <p>Mire az elölülő Mostel mérgesen csapott az asztalra a vidrabőr sapkájával.</p>
               <p>- Kegyelmed is pihentethetné az eszét, Gosznovitzer uram, egy kicsinyég, míg
                  Nustkorb uram a circumstantiákat ismerteti. Ne csináljanak közbeszólásaikkal
                  valóságos metéltet a beszédéből. Folytassa Nustkorb uram.</p>
               <p>- Ehhez a két szemponthoz még két másik indító ok járult - folytatá Nustkorb. - Az
                  egyik az, hogy a seb halálosnak látszott előttem és az is volt, a másik az, hogy
                  meggyőződésem szerint magának a sebesültnek sem lehetett volna eljárásom ellen
                  kifogása.</p>
               <p>- Azt tőle kellett volna megkérdezni - hallatá vékony kappanhangját Makulics
                  János, az egyetlen katolikus szenátor, aki rendesen némán meghúzódva könyökölt a
                  sok lutheránus közt.</p>
               <p>- Megkérdeztem volna, de már akkor nem volt szavánál, noha fölösleges lett volna a
                  megkérdezés, mert hiszen nemegyszer hangoztatta a megboldogult, a múltkori nagy
                  beszéde is azzal végződött, hogy városa gyarapodásáért kész áldozni az utolsó
                  csöpp vérét is…</p>
               <p>- Igen, az utolsó csöppet, de nem az utolsó csöpp előtti néhány iccét - jegyzé meg
                  gúnyosan Gosznovitzer, ismét fordítva valamit az ingadozó hangulaton.</p>
               <p>Nustkorb egy megvető legyintést tett a karjával, mintha egy legyet akarna
                  elhajtani.</p>
               <p>- A megboldogult bíró férfi volt - mondá csengő hangon, bizonyos oroszláni
                  nyugalommal -, aki nem szokott a szavakkal játszani, kegyeletlenség hát…</p>
               <p>- Mondtam, ugye, hogy ne hagyjuk beszélni - nevette Brüneck Máté. Már nem
                  haragudott, csak nevetett.</p>
               <p>- Kegyeletlenség hát - ismétlé Nustkorb -, jellemét kicsinyíteni. Férfi volt,
                  akinek a szava nem üres levegő s mindig helyt állott annak, amit kimondott.
                  Különben is ez volt munkás és érdemes életének legszebb befejezése, amint azt ott
                  künn a mezőn is említettem, kiszivárgó vérével még haldoklásában is városát
                  szolgálta. Fönségesebb halála még nem volt lőcsei bírónak, mióta Lőcse áll. Csak
                  Leonidás és Zrínyi Miklós vetekedhetnek ővele az örök dicsőség országában, ahová a
                  lelke most száll, vagy talán már oda is ért. Hogy mindez így történt, némi
                  felelősség engem is terhel, elösmerem. Amit cselekedtem, jó lélekkel tevém. Ha
                  büntetés jár érte, városom iránti szeretetemért fogok bűnhődni a város atyái
                  által, ítéljenek tehát felettem kegyelmetek.</p>
               <p>S ezzel félretaszítván székét, heves léptekkel indult az ajtó felé, hogy ott künn
                  várja be a szentenciát. A karzatról néhány bátortalan éljen kísérte. Egy úriasan
                  öltözött nő, kinek szöszke hajában szép piros élő rózsa volt betűzve (hogy hol
                  vette most tél közepén!), hirtelen kihúzta és feléje dobta, amit a tanácsnok
                  kellemetes mosollyal, ügyesen megkapott, jele, hogy nem volt felindulva, és ily
                  nehéz körülmények közt is megtartotta nemcsak lélekjelenlétét, de teljes
                  éberségét. (Ez ám a bírónak való ember - suttogták a karzaton.)</p>
               <p>Az öreg Mostel utána kiáltott:</p>
               <p>- Mi az? Hé! Nustkorb! Hova szalad kegyelmed? Jön mindjárt vissza!</p>
               <p>Mire megfordult, visszatért, s ahogy elmenne a holt bíró előtt, megállt egy
                  pillanatra és szépen lassan letette a rózsát a mellére. (Kutya kutyárum, hogy nem
                  fél odaállni - csodálkozott Mauks Donát.) Majd az asztalhoz járult, de nem ült le,
                  hanem csak megállt Mostel előtt, lehajtott fejjel, mint egy vádlott.</p>
               <p>- Nemzetes és körültekintő tanács - szólalt meg az öreg úr csendesen -, én úgy
                  tanultam az élet tudományát, hogy mikor bajban vagyunk és közös ellenség van a
                  nyakunkon, a legnagyobb botorság volna egymással hajba kapni. Egyébként is olyan
                  az eset, a Nustkorb uram esete, amelyben valamelyes hiba találtatik az isteni
                  törvények ellen, viszont azonban valamelyes érdem a városi törvények szerint, ezt
                  ugye senki se tagadhatja?</p>
               <p>- Úgy van, úgy! - bólingatott a tanácsnokok többsége. (De szó ami szó, helyesen
                  járt az öreg esze.)</p>
               <p>- Ha mármost az érdem miatt elfelejtjük a hibát s a hiba miatt nem létezőnek
                  vesszük az érdemet, hát ugye nem marad semmi tárgyalni való?</p>
               <p>- Úgy van, úgy! - ismételték a szenátorok, kik szerettek a kolomp után
                  indulni.</p>
               <p>- Azután pedig azt kell venni, hogy mi itt a várost képviseljük és nem az istent,
                  mert bármily vallásos emberek legyünk is, ezt mégse arrogálhatjuk magunknak, mi
                  szegény földi férgek. És bármilyen érzéseink legyenek otthon vagy a templomban
                  külön-külön, itt összegyűlve nem vagyunk egyebek, mint a város képviselete. Ami
                  baja tehát Nutskorb uramnak az istennel van, azt végezze ővele, ő szent felsége
                  elég hatalmas nélkülünk is és a keze ügyében vagyon Nustkorb uram, akkor teszi rá
                  a haragját, amikor akarja, neki bizonyára nincs szüksége ahhoz akár a
                  Gosznovitzer, akár a Mauks uram szavazatára. Ami azonban minket illet, kik itt
                  pusztán a város képiben ülünk, mi inkább csak az érdemeit látjuk Nustkorb uramnak,
                  kinek alig vethetnénk a szemére mást, mint hogy talán buzgóbb volt a város
                  érdekeinek keresésében, mint kellene. Nos, ki állítja, hogy nincs igazam?</p>
               <p>Szép kék szemei szúróssá váltak s fürkészve jártatta végig a tanácsnokok
                  gyülekezetén. Egyetlenegy se mozdult, némán, csendesen ültek helyeiken, csak
                  Gosznovitzer kacagott fel keserűen és felugrott a székéről.</p>
               <p>- Ostobaság az egész - kiáltá -, csak a lőcsei tanácsban lehet ilyen sületlenséget
                  így feltálalni. Jó, hogy tudjuk. Ezentúl majd mindég hektikus, vérköpős bírákat
                  fogunk választani, akik a Róbert Károly privilégiumai szerint majd körülköpködik
                  nekünk a szomszédos határokat. Hahaha, fel van találva a nagy arkánum. Lőcse így
                  éri utol Londont, s földbirtoka egykor majd csak Kassa kapujánál fog végződni,
                  hahaha.</p>
               <p>Mire megint nagy köhögés fogta el az asztmás urat, melyből alig bírt kibonyolódni.
                  Mostel apó egy ravasz hunyorítással odaintette a kályhánál sütkérező villikust,
                  megsúgván neki:</p>
               <p>- Hozd ide csak a város tyúkját, Kristóf öcsém.</p>
               <p>Egy fél perc se múlt el, már ott volt az asztalon a város tyúkja, minden szárnyas
                  és szárnyatlan állatok közül a legfélelmetesebb ragadozó Lőcsén, melytől a
                  legbátrabb, legházsártosabb ember is ijedten némult meg. Egyébiránt nem volt az
                  állat, hanem egy fekete ládikó, három lakattal bezárva oldalt és egy szűk
                  nyílással ellátva a tetején. Legigazabban buksza volt, amibe a bírságpénzeket
                  eregette be a tanács s azért nevezte el a város tyúkjának, mert derekasan tojt a
                  városnak.</p>
               <p>Gosznovitzer megszeppent s mint ahogy a kutya elereszti a csontot, ha a
                  szájkosarat hozzák, egyszerre elhagyta a témáját s nagy zavarodottan meresztvén a
                  szemeit a rémületes tárgyra, rekedten dadogta:</p>
               <p>- Hát mi ez? Nekem szól ez?</p>
               <p>Mostel csak a fejével bólintott, de nem felelt.</p>
               <p>- És miért?</p>
               <p>- Hát azért, kedves Gosznovitzer uram - mondá az elnöklő aggastyán szelíden -,
                  mert illetlen magaviseletet tanúsított, lebecsmérelte a tanácsot és mert a
                  borsóföldek dolgában megindítandó pör kilátásával szemben argumentumot segített
                  kovácsolni az ellenfélnek a vérköpős bíró gúnyos példájával. Fizet ezekért a város
                  tyúkjának két sárga csikót.</p>
               <p>- Sok - hörögte Gosznovitzer elvörösödve, mert felette fösvény volt, aki akár
                  Krakkóig elhajtott volna egy kecskét egy petákért. - Nincs nekem nagy
                  vagyonom.</p>
               <p>- Nem a vagyon, hanem a száj mekkoraságához méretik a nyelvbírság Lőcsén, tudja
                  azt kegyelmed.</p>
               <p>Minthogy a tanács szíve se volt kőből, az alkudozás nem volt kizárva a bírságok
                  megszabásakor, s igen gyakran megtörtént, hogy arany, ezüst és egyéb ércek
                  gyorsan változtak át cseppfolyós dolgokká, így most is közbe vetette magát
                  Kripélyi kérlelő hangon:</p>
               <p>- Talán elég volna, ha egy pár kupa bort fizetne?</p>
               <p>Egy kis áldomás mindenkor szokásban volt a lőcsei városházán, ítéletek
                  kimondásánál. In vino veritas. Themisnek csak a szeme van bekötve, a száját,
                  gégéjét szabadon hagyta az ősfantázia, és végre is nem volna igazságos, ha egy
                  tyúk habzsolna fel mindent.</p>
               <p>Mostel hátra mutatott kezével a holttestre.</p>
               <p>- Ilyenkor? Nem férne össze a tanács méltóságával és a köteles kegyelettel.</p>
               <p>- Nem látom be - sietett Bibera a Kripélyi támogatására. - Bánatában iszik a
                  magyar, s mi is csak magyarok volnánk, vagy mi…</p>
               <p>(Ámbátor bizony egyikük se tudott magyarul, még a magyar nevű Pálfalvi sem, csak
                  az egy Hulik János törte a nyelvet egy kicsit.)</p>
               <p>- Hiszen persze magyarok vagyunk - felelte Mostel. - Az onnan is kilátszik, hogy
                  meg akarjuk egymást enni. Hát ezért a magyar virtusáért is megérdemli Gosznovitzer
                  uram, hogy fizesse meg a két aranyat. Dixi.</p>
               <p>Nem volt semmi mentség, a két aranyat le kellett szúrni, nagy kínok és mogyorónyi
                  verejtékcsöppek közt kotorászott elő a wammszt zsebéből egy aranyra való apró
                  ezüstpénzt, azzal a kijelentéssel, hogy a többit »hozom« (ez meg egy másik magyar
                  vonás volt benne), s azzal nagy dohogással visszaült a helyére.</p>
               <p>- Most pedig, szent lévén a béke - mondá elégedetten az öregúr, egyet szippantva
                  burnótszelencéjéből -, végezzünk egyelőre a borsóföldekkel. Holnap mindjárt meg
                  kell tartani a hivatalos helyszíni szemlét, aztán hadd csinálja meg a szükséges
                  további lépéseket a tanács nevében maga Nustkorb uram. Nem tudom, milyen formában
                  és hová kell a pörrel fordulni, a tárnokmesterhez-e vagy a királyi személynökhöz?
                  Ha olyan nagyon köpi a markát őkegyelme, hát lássuk.</p>
               <p>Nustkorb meghajtotta magát, hogy engedelmeskedik a parancsnak.</p>
               <p>- Ezek után térjünk át a legsürgősebbre, amiért voltaképpen összejöttünk, vagyis
                  hogy megbeszéljük a végtisztesség módját, mellyel szeretett bíránknak tartozunk.
                  Én azt indítványozom, tisztelt tanács, hogy a megboldogult a város halottjának
                  tekintessék s annak a költségén temettessék el, még pedig a városházából.
                  (Általános helyeslés.) A város összes középületeire a fekete lobogó tűzessék ki. A
                  holttest három napig legyen kitéve ravatalon a városház nagytermében s négy
                  kivont kardú s négy fáklyát tartó hajdú álljon mellette őrséget éjjel-nappal. E
                  három nap alatt a város összes harangjai három óránként húzassanak meg.
                  Indítványozom továbbá, hogy holtteste a katedrale-templom fala alá temettessék,
                  hol Lőcse nagyjai pihenik örök álmukat.</p>
               <p>- Elfogadtatik.</p>
               <p>- A katedrale falába illesztendő sírköve pedig nemes alakjának domború másával
                  örök emlékezetre ugyancsak a város költségén a híres Késmárki Tomis József
                  kőfaragó által készíttessék el fehér vagy szürke márványból. Kerül, amibe kerül.
                  Ugyancsak elrendelendő, miszerint a temetési szertartás idején a boltok
                  becsukassanak, hogy minden élet megdermedjen, valamint becsukassanak a város kapui
                  is, hogy a keresztülutazók szekerei ne mászkáljanak és ne zörögjenek. Ezeket
                  tartanám szükségeseknek.</p>
               <p>- Én azt hiszem - indítványozta Gosznovitzer, de milyen szerényen, mintha nem is a
                  régi volna -, hogy az arcképét is meg kellene festetni a tanácsterem számára.</p>
               <p>- Hogyne, hogyne. Magától értetődik! - hangoztatták mindenfelől.</p>
               <p>- Tehát kimondom ezeket határozatilag - jelenté ki Mostel, fölemelkedve helyéről
                  -, s minthogy ezzel a mostani összejövetel tárgya ki is merült…</p>
               <p>De Bibera uram hirtelen visszarántotta a krispinjét és így szólt:</p>
               <p>- Ohó, még nem merült ki. Maradjon még, kedves bátyámuram. Még hátra van a
                  legégetőbb rész, a lakosság lázadozó vérének a lecsillapítása. A halottért már
                  igen keveset tehetünk, az már nyugodt a mi intézkedéseink nélkül is, de az élők
                  nyugalma főbenjáró dolog. Itt van a város becsülete, sérelme, ezt nem lehet egy
                  óráig sem úgy hagyni.</p>
               <p>- Arra még ráérünk - felelte elutasító kézmozdulattal Mostel -, arra még aludni
                  kell egyet. A harag rossz tanácsadó s a friss harag a legrosszabb.</p>
               <p>Bibera most már felkelt a székről s amit közbeszólásnak szánt, egész beszéddé
                  kerekítette ki és pedig olyan pátosszal szólt, hogy a szívek sebesebben kezdtek
                  dobogni.</p>
               <p>- Egyetlen óráig se érünk rá. A megtorlásról kell határozni. Minden csak ezután
                  következhet. Ha az embert pofonütik, nem az az első dolga, hogy a megütött helyet
                  borogassa, hanem hogy a pofont visszaadja. Lőcse valamennyi polgárának az arca
                  szégyenpírban ég. Ezt nem lehet figyelmen kívül hagyni. (Éljenzés a karzatról.)
                  Sőt ami a halottat illeti, annak a ravatalán sem a legnagyobb pompa a virágok,
                  melyekkel telehintjük, se a fáklyák füstje, se a hajdúk meztelen kardjának
                  villogása, se a harangok zúgása a tornyokban, hanem hogy még jelen lehet legalább
                  testileg azon a gyűlésen, ahol halálának megbosszulására hoznak végzést.</p>
               <p>Mostel a vállait vonogatva felelte:</p>
               <p>- Nem olyan kis dolog ez, mint gondolnók. Én elképzelni sem tudom, mit tehetnénk
                  hirtelen. Nem a késésben van a veszély, hanem a sietésben. Szerintem várni kell.
                  Kommt Zeit, kommt Rat. De ha kegyelmetek tudnak valami csodamódot és ha gondolják,
                  hogy polgártársainkat megnyugtatja, nem bánom, szavazásra bocsátom, hogy most
                  bocsátkozzunk-e a kérdésbe vagy később?</p>
               <p>- Most! Most! Most! - hangzott az asztal körül, csak Makulics és Hulik szavaztak
                  »később«-el, az előbbi azért, mert elve volt mindent ellenezni, amit a
                  lutheránusok akarnak, az utóbbi pedig abból az okból volt nyugtalan, mert fiatal,
                  csinos felesége ott ült a karzaton, feltűnő, szinte önfeledt suttogásba merülve a
                  nyalka Blom Miklóssal, aki nagy gézengúz hírében állt, s már két városból (Béláról
                  és Késmárkról) tiltották ki családi boldogságok megrontása miatt. Hulik uramat
                  különben is a zöldszemű szörnyeteg kínozta, képzelhetni, milyen pokoli
                  szenvedéseket állott ki a tanácskozóasztalhoz láncolva, annál is inkább, mert a
                  dévajabb tanácsnokok figyelmeztették is célozgató tréfákkal: »Szikrák hullanak a
                  ház fedelére, Hulik öcsém«, vagy: »Macska van a kéményben a háj mellett.«</p>
               <p>- Jól van - adta meg magát Mostel -, a többség most akar foglalkozni a
                  visszatorlás módozataival. Kénytelen vagyok engedni. Hanem ilyen főbenjáró
                  dologhoz nem kívánatosak a tanúk, azért tehát felhívom a karzatot, hogy távozzék,
                  kegyelmeteket pedig figyelmeztetem esküjükre, hogy abból, amit itt beszélni
                  fogunk, mélységes titok mindaz, amit nyilvánosságra hozni nem ítélünk
                  szükségesnek, s aki ezt a titkot megszegi, árulást követ el, melynek büntetése
                  fejvesztés vagy örökös száműzetés.</p>
               <p>A karzat erre cihelődni kezdett, ami nem történt meg mindenféle taszigálások,
                  tyúkszem-megtaposások, sikítások és mérges szóváltások nélkül. Mikor végre
                  teljesen kiürült, a villikus szorgosan megvizsgálta a karzatot, nem bújt-e el
                  valaki a padok alá, s miután meggyőződött, hogy ilyen merénylet nem történt, maga
                  is eltávozott a teremből, megfenyegetvén kívül az ajtónál álló két hajdút:</p>
               <p>- Ha pedig valamelyiteknek kedve kerekednék a kulcslyuknál hallgatózni, annak mind
                  a két füle le fog vágatni a hóhér által holnap délután a piacon.</p>
               <p>Ezzel mindeneket eligazítván, nyugodt lélekkel leballagott a városháza alatt levő
                  pincébe (akkoriban minden városháza alatt pince volt, mert az nagy kényelem a
                  szomjazó szenátusoknak). A pince ezúttal tele volt vendéggel, a legelőkelőbb
                  Ringburgerok se restelltek ma ott gubbaszkodni a söröspoharak mellett, feszült
                  érdeklődéssel várva a tanács határozatait. Nagy riadalommal fogadták a villikust,
                  aki elmesélte a történteket, Gosznovitzer vádját, Nustkorb védekezését, valamint a
                  temetésre vonatkozó határozatokat.</p>
               <p>- Tehát vége a gyűlésnek?</p>
               <p>- Dehogy. Még csak most kezdődik. A karzatot kiparancsolták, és én is kidobtam
                  magamat. Ez eddig csak rendkívüli értekezlet volt, az igazi gyűlés most kezdődik.
                  A szenátorok, mikor kiléptem, akkor vették magokra a hivatalos köpenyeiket.</p>
               <p>- És hát mi lesz most?</p>
               <p>- Görgeyre nézve határoznak.</p>
               <p>- De mit csinálhatnak vele?</p>
               <p>- Azt csak az isten tudja - felelte a villikus, szemeit az ég felé, vagyis a
                  pinceboltozat felé fordítva.</p>
               <p>- Nehéz a nagyurakat leteperni. Nyársat faragnak őkegyelmeik odafönn, de a
                  pecsenye még szabadon szaladgál az erdőben.</p>
               <p>Ugyanilyen kérdezősködések és ilyenforma tarkabarka megjegyzések folytak odakünn
                  is. A piacon ismét nagy sokaság hullámzott, a Mostel uram parancsa, hogy
                  oszoljanak szét, csak egy kis időre használt, mint a kinin a láz lenyomásánál. De
                  csak nem tudtak az emberek otthon ülni ilyen történelmi pillanatban. A tiszteletes
                  úr, Rafanidesz Sámuel, kinyittatta a nagy székesegyházat, gyertyákat gyújtatott,
                  mert már leszállott volt az este, az alsóbb néptömeg hirtelen megtölté a templomot
                  s miután elhangzott az »Erős várunk nekünk az isten«, dörgedelmes beszédet vágott
                  ki Sodoma és Gomoráról, amely városokat az isten annak idején olyan erősen
                  meglátogatta, Lőcsének is nagy intő jel ez, büntetés ama nagyravágyásáért, mely a
                  gazdagok lelkét egypár év óta mámorba ejtette, hogy kilépve szerénységükből,
                  egyszerű polgári erkölcseikből, a hivalkodásnak és rangkórságnak a pokol
                  zsarátnokaiból rakott oltárain áldoznak, hajadonaikat árucikknek bocsátják s
                  viszik piacra, hogy nemesi összeköttetéseket szerezzenek s isten képétől
                  elfordulva, üres, léha cifraságok után nyújtsák ki bűnös kezeiket.</p>
               <p>A karzatról jövőket valóságosan megrohanták a künnlevők. Mi történt? Miről
                  tanácskoznak még? Mikor lesz a temetés? Mit végeztek Görgeyre nézve? Még semmit?
                  Ejnye, kutya mordizomadta - hencegett Bobest Tamás, Thököly Imre egykori
                  kapitánya. - Hogy még semmit se végeztek? Öreg legény vagyok, de isten engem úgy
                  segéljen, magam ülnék lóra s elfognám otthon, Görgőn, vason hoznám ide, majd
                  megmutatnám én, ha…</p>
               <p>- Ha mi?</p>
               <p>- Ha lutheránus nem volna, de lutheránus emberre nem teszem a kezemet.</p>
               <p>A városháza kivilágított ablakai nagyban izgatták a kedélyeket. Száz meg száz
                  ember nézett fel kíváncsi szemmel. Néha egy-egy árnyék libbent el az átellenes
                  falon. No, most valamelyik szenátor felkelt. Talán már jönnek. Vagy hogy talán
                  veszekszenek, mert ha haragszik, ugrál az ember, még ha szenátor is.</p>
               <p>Az este nem volt sötét. A hold is világított egy kicsit, a hó is. Az úton szinte
                  térdig ért a hó, de az árkádok alól el volt söpörve, úgy, hogy kényelmesen
                  lehetett sétálni az apró lábas házak alatt. Mert az csak mesebeszéd, amit a
                  regényírók firkálnak a lőcsei fényes palotákról. Nem volt ott palota a Thököly
                  utáni időkben, a Thurzó-ház, a megyeház és a városházán kívül. Apró polgári házak
                  emelkedtek, többnyire gót stílben, háromablakos fronttal. Négy ablakra való széles
                  fundusa senkinek se volt, ami nem is csoda. Bástyákkal körülkerített városnak
                  minden talpalatnyi földje roppant érték és nem szabad elpazarolni úri
                  passziókra.</p>
               <p>Az erődített városnak nem az a politikája, hogy fényes kastélyai és kertjei
                  legyenek, hanem hogy sok ember elférjen és szaporodjék benne, aki a falakat
                  megvédelmezi. Történetünk idejében még ezek a házak is többnyire fából voltak,
                  csak az előrészük épült kőből. Egész kőből nem volt több harminc háznál. Kinek is
                  lettek volna ezek a nagy házak? Úr egy se lakott ott, meg se engedték. Az egy
                  Máriássy-családdal tettek kivételt, 1660-ban, mert Máriássynak le volt a város
                  kötelezve. A lőcsei házakban alul bolt volt vagy műhely és mély, széles
                  kapuboltozat, melyben áruikat rakták ki vásárkor az idegen kereskedők. Fent az
                  emeleten mindössze három helyiség volt: a »Stube«, az utcai vizitszoba, a
                  »Zimmer«, az udvari lakószoba és hátul a »Kammer«, a hálószoba. Négyszobás
                  famíliák nem laktak a városban. Mikor 1622-ben Bethlen Gábor a Magyarbród melletti
                  táborból hazatérőben, Lőcsén akart pihenni, három szomszédos házat kellett
                  kilakosítani és ajtókat törni a falakba, hogy szállást adhassanak neki. Ugyanebben
                  az évben a II. Ferdinánd biztosai, Biber János váradi püspök és Révay Péter
                  koronaőr erre hozván a Bethlentől átvett szent koronát, a legszebb magánházba, a
                  Weissenbergerébe szállásoltattak; a püspöknek egy rendes szoba jutott, de Révay
                  uram a koronával már csak egy kis kamrába szorult.</p>
               <p>De ezek a kis házacskák igen kedvesek voltak azért. A három utcai ablak közül volt
                  legalább egyikben muskátli, meg egy-egy szép leány- vagy menyecskefej, de persze
                  ezt csak nappal lehet látni. Most az egész városban sötétek az ablakok. Mindenki
                  az utcán van.</p>
               <p>A bíró halálának tragédiája azonban egyre halaványodni kezdett a járókelők előtt.
                  Minthogy mindenki künn volt, következésképp mindenki találkozhatott azokkal,
                  akikkel akart és akik érdekelték. Valahogy csodamódon történik az ilyesmi, egy
                  félóra alatt érdekes csoportok támadnak, zsákok a foltjaikra találnak. A lányos
                  családokhoz odaszegődnek az ismerős fiatalemberek és megkezdődik a trécselés, a
                  mama összeakad öreg barátnéival s kicserélődnek újabb megfigyeléseik és
                  értesüléseik. Az agglegények a menyecskéken legeltetik szemeiket, ámbátor nem
                  mindenki olyan szemtelen, mint a gézengúz Blom, aki, ha valami csinosabb
                  fehérszemély elmegy mellette, erkölcstelen gondolatokkal táplálkozván, rendesen
                  azt az észrevételt teszi vele menő barátaihoz: »Győzi a fene!«, vagy pedig csak
                  annyit mond, fájdalmasra változtatván a hangját és rázván a kikent-kifent fejét:
                  »Nem győzöm.« Néha a szegény asszonykák is hallják és elpirulnak. Bizony, ha
                  szemérem volna a tanácsban, Lőcséről is kitiltaná azt a kellemetlen frátert.</p>
               <p>Egyébiránt nemcsak a Blom-féle léha kéjencek találják fel ilyenkor a maguk kedvelt
                  szórakozását, de úgyszólván mindenki. A mesterinasok hógolyókkal dobálják
                  egymást, a színes bőrt készítő tímárlegények ellenségeskedésben élvén a rézműves-
                  és bádogoslegényekkel, ádáz verekedést kezdenek a Menhárd-toronynál. A
                  fertálymesterek nagy sebbel-lobbal hajkurásszák elő a drabantokat, hajdúkat, hogy
                  siessenek oda és fogdossák be a legényeket, akik nem átallanak összemarakodni
                  ilyen szomorú pillanatban.</p>
               <p>Azaz csak szomorú volt, de hol szalad az már - mindenki elfelejtette. Hiszen azért
                  »pillanat«. Ellenkezőleg, pompásan mulat a lakosság, vidám terefere, viháncolás,
                  csengő kacaj hangzik mindenfelől, mintha egy maskara-bálból kivonuló közönség
                  lepné el az utcákat. Csak a városház kivilágított ablakai juttatják eszükbe
                  egyszer-egyszer a célt, hogy híreket jöttek hallani.</p>
               <p>Hírek iszen teremnek. Sok koponyában sok a fantázia. Egyik is, másik is újságol
                  valamit. Hogy azt mondja, arról van szó, zsoldosokat fogad a város, néhány százat
                  és megostromoltatja az ürgelyukat, Görgőt, hogy kifoghassa az ürgét. Leginkább az
                  alsó osztályok hiszik el. »Zsoldos katonák? No, az bizony nem lesz rossz« -
                  gondolják felvillanyozva a vászonnépek.</p>
               <p>Az előkelőbb közönség nevet rá egyet. Ostoba lefetyelés. Hiszen élő ember nem
                  tudhatja, miről folyik fent a tanácskozás, mert zárt ajtóknál folyik.</p>
               <p>De ezekre rácáfol a Hulik szenátor uram hirtelen megjelenése az utcán. »Hát
                  kegyelmed honnan cseppen ide, hiszen a többiek még fönn tanácskoznak?«</p>
               <p>Hulik uram mentegeti magát, hogy hirtelen rosszul lett, kénytelen volt otthagyni
                  az ülést. Egyszerre egy egész embergyűrű veszi körül. Szép, előkelő asszonyok
                  tolakodnak hozzája, kiket a kíváncsiság gyötör.</p>
               <p>- Mi történt?</p>
               <p>- Nem látták a feleségemet? - kérdé Hulik.</p>
               <p>- Itt járkál valahol a Gosznovitzer-családdal. De mondja már, mit végeztek?</p>
               <p>- Lakat van a szájamon - s a kezével is mutatta, nem a lakatot, csak a száját.</p>
               <p>- No, de valamit mégiscsak mondhat - kérlelgették az asszonyok. - Ne legyen már
                  olyan kényes és akaratos, szenátor uram. Látjuk az arcáról, valami rettentőt
                  határoztak.</p>
               <p>- Bizony nem fog az asszonyoknak tetszeni - felelte Hulik uram, komoly
                  meggyőződéssel.</p>
               <p>- Ugyan, menjen! Tudja is maga, mi tetszik az asszonyoknak, mi nem. Legalább azt
                  mondja meg hát, mikor lesz a bíró temetése?</p>
               <p>- Holnapután délután és valamikor - mondá Hulik úr rejtélyesen és tovább ment.</p>
               <p>- Meg van ez bolondulva? - morogta az asszonyok közül valamelyik, azt hiszem, a
                  csintalan Teöke Antalné. - Olyan különös feleleteket ad - s fitymáló
                  arcfintorgatással kísérte szemeivel egy darabon, amint beleütődött Blom
                  Miklósba.</p>
               <p>Nagy kő esett le szívéről, hogy a félelmetes szoknyahőst, akire utóbb gyanakodott,
                  nem a feleségével, hanem az unokaöccsével, bizonyos Koppen báróval találja.</p>
               <p>- Nem láttad a feleségemet?</p>
               <p>- Nem győzöm - hadarta Blom szórakozottan -, azaz nem láttam; azaz nem láttam,
                  amióta a karzatról kidobtatok bennünket.</p>
               <p>- Hova sietsz? - kérdé most már Hulik úr nyájasan.</p>
               <p>- Haza. Lefekszem. Korán kell felkelni. Becsületbeli ügy. Egy kis vér. Hm. Egy kis
                  kék vér, hm.</p>
               <p>- Ne beszélj! Kik és miért?</p>
               <p>- No persze. Bolond vagyok, hogy a hatóság orrára kössem. Menjünk, Konrád.</p>
               <p>Eközben híre száguldott, hogy a villikust, ki a városház pincéjében búsult a bíró
                  halálán, sürgősen felhívatta a tanács és egyszersmind elrendelte, hogy rögtön
                  álljon elő a város fogata. Mi az ördög lehet az?</p>
               <p>Kisvártatva csakugyan ott kapálózott a város négy pej lova a székház előtt, aztán
                  lejött a villikus egy nagy bundában és felült. Hamar, hamar! Siessünk oda, hátha
                  meg lehetne tőle valamit tudni.</p>
               <p>- Hova, hova? - kérdik egyszerre tízen is a felkászmálódott urat.</p>
               <p>- Rissdorfba megyek - szólt kedvetlenül -, Krikner doktorért.</p>
               <p>Egy beteges Csákyné lakott Rissdorfban, aki kommenciós doktort tartott a házánál.
                  (Ezeknek a nagyuraknak minden bolondságra telik.)</p>
               <p>- Olyan sürgősen, éj évadján? Kinek a számára?</p>
               <p>- A bíró számára - felelte a villikus rejtélyesen. - Azért kell pedig sürgősen
                  indulnom, mert ha nem találnám otthon, esetleg utána kell mennem, akárhol volna
                  is, így szól a tanács parancsa.</p>
               <p>- De hisz a bíró meghalt. Abba már nem fújhat lelket a doktor.</p>
               <p>A villikus vállat vont.</p>
               <p>- Mit tudom én, mit csinál. Semmi közöm hozzá. Hajts!</p>
               <p>A különös rendelkezés száz és száz találgatásra adott okot. Igazán megfoghatatlan.
                  A kíváncsiság a legmagasabb fokra csigázódott.</p>
               <p>Talán föl fogják boncolni? De minek? Hiszen tudnivaló, miben halt meg. Hátha
                  föléledt őkegyelme? - jegyezte meg valaki. Ostobaság, hiszen kifolyatták minden
                  csöpp vérét!</p>
               <p>Erről folyt a beszéd, mindenféle babonás hiedelmek kezdtek elterjedni, kivált a
                  legalsó osztály közt, mikor egyszerre megkondult a városház tornyán a kis
                  harang.</p>
               <p>- Ah! A Bierglocke! Milyen hamar. Hogy elsiet az idő.</p>
               <p>A kis kotnyeles Bierglocke hangja kilenc órát jelent. Záróra Lőcsén, amikor a
                  kocsmákat, sörméréseket elhagyni kötelesek a vendégek. A Bierglocke csilingelése
                  után italt már csak haza lehet vitetni, de azt is csak a második csengetésig -
                  vagy különben hízik a város tyúkja. Úgyszintén bírságot fizetnek mindazok, kik az
                  utcán lődörögve tartózkodnak ezentúl. Legfeljebb átmenni szabad, akinek
                  halaszthatatlan útja van - s annak is csak lámpással a kezében. A lámpás nélküli
                  átmenetelt, még ha a holdvilág kegyelméből a legfehérebb éjszaka volna is,
                  szigorúan bünteti a tanács. Bolond dolog biz ez, de hát a városok munkából élnek,
                  s a munkás polgárnak aludni kell. Az alvásába is beleszól a tanács, de ami aztán
                  az álmait illeti, ott teljesen szabad, arról álmodhatik, amiről akar.</p>
               <p>A jámbor szász városok fegyelemhez lévén szokva, a Bierglocke szavára egy
                  negyedóra múlva üresen tátongtak az utcák. A hajdúk hazaszalasztattak a
                  városházáról lámpásokért, maguk a szenátorok is lámpással fognak hazatérni, ha
                  majd végeznek valamit. (Hogy mit, azt már csak reggel lehet megtudni.) Az ablakok
                  szerte a városban megvilágosodtak, de az se tartott sokáig, tíz óra után már
                  rendesen behunyták szemeiket a kis lábas házacskák és mély álomba merültek. A
                  fenséges kupolán, mely a világot borítja, ezernyi csillag gyúlt ki, szikrázva,
                  nevetve s mélységes csöndesség ereszkedett alá, ünnepélyesebb, mélyebb, zordonabb,
                  mint az erdőkben, mert ott a fák gallyai zörögnek, vagy mint a falvakban, mert ott
                  a kutyák ugatnak. De Lőcsén nincsen se fa, se kutya. Itt a kutyákat is a nemes
                  tanács pótolja. Nem az ugatásban (isten ments, hogy olyat bocsátanánk ki a
                  szájunkon), hanem abban, hogy a tanács őrzi a házat és a vagyont a
                  Polizei-Ordnung, a tizenhárom bástya és a zárt kapuk segélyével.</p>
               <p>*</p>
               <p>Noha nem szerették városaikban a fákat a szász polgárok, ami nem csoda, mert hisz
                  abból a célból jöttek be Arnold vezérükkel (a Görgeyek ősével) ide, hogy a fákat,
                  erdőket irtsák, Lőcsének mindamellett volt egy csinos kertje a falakon kívül, tele
                  egzotikus díszfákkal, cserjékkel, szépen gondozott utakkal. Kedves hely nyáron,
                  hova vasárnaponként kisétált az egész város, s ahol aztán kialakultak a párok; sok
                  szerelmes szó és sóhaj röppent el azokon a padokon és a vén fák alatt, melyekbe
                  ezer és ezer bevésett kezdőbetű jelez hajdan kedves csengésű neveket és bűvös
                  pillanatokat. A kert közepén állt a szép fehérre meszelt kertészlak és egy kocsma,
                  rámázolva a homlokzatra a város címere, hármas halom kettős kereszttel s a két
                  ezüst oroszlán, amely tartja. Nagy szőlőbirtokos lévén a város a Tokaj hegyén (egy
                  Thurzó hagyta, testálta a városra), fölséges borokat mérnek itten nyáron,
                  melyektől az ember maga is oroszlán lesz - ha ugyan nem lesz disznó. A patríciusok
                  nagy előszeretettel sétálnak ki hétköznap, a céhek itt tartják mulatságaikat és a
                  fiatalság majálisainak is ez a színhelye. Télen át azonban megdermed itt minden
                  élet. A kertész és a kocsmáros behúzódnak a városi falak közé, mert itt a farkasok
                  falnák fel őket. Üldözött zsiványok találnak éjszakai menedéket a padlásokon vagy
                  a kocsma melletti félszerben.</p>
               <p>Ezt a találkozóhelyet jelölte ki Görgey György a fiatal Fabriciusnak.</p>
               <p>Amilyen átlátszó, világos volt az éj, éppoly homályos, ködös lett a reggel, mintha
                  szerepet cseréltek volna egymással.</p>
               <p>Fabricius érkezett meg elsőnek a segédeivel, a Blom Miklós cifra csengős szánján.
                  Blom Miklós volt a segédje és egy vörös kecskeszakállas ifjú ember, báró Koppen,
                  aki idegenszerű fekete bársonyruhát viselt s szőke allonge parókát. Franciának
                  látszott, de drezdai szász volt. Blom Mártának fia, a Leibicon lakó öreg Blom
                  dúsgazdag nővéréé, ki az őshazába, Szászországba ment férjhez.</p>
               <p>A fiatal Koppen először járt Magyarországon, a rokonait látogatni s egy hetet
                  töltött Lőcsén is, Miklós kuzinjánál. Fennhéjázó és dicsekvő fráter volt, aki
                  meglehetős fitymálva bánt polgári rokonaival.</p>
               <p>A köd lassan oszlott. Fabricius bosszankodva jegyezte meg:</p>
               <p>- Hogy lehessen itt verekedni? A kardom hegyéig se látok. Ez már nem is köd, de
                  mártás.</p>
               <p>Egy darabig fel s alá jártak a hóban s türelmetlenül várták az ellenfelet.</p>
               <p>- Talán el se jön - vigyorgott a báró.</p>
               <p>- Ki van zárva - pattant fel Fabricius. - Görgey nemesember.</p>
               <p>- Ej, majd mit mondok! - nyafogta a báró, egy megvető kézlegyintéssel. - Nem
                  mindenki lovag, akinek sarkantyúja van. A kakasnak is van sarkantyúja, mégse
                  lovag. A nemeslevél még nem teszi a gentlemant.</p>
               <p>- No, a magyar nemesről mindent el lehet mondani kedves kuzin - magyarázta Blom -,
                  de hogy a párbajnál meg ne jelenjen, olyasvalami még nem történt, amióta ez az
                  isten van.</p>
               <p>(Blom nagy előszeretettel használta a túlzó kifejezéseket.)</p>
               <p>- Szűk látkör, tisztelt uraim, szűk látkör. A béka bástyafalnak nézi a keresztbe
                  tett sétapálcát is. Mik ezek a magyar nemesek? Hát járnak ezek társaságba?
                  Olvasnak ezek könyveket? Kifinomítja a lelküket a művészet, a zene? Parasztok ők
                  csak, akiknek a ládafiókjában kutyabőrük van. Lompos, piszkos kúriájukban
                  dőzsölnek, basáskodnak egypár nyomorult jobbágy fölött. Mindent felesznek, amit az
                  állam adhat, és ők semmit se adnak az államnak. S kivált e Szepes megyei nemesek,
                  a sovány zabföldeikkel. Csodálkozom, hogy olyan nagyra nézitek őket! És ha még
                  volnának valamirevaló privilégiumaik.</p>
               <p>- Van annyi, mint nektek a kis országotokban, melyet egy bolha átugrik
                  kétszerre.</p>
               <p>De már erre dühbe gurult Koppen Konrád.</p>
               <p>- Hogy van-e annyi? - szólt hevesen. - A Koppeneknek például az a kiváltságuk van,
                  hogy az asszonyaik leülhetnek, ha a fejedelemasszony leült és ülve maradhatnak, ha
                  a fejedelem állva szólítja meg őket.</p>
               <p>- Képzelem, mennyire meghíznak ettől a Koppen bárónők. Hát aztán?</p>
               <p>- Nos, hát ott kezdem, hogy egy szepesi nemes be se juthat a fejedelemhez.</p>
               <p>- Micsoda? - vágott közbe nekipirulva Fabricius. - Nagyon téved, tisztelt báró úr.
                  A szepesi nemesekből már kettő lett Magyarország királya: Zápolya János és Thököly
                  Imre.</p>
               <p>A báró elkényszeredetten mosolygott.</p>
               <p>- Mondhatom, szép polgárok, hogy így beszélnek, mikor a bírájukat egy efféle vad
                  nemes lelövi.</p>
               <p>- Az más. Azt meg fogjuk bosszulni.</p>
               <p>- Alig hiszem. Mert ha már a mai napon ilyen a hangulat…</p>
               <p>- Pedig elhiheti, ha én mondom - erősíté Fabricius nagy lendülettel. - De itt
                  jönnek már.</p>
               <p>Görgey György jött a két segédjével. Az ellenfelek köszöntötték egymást, a segédek
                  kölcsönösen bemutatkoztak és kezet fogtak. Mecséry Károly, báró Koppen; ifjabb
                  Máriássy Ferenc, Blom Miklós.</p>
               <p>- Cudar időnk van!</p>
               <p>- Menjünk be a félszer alá, urak, ott legalább nem kell a hóban állni.</p>
               <p>Kardokat Fabriciusék is hoztak, Görgeyék is.</p>
               <p>A segédek kiválasztották az élesebbeket.</p>
               <p>- Most már mindenekelőtt azt döntsük el - indítványozta Blom Miklós -, hogy szász
                  szokás szerint legyen-e a párbaj vagy magyar szokás szerint?</p>
               <p>- Ebben a kihívott határoz - vélte Mecséry Károly.</p>
               <p>Fabricius vállat vont közömbösen.</p>
               <p>- Nekem mindegy. Átengedem a választást az ellenfelemnek.</p>
               <p>Görgey könnyedén meghajtotta magát.</p>
               <p>- Legyen szász szokások szerint.</p>
               <p>A szász párbaj sokkal okosabb intézmény volt, mint az akkori másféle párbaj, mely
                  hasonlított a mostanihoz, kivévén, hogy a most kódexekbe foglalt sok teketória nem
                  tartatott meg. Az emberek kiálltak, verekedtek első vérig vagy utolsó vérig,
                  doktort azonban nem vittek (kevesebb doktor volt, mint ahány vitézi perpatvar),
                  protokollumot se vettek fel. Nem tinta folyt az akkori párbajoknál, hanem vér. A
                  szász párbaj pedig azért volt okosabb és nobilisabb intézmény, mert a félnek
                  megvolt a lehetősége, ha a hibáját lelkében belátta, hogy a presztízsének,
                  gavallér-voltának hajszálnyi érintése nélkül, önérzetének és becses bőrének teljes
                  megóvásával hagyhatta győzni a másikat - míg a többi párbajoknál a gyávaság
                  bélyegétől való félelem, a társadalom logika nélküli felfogása, ha még úgy
                  megbánta is a másikon ejtett sérelmet, belekényszeríti, hogy még azonfelül üsse,
                  vágja a már különben is megsajnált ellenfelet, kit méltatlanul sértett meg, mert
                  csak bocsánatkéréssel lehetne az ügyet simán elintézni, de a bocsánatkéréshez
                  nincs elegendő bátorsága, csak annyi van, hogy megölesse magát vagy megölje a
                  másikat.</p>
               <p>A szász párbaj másként megy végbe. Blom Miklós egy meglehetősen egyenes és vékony
                  ágat tört le egy vén, odvas fáról s az odvába három petákot potyogtatott be, mert
                  szeretett a pénzével hencegni, s ennyi volt a kiszabott bírság a gally-letörésért,
                  ha a villikus megtudja. A letörött ággal most már megmérte Fabriciust, mint
                  kihívottat, a talpától a feje tetejéig (elég megnyúlt ember volt), most aztán
                  elvágta késével a fölöslegest és két egyforma kört csinált közvetlen egymás
                  mellett a földön, amekkorát a gally hosszúsága engedett.</p>
               <p>- No, most már rajta!</p>
               <p>A vívó felek beálltak a körökbe s egymáshoz közeledve, megkezdhették a vívást,
                  miután előbb kihirdettettek a szabályok, hogy aki vívás közben heveskedésében,
                  vagy pedig szorongatott helyzetből kifolyó hátrálásban kilép a számára megvont
                  körből, legyőzöttnek fog tekintetni s ez a becsületnek isten és emberek előtt
                  teljesen elég.</p>
               <p>Nos hát, aki nem akart vért látni, szeleskedett egy kicsit, olyan nagy
                  vehemenciával rohant rá az ellenfelére, hogy kilépett. Ezzel vége volt a
                  duellumnak és a legyőzött lovag káromkodott egy kicsit és azontúl is megmaradt
                  bátor gentlemannak.</p>
               <p>Különben a szász metódusnak is megvoltak a maga hibái. A hosszú kezek előnye
                  szembeszökő, azonfelül mindenféle szabálytalan vágás jogosult a Coup de Jarnac (a szúrás) kivételével, az »üsd, vágd, nem apád« legősibb
                  tantétele érvényesült - vágd, ahol éred. Csel, finta, ravaszság nemcsak
                  megengedhető, sőt hasznos.</p>
               <p>Egy, kettő, három! Összecsaptak. A két kard megvillant, összeért, csattant,
                  szikrát adott s csakhamar kitűnt, hogy a fiatal Fabricius, mint drezdai diák, ott
                  künn jó mesterektől tanulta a bajvívást; biztosan, elegánsan fogta fel a
                  vágásokat, ellenben Görgey apjától tanulta a mesterséget, magyar módra, s csak a
                  csuklója forgatásával vagdalkozott. Hanem éppen ez hozta zavarba a »kottából«
                  vívót és a görbe, kurtább magyar kardok feszélyezték, mert az ő keze a hegyes és a
                  hegyén kétélű német schlägerhez volt szokva. Nem hagyta el lélekjelenléte (ami a
                  legjobb a mérkőzésnél), ellenkezőleg, egész hidegen a helyzethez képest, arra
                  módosította szándékát, hogy egyelőre nem támad, hanem csak a védelemre
                  szorítkozik, míg kitanulmányozza ellenfele szerinte újdonszerű vívásának
                  csínját-bínját, tehát csak parírozott és hátrált.</p>
               <p>Görgey csak úgy játékszerűen kezdte a viadalt, mert rokonszenves volt neki a
                  fiatal Fabricius, s azt tartotta, hogy a burger kezébe dikics való vagy gyalu,
                  minélfogva illő vele gyengéden bánni s egy kis karcolással megelégedni, de ahogy
                  evés közben jön meg az étvágy, a kemény acélpengék csattogása megmámorosította,
                  szemei szikrákat hánytak, mint az egymást horzsoló kardok. Az ellenfél folytonos
                  hátrálása vakmerővé tette, az incselkedő fölényes védekezése bosszússá, forró vére
                  lázasan nyargalt ereiben, s az emberi testnek ezekből a siető folyamaiból ha
                  iszik, megrázza magát az oroszlán, aki ott piheg minden Görgeyben. Magasztos,
                  hősies érzésekben megmártódva, mit tudta most Görgey, hogy csak a drezdai diák
                  Fabricius áll előtte és nem a hétfejű sárkány? Szent György lovag volt ő most a
                  saját képzeletében, s megfeledkezvén az imént magára parancsolt kíméletről,
                  hatalmas sújtásra lendítette meg karját, amit az észrevett s önkénytelenül félre
                  ugrott előle balra, miközben mégis fölfogta a vágást s abban a szempillanatban
                  ruganyos erővel egyszersmind visszasújtott, amitől viszont Görgey tántorodék meg s
                  balra hátrált.</p>
               <p>Mecséry fürge volt, hirtelen keresztbe fektette közéjük a kardját.</p>
               <p>- Halt! Fabricius úr kilépett a körből.</p>
               <p>- Ugyanezt tette Görgey úr is - sietett kijelenteni Koppen báró.</p>
               <p>Csakugyan az történt, mind a kettő úgyszólván egyszerre hagyta ott a kijelölt
                  kört. Nincs győztes, tehát nincs legyőzött se. Újra kell kezdeni a szász regula
                  szerint.</p>
               <p>- Hadd fújják ki előbb magukat - vélte Máriássy.</p>
               <p>- Nem. Éppen nem - tiltakozott Blom az ő szokott hebehurgyaságával. - Tiltakozom a
                  tüdők nevében, uraim. Micsoda alapon foszthatnánk meg a tüdőt az ő legszentebb
                  jogaitól? Miért ne lehetne ő is faktor? Mindig csak azt mondják, ha valami hősi
                  cselekedetet visz valaki véghez: »volt szíve hozzá.« Hát csak a szívnek szabad a
                  hőst segíteni? Hadd lássuk egyszer-másszor azt is, hogy van-e tüdeje hozzá.</p>
               <p>Ennek az érvelésnek engedni kellett. Beállottak tehát a körökbe s folytatták a
                  viadalt. Most már megnehezült a Görgey dolga, mert Fabricius támadott hidegen,
                  kecsesen, olyan arccal, melyen semmi indulat nem volt észrevehető, míg ellenben
                  Görgey nekipirult, lihegett, szépen boltozott homlokán verejték csurgott, csupa
                  tűz volt ismét, csupa elevenség, de ez nem sokat látszott használni az iskola
                  szerinti vívással szemben, egyre hátrább szorult. Tízet lehetne tenni egy ellen,
                  hogy Fabricius győz. Fabriciust azonban nem vezette harag, belátta, hogy a fiatal
                  Görgey nem cselekedhetett tegnap másképp, nem akarta hát megsebesíteni s a
                  Gribe-féle cselvágáshoz nyúlt, mely száz esetből legalább kilencvennyolcszor
                  beválik, ki akarta kezéből ütni a kardot (ami szintén legyőzetést jelent a szász
                  párbajnál), hadd végződjék be az egész bohóság vér nélkül, a segédjeinek esetleges
                  vidám gúnyolódásával, hogy »szurok a markodba«. A finta pedig abból áll, hogy a
                  kardot úgy kell emelni, mintha az ellenfél mellét akarná érni, mire az
                  megfelelőleg készül parírozni, ahelyett azonban a csukló villámgyors fordulatával
                  egy félívet ír le a kard a levegőben lefelé s alulról csapódik fel szilaj erővel
                  az ellenfél pengéjére, hogy az menthetetlenül kirepül kezéből a váratlan helyről
                  jött ütésre. Ez egyszer azonban olyan erősen fogta Görgey, hogy ki nem esett a
                  kezéből, hanem fölvágódott a Fabricius feje fölé, s minthogy Görgey meglepetésében
                  kinyújtotta a karját, ösztönszerűleg mintegy utána akarván kapni, leesőben a kard
                  elnyisszantotta a Fabricius balfülének egy darabkáját és a vállába ütődött, ahol
                  feltartotta a ruhaszövet, nem okozhatott sebet.</p>
               <p>Maga Fabricius észre se vette ezt a megrövidítést, a megyei főjegyző patvaristája,
                  Máriássy pillantotta meg a fülcimpa felületén kibuggyant egy-két vércsöppet.</p>
               <p>- Vér! - kiáltá harsányan.</p>
               <p>Mindketten leeresztették a szablyáikat s szorgosan vizsgálták egymást, hogy hol a
                  vér.</p>
               <p>- A füle vérzik, Fabricius úr.</p>
               <p>- Csak talán nem? - kérdé Fabricius meglepetve.</p>
               <p>- Sőt el van vágva egy darabja.</p>
               <p>Fabricius odakapott az ujjaival, az érintésnél érezte az éles fájdalmat s
                  megfestette pirosra a kezét.</p>
               <p>Görgey hozzá lépett.</p>
               <p>- Igen sajnálom, hogy ilyen alkalmatlanságot okoztam.</p>
               <p>Fabricius mosolyogva nyújtotta kezét, melyet Görgey barátságosan rázott meg.</p>
               <p>- Nem tesz semmit - szólt az előbbi vidáman. - Van már a városban sánta Fabricius,
                  az apám félszemű Fabricius (a Thököly-harcokban szúrták ki a jobb szemét), lesz
                  most egy csonka Fabricius is.</p>
               <p>- Ne búsulj rajta - vigasztalta Blom -, hátha kinő, mint a szalamanderé, mire
                  megházasodol.</p>
               <p>Mecséry ezalatt meszet kapart le a kertészház faláról, porrá morzsolta az ujjai
                  közt és behintette vele a Fabricius fülét, hogy a vérzésnek gát vettessék. Nem
                  szaladtak még az akkori emberek mindenért patikába.</p>
               <p>Aztán az is a szokáshoz tartozott, hogy a duellumnál kibékült felek együtt
                  mutassák magukat a népek előtt, minélfogva Görgey átült a Blom szánjára, Fabricius
                  mellé, úgy hajtattak be a városba.</p>
               <p>Útközben, mint rendesen ilyenkor, a párbaj lefolyásáról estek megjegyzések.
                  Moulinet-k, prím és kvint vágásokról locsogtak, báró Koppen vállveregető
                  csodálkozását fejezte ki egyben Fabriciusnak a férfias türelmén, egykedvűségén,
                  mellyel a sebét veszi.</p>
               <p>- Mégiscsak kemény faj ez a szász faj - mondá -, hogy annyi század óta idegenben
                  sem tudott elpuhulni.</p>
               <p>- Ugyan kuzin, kuzin, ne tedd magad nevetségessé ez előtt az úr előtt! - gyúlt ki
                  erre Blom. - Mi az a tenger sima tükréhez képest? Tudod-e, mit láttam én itt
                  ezelőtt néhány évvel, mikor olyan tacskó voltam, mint most te? Egypár kurucot
                  karóba húzatott Caraffa a plesznici erdő szélén. Ott ültek a karókon felnyársalva
                  és egykedvűen pipáztak. Vesszek meg, ha nem igaz. Hát hogy tudtunk volna mi itt
                  elpuhulni.</p>
               <p>Görgey nem ismerte Blomot, kérdőleg nézett Fabriciusra, aki megértette a
                  megrökönyödött tekintetet s magyarul felelt rá:</p>
               <p>- Vesszek meg, ha igaz. Különben jó fiú és nem is mondhatni hazugnak, csak olyan
                  egy kicsit, mint a nagyító üveg.</p>
               <p>Beérvén a városba, a megyeház előtt leszálltak. Görgey kezet fogván
                  valamennyiükkel, azt mondta Fabriciusnak:</p>
               <p>- Legyünk ezentúl jó barátok.</p>
               <p>A hangja ellágyult, s dióbarna szemeiből melegség áradt Fabricius felé.</p>
               <p>- Szeretném - felelte ez, és mintha valami balsejtelem lepné meg, felhő vonult el
                  homlokán -, szeretném, ha az isten úgy engedné.</p>
               <p>- Derék fiú - dicsérte meg Blom, amint eltűnt a megyeház kapujában.</p>
               <p>- Az - hagyta rá Fabricius. - Örülök, hogy megismerkedtem vele.</p>
               <p>Koppen felkacagott gúnyosan.</p>
               <p>- Hozzá kellett volna még tenni: boldog vagyok, hogy a fülemet levágta.</p>
               <p>- Már megint nem érted a dolgot, kuzin - cáfolta le Blom. - Fabriciusnak többet ér
                  ez a füllevágás, mint minden iskolai és egyetemi bizonyítványa, amit kapott és
                  amit még kapni fog, ő most már úr és bevégzett ember.</p>
               <p>- Nem értem.</p>
               <p>- Persze hogy nem érted és soha meg se értheted, mert német ember vagy, s könnyebb
                  az óceán vizét átfesteni, mint ezt neked megérthetővé tenni. De nini, dobolnak.
                  Menjünk csak sebesebben!</p>
               <p>Csakugyan dobszó hallatszott a főtér felől. Az utcai járókelők megszaporíták
                  lépteiket, akik ellenkező irányba mentek, visszafordultak és a dobszó felé
                  indulának. A kereskedők, iparosok kiálltak zöld kötényeikben és puha sipkáikban a
                  boltajtókba. Hiszen ma nem valami közönséges licitációról vagy szabályrendelet
                  kihirdetéséről lesz szó. Nagy események küszöbén állunk. A körös-körül fekvő házak
                  ablakai is nyiladozni kezdtek, dacára hogy a hideg bemegy. A Teöke-ház emeleti
                  ablakán a szép, csintalan Teökéné dugja ki csinos fejecskéjét, mosolygós orcája a
                  kikeményített, fodros, fehér reggeli főkötőben olyan, mint egy papírstanicliba
                  csomagolt piros rózsa.</p>
               <p>Blom felpillant az ablakzörgésre, leemeli a süvegét, felülről mosoly és kecses
                  fejbillentés a felelet.</p>
               <p>- Isten úgy segéljen, nem győzöm - morogta a javíthatatlan agglegény panaszos
                  hangon, a két fiatal diák irigykedésére pályázva, ami neki alkalmasint jobban
                  esett, mint esnének a megtörtént tények.</p>
               <p>Miklós úr ugyanis a nőhódítóknak ahhoz a nem ritka fajtájához tartozott, kik
                  többre becsülnek egy kalandot, mely nem történt meg, de beszélnek róla, mint három
                  olyan kalandot, amelyről nem beszélnek, de megtörtént. Sőt alapjában nem is volt
                  nőhódító (az asszonyok nem bízzák rá magukat a dicsekvőkre), gyanítani lehet, hogy
                  igazi kalandjai se igen voltak, inkább csak a kérkedéseivel és különös
                  kiszólásaival verte fel veszedelmesnek a saját becses személyét. Nem a nők
                  szerelme, hanem a férjek félelme és a pajtások irigysége okozott neki
                  élvezetet.</p>
               <p>A doboló hajdú bevégezte pálcikáival a tempót s a beállott csendben bikahangon
                  olvasta az őt körülálló sokaságnak:</p>
               <p>»Adatik tudtára, akiket illet, isten ő szent felsége akaratából, a nemzetes városi
                  tanács nevében.</p>
               <p>Először. Rendeltetik a néhai bíróért való fájdalmas érzésünkben, hogy az idei
                  farsang a kalendáriumból deleáltassék, semminemű zajos vígságok és céh-lakomák
                  ne tartassanak, a vígságra ingerlő szerszámok: hegedű, duda, cimbalom, gitár vagy
                  harmonika erre az időre otthon és mindenütt tiltatnak, csakis a Stadtpfeifernek
                  engedtetvén meg mesterségének gyakorlása.</p>
               <p>Másodszor rendeltetik, hogy mától számítva nyolc nap múlva, amely ideig mindenki
                  megszerezheti öltönyeit, Lőcse város patríciusai, nemesei és minden renden lévő
                  polgárai, úgyszintén nejeik és hajadonaik, kivétetvén pusztán a közönséges
                  szolgaszemélyzet, templomokban, nyilvános gyülekezetekben és bármely
                  összejöveteleken, valamint egyéb közhelyen, úgy piacon, mint az utcákon, avagy
                  nyáron a város kertjében, csupán fekete gyászoló ruhában mutatkozhatnak
                  mindaddig, míg a nemes város néhai bírájának kegyetlen és szomorú haláláért
                  magának elégtételt nem veszen, ezen ruhák, ezen fekete posztóba vont város
                  emlékeztetvén és sürgetvén folyton és folyton minden egyes polgárt, hogy
                  önérzetével, férfias büszkeségével, valamint a város méltóságával szemben még
                  tartozásban vagyon. Aki pedig ez ellen vétene, tíztől ötven tallérral
                  bűnhődik.</p>
               <p>Harmadszor és utoljára. Item tudtára adatik mindenkinek, hogy bíró uram temetése
                  holnap délután négy órakor történik a városházából. Jobb keze azonban elvágatván,
                  bebalzsamoztatik és a város tanácstermében üvegszekrényben lesz kitéve,
                  hasonlóképpen emlékeztetésre és serkentésre mindaddig, míg elégtételét meg nem
                  kapja, hajlóbbak lévén őt ősi szokásaink szerint egyelőre inkább kéz nélkül tenni
                  a földbe, mintsem üres kézzel. Mihelyest isten jóvoltából sikerül nekünk a
                  becsület fájáról leszakítani a megtorlásnak gyümölcsét, az itt maradt kéz egy
                  másodszori temetéssel fog a test mellé helyeztetni.«</p>
               <p>Teökéné mérgesen csapta be az ablakot, mikor a hajdú elhallgatva, egy utcával
                  odébb ment dobjával. Kezdte már érteni a Hulik tegnapi szavait. Fabricius
                  helyeslőn bólingatott: »Ezt az egyet szépen csinálta a tanács«, Blom azonban
                  kifakadt:</p>
               <p>- Ehol van ni. Most már a harmadik városból teszik ki a szűrömet. Vagyis innen én
                  menekülök. Szent isten, milyen unalmas fekete város lesz ez ezentúl! Akár mindjárt
                  mehetünk csomagolni, kedves Konrád, hogy elköltözzünk valamerre, de hova?</p>
               <p>- Menjünk talán Bélára, szeretném látni azokat a szép lengyel asszonyokat -
                  indítványozta a báró.</p>
               <p>- Nem győzöm, kuzin, nem győzöm már, ne kívánd tőlem - felelte melankolikus
                  hangon. - Menjünk haza Leibicba az apámhoz.</p>
         </div>
         <div type="chapter">
            <head>HETEDIK FEJEZET</head>
               <head>MENYECSKE PALÁNTÁK</head>
               <p>Ez a Vendetta-szerű intézkedés nagyon emelhette a városi polgárság önérzetét és a
                  tanács tekintélyét, de meglehetősen a zsebek ellen irányult, mert bénítólag hatott
                  a kereskedelemre és az újabban lendületnek indult idegenforgalomra.</p>
               <p>Első eset volt ez, hogy Lőcse tanácsa nem vette tekintetbe a polgárok anyagi
                  érdekeit, holott máskor mindent ezeknek rendelt alá. Talán azért jutott fel a
                  város olyan nagy virágzásra, ugyanakkor, midőn az ország szegénységbe
                  süllyedt.</p>
               <p>Talán az ország zsírján hízott? - mondhatná a kötekedő irigység. Nem. A maga
                  zsírján. Hanem ezt a zsírt a hatóság kezelte.</p>
               <p>Vagyis úgy volt az, hogy a mi magyar eleinknek olyan hatóságaik voltak (már akkor
                  is), melyek mindent elszedtek céljaikra, amit eleink maguk el nem költöttek (innen
                  származhat a közmondás: »Csak az a miénk, amit megeszünk«), míg ellenben a
                  szepességi szász városok hatóságai semmit sem szedtek el a polgároktól, sőt még
                  nekik maguknak se engedték elpocsékolni azt, amijök volt. Mindég jó és
                  körültekintő törvényeik voltak és azokat mindég megtartották; - nekünk is voltak
                  néha jó törvényeink, de azokat néha se tartottuk meg.</p>
               <p>A lőcsei statútumok megtartásához egyébiránt disznószív kellett és roppant
                  fegyelem, mert mélyen belenyúltak a magánéletbe. A szász polgár a Stadt-Ordnung és
                  Polizei-Ordnung gyámkodása alá kerül már a születése előtt
                  és ott marad a haláláig, annak a paragrafusai által rángattatva ide-oda. A Stadt-
                  és Polizei-Ordnung beleavatkozik úgyszólván minden lépésébe, melyet e földi
                  planétán tesz, s kényszeríti jámbornak, takarékosnak és a végén gazdagnak
                  lenni.</p>
               <p>Már a viselős asszonynál gondjába veszi a polgárt s mindent megtesz, hogy első
                  megjelenése a körülkerített városban a viszonyokhoz képest a lehető legkedvezőbb
                  módon történjék. Mikor már eljött a kis szász, ugyancsak statútum szabja meg a
                  család vagyoni állapota szerint, hogy a keresztszülőkön kívül hány vendéget szabad
                  meghívni a keresztelőre, továbbá hány és név szerint milyen ételeket szabad a
                  vendégek elé tálalni, nehogy pocsékolás történjék. Mivel a szepességi szászok is
                  emberek (mégpedig többnyire derék emberek), hát őbennük is játszott a magyar
                  zabszem, a törvények ügyes megkerülésére csiklandozó. Nem hívtak ugyan vendéget,
                  csak annyit, ahányat a statútum megengedett, hanem hívtak húsz-harminc keresztapát
                  és egy csapat keresztanyát. Hohó! lecsapott erre a magisztrátus, mint a héja,
                  vagyoni klasszisokra osztván a polgárságot, a meghívandó keresztszülők számát is
                  megállapítván, két, legfeljebb három komát és komaasszonyt engedvén meghívatni,
                  vagyoni helyzet szerint.</p>
               <p>Ez a klasszifikálás lett az ott is elharapózó rangkórságnak a szülője. Az
                  egykomájú család, ha stréber volt, a kétkomájú családok közé szerette volna magát
                  felküzdeni. A háromkomájú famíliák már oligarchák. A három koma pontosabb jelzője
                  volt a vagyoni állapotnak, mint most a telekkönyv. Még a bélai Quendelt is
                  aszerint taksálták Késmárkon vagy Lőcsén, hogy: »hívhat az talán száz komát
                  is«.</p>
               <p>Nagy jel az efféle; hogyha a királyok nem rontanák is népeiket rendjelekkel,
                  címekkel, találnának azok maguknak bolondító maszlagot eleget.</p>
               <p>A kereszteléstől a temetésig minden szabályozva volt; az iskolázás, az esketési
                  árak, a lakodalmi ebédek arányai és költségei - még a muzsikusok napidíját is
                  szenátor uraimék határozták meg. Kártyát, kockát, fényes fogatok tartását
                  eltiltották, unalmukban aztán dolgoztak az emberek és gyűlt a pénzük.</p>
               <p>Mire is költhetett volna a szász polgár? Szeretőt nem volt szabad tartani, mert ha
                  a hatóság megtudja, mind a kettőjüket száműzi a városból. De ha tartott volna is
                  szeretőt (mondjuk, valami nagy titokban), az ugyan potom összegbe került volna. Az
                  ékszerek közül a gyémántok, keleti gyöngyök, smaragdok és a szép piros rubinok ki
                  voltak tiltva a városból.</p>
               <p>A megengedett drágakövek közt az ametiszt és a cseh granát volt a comes. Násfát
                  nem ösmernek a szász asszonyok. Legfeljebb holmi ezüst vagy arany kinyitható
                  szívek fityegnek a nyakukban. Még a kelmékben való dúskálást se engedte meg a
                  rendőrség. A szegényebb osztály fehérnépei a morvaposztót, a csamlotot, a török
                  bagasiát, perzsa mohárt használhatják. A leányoknál elég nagy fényűzés az is, hogy
                  előkötőjükre, mellyel vasárnap a templomba mennek, selyemmel varrhatják ki ékes
                  gót betűkben a nevüket: »Elisabeth Zabler«, vagy: »Katherina Friebel« (ami,
                  valljuk be, nem rossz szokás a templom előtt szemlét tartó legények
                  szempontjából). A cselédsorban álló leányok négy-ötféle hitvány kelmére, a
                  tarcolán, barchet, kanavász és stamelinre voltak kárhoztatva (de szerettek is
                  elmenekülni szolgálatba a vidéki családokhoz). A több mint két segéddel dolgozó
                  iparosok és kereskedők fehérnépei már a finomabb angol, hollandi posztókban,
                  tafotákban is páváskodhatnak, ha a hiúság nyavalyája vérükben vagyon. A
                  koronarása, csimazin, pokocsin csinos szoknyácskákat szolgáltat. Ami a génuai
                  bársonyt, a velencei vagy flórenci atlasz viselését illette és a selymeket, az a
                  gazdag patrícius asszonyok kizárólagos szabadalma, sőt meg van engedve a brokát
                  selyem is, »ámbár tisztességes polgárnő és kisasszonya nem teszi«, a brüsszeli és
                  másfajta drága csipke ellenben szigorúan tilalmaztatik.</p>
               <p>A leányok fején a pártán kívül semminemű drága érc nem alkalmazható - mivelhogy a
                  haj úgyis a legnagyobb ékesség. A ruhák derekát, vagy az úgynevezett »Wiest«-et
                  szabad a nyaknál mélyen is kivágni (persze, mivel nem kerül pénzbe), de amellyel
                  nem igen éltek a szépek (persze, mivel rendszerint lapos mellük volt).</p>
               <p>Ilyen életmód mellett a könnyűvérű nemzeti önvigasztalást, hogy »szegények
                  vagyunk, de jól élünk«, teljesen meg lehetett fordítani a szepességi szász
                  városokban: »Gazdagok vagyunk, de rosszul élünk«.</p>
               <p>S mégis bámulat illeti a derék városi atyákat, kik így tudtak parancsolni, s e
                  polgárokat még inkább, kik így tanultak meg engedelmeskedni. Mert bölcs és
                  egészében mélyen átgondolt volt e kormányzat. A lőcsei bíró egy-egy kis velencei
                  dózse a maga szenátoraival és negyedmestereivel, rideg végrehajtója egy hatalmas
                  izmos politikának, mely útját vágja a ragályos fényűzésnek, jól tudván, hogy a
                  falusi nemesség életmódjának utánzása megölné városaikat, melyeknek tekintélye és
                  privilégiuma a benne élő polgárság vagyoni erején nyugszik.</p>
               <p>Nagy vonalakban ez a váza annak a keretnek, melyben felvirágozának a XVI. század
                  felvidéki szász városai, hol hemzsegnek a »pénzzsák« polgárok, kik az aranyakat és
                  tallérokat ládákban tartják pincéjükben, vagy akik messze földön kereskednek
                  borokkal és állati bőrökkel, nagy tőkéket forgatván, míg a nemes urak felváltva a
                  törökkel a német ellen, vagy a császáriakkal a török ellen csatároztak.</p>
               <p>A meggazdagodásnak e különös városi statútumokon kívül egyébiránt még sok más oka
                  volt. A szorgalom, takarékosság, ipari ügyesség és kereskedelem hiszen nagy
                  faktor, de ezeket csak azok a histórikusok zengedezik a városi nagy vagyonok
                  eredete gyanánt, akik azt hiszik, hogy ők a múltakba látnak, pedig csak egy
                  közkeletű frázist tudnak…</p>
               <p>Hiszen kétségkívül emelőleg hatott, hogy jó városi statutumok voltak (és hogy
                  zsidók még nem voltak), a kereskedelmi élet pezsgése szintén megtette a magáét, de
                  nagy vagyonokat semmikor sem lehetett gyűjteni rohamosabban a rendes foglalkozási
                  ágak révén. Ezek csak az úgynevezett »Kleine Fische gute Fische«. A már meglevő
                  értékek és szerzési módok tülekedést okoztak minden időben, s a szőlőtőke sok
                  fürtje szétoszlott sok kézben. Szerencsére azonban mindenkor támadtak új értékek
                  és új szerzési módok. Ezeknek ügyes kieszelése és megrohanása volt az úgynevezett
                  »szerencsés kópé« feladata.</p>
               <p>Régen, mikor még a szepességi szász városok szegények voltak, négy-öt falut
                  jövedelmezett egy ügyesen lenyisszantott fej a csatában (ha a vezér látta),
                  napjainkban pedig, mikor már megint szegények a szepességi városok, egyszerre
                  gazdaggá tehet valakit egy vicinális, vagy egy kis kijárás a magas kormánynál (ha
                  a magas kormány behunyja szemét).</p>
               <p>A rajzolt korszakban is egy különös új érték támadt - nevezetesen a török foglyok.
                  A vitézlő rendek a törökkel való folytonos csetepatékból olykor nagyobb csapat
                  foglyot hoztak haza, kivált a Thököly föllépése előtt (mert azóta megritkultak a
                  törökök, mint a vaddisznók az erdőben), majd minden előkelő portán lebzselt
                  több-kevesebb rab, némileg hozzátartozott a pompához, mint ahogy nem nélkülözheti
                  egy szépen bútorozott ház a szarvasagancsokat és medvebőröket.</p>
               <p>Egymáshoz hasonló trófeák voltak azok. A vitézlő úr eldicsekedett a vendégeinek
                  egy darabig, miképp került kézre Omár vagy Haszán, épp amint eldicsekszik az
                  agancsok megkerítésével. S ez annyival élvezetesebb, mert az élő bizonyság is ott
                  volt, aki megerősíthette a nemesúr vitézségét. Ennyiben többet értek a rabok.
                  Viszont az elejtett szarvas abban ért többet, hogy meg lehetett enni, míg ellenben
                  a török maga evett sokat, de nem tudott semmi magyar munkára rászokni, csak vizet
                  tudott húzni, gyereket ringatni és a kertben gyomlálni.</p>
               <p>Hát nemsokára megunta a magyar úr a foglyait, kivált, ha nagyon felszaporodtak, s
                  dohogni kezdett:</p>
               <p>- Mi az ördögnek hizlaljam itt azt a sok ingyenélőt?</p>
               <p>Egyet-kettőt, mint a kopószaporodásból, el tudott sütni ide-oda sógornak,
                  komaasszonynak ajándékba, de a többivel csakugyan nem tudott mit csinálni. Eközben
                  a nagyasszony szíve is megesett az örökké Mekka felé sóhajtozókon s váltig
                  ösztökélte urát:</p>
               <p>- Ugyan eresszük haza őket. Majd meglássa kegyelmed, hogy megfizeti nekünk azt
                  majd a keresztény isten is.</p>
               <p>Rendesen ilyen hangulatok fölülkerekedése idején toppantak be a kastélyba a bélai
                  Quendelek ügynökei, vagy Blom Mihály uram Lőcséről, akik csinos összeget ígértek a
                  rabokért, szépen pengő tallérokban, vagy arany-ezüst marhákban, ha a nemesúr
                  szemérmetesebb volt. Az urak, kivált eleinte, nagy röstelkedve mentek bele az
                  üzletbe, de hát végre is jobb, ha Quendel uram vagy Blom uram fizet értük, mintsem
                  hogy, a nagyasszony szerint, a keresztény istenre bízassék. Utoljára egészen
                  beleszoktak és találván bizonyos disztingvált formát, tisztes úri jövedelemnek
                  tekintették.</p>
               <p>Aljas dolog volt biz az, de csak az a része, amit Blomék csináltak. Oh, az övék -
                  az teljesen comme il faut. Hiszen ők nem is szipolyozzák ki a rabokat, csak
                  megszabadulnak tőlük. Az, hogy pénzt fogadnak el értök, való dolog, de hát miért
                  ne fogadnák el a pénzt, mikor amazok kínálják és mikor nincs nekik? Történik-e
                  ezzel valami helytelenség, igazságtalanság a rabokkal? Oh, istenem, hiszen nem
                  történik más, csak Páltól átmennek Péterhez. Vagyis más szavakkal Quendel uram,
                  Blom uram, vagy a késmárki Spitz testvérek csinálják el a hazaszállításukat. Ők
                  nem osztályozzák, melyik mennyit ér, mennyit nem ér, mint valami emberkufárok, ők
                  gavallérok, ők en bloc végeznek velök egy odalökött úri szóval.</p>
               <p>Nos, és a nevezett kapzsi üzérek aztán csakugyan elcsinálják, a maguk módja
                  szerint - de ez már más, ez már csúf dolog. Egész országrészekből összehajtják az
                  így potom pénzen megvett rabokat s raktáron tartják őket. A Quendel-család
                  felváltva lakik Bélán és Lőcsén, aszerint, amint a lengyelországi helyzet kedvez
                  jobban az üzletnek vagy a magyarországi, mert Quendel uram egyszersmind
                  borkereskedéssel foglalkozik, mint ahogy Blom Mihály uram óriás disznókereskedést
                  űz, mellékkeresetképpen pedig mind a ketten uzsorások.</p>
               <p>A rabokkal el van foglalva egy-egy egész iroda, melynek számtalan hivatalnokai és
                  ügynökei vannak. Nincs az a vizikátor, aki jobban kihúzná a vért, mint ezek a
                  derék emberek. Az iroda osztályozza a rabokat. Lajstromot csinál
                  élettörténetükről, kikérdezi magánviszonyaikat, illetőségi helyüket, szüleik vagy
                  hozzátartozóik vagyoni állapotát, ezeket a becses adatokat azután elküldi
                  Sztambulba a közös irodának (melyet a három cég együtt tart fenn) s míg a
                  sztambuli iroda utána jár, hogy a beküldött adatok mennyiben hitelesek, vagy
                  mennyiben változtak azóta, addig a rabokat ideiglenes bérletbe adja a városi
                  polgároknak, kőmíves vagy egyéb munkákhoz, hogy addig is keressenek. Roppant
                  szépen van ez elrendezve, minden beleillik a rovátkáiba. Sztambulból megérkeznek
                  végre a végleges adatok, becses észrevételekkel, melyeknek alapján szortíroztatnak
                  a rabok és megszabatik kinek-kinek erejéhez a váltságdíj. Megérkezvén a pénz,
                  megindulnak a rabszállítmánnyal a cég ügynökei, ugyanezek viszik egyúttal a
                  Quendel uram borait Kelet felé; visszajövet pedig nagy sertésfalkákat hajtanak
                  Szerbiából Blom úrnak. Olyan egyszerű ez, mint egy asszonyi varkocsot kioldani,
                  pedig millió hajszálból áll.</p>
               <p>A nagyobb vagyonok története tele van ilyen trükkökkel. A rézgarasok a munka és a
                  verejték termékei, az aranyak az elmésség és a leleményé.</p>
               <p>Mivel a pénz mind a városokba szaladt, a nemesurak semmit sem nélkülöztek úgy az ő
                  kastélyaikban, mint a pénzt. Hihetetlen, mily kevés pénzük volt. Pénzt csak a
                  gyapjúból kaphattak, vagy az eladott szarvasmarhákból, de a marhákat és juhokat
                  rendesen elakvirálták a szerte csatangoló különböző csapatok - természetesen
                  nyugta mellett. (Hogy t. i. nyugodtak lehetnek, miszerint
                  nem kapnak értük pénzt.) Fájuk elég volt, de még akkor nem virágzottak a
                  faüzletek, földjük is elég volt, de nem voltak még földhitelintézetek. Ki a
                  földbirtoka révén akart pénzhez jutni, annak már harangoztak. Guzman úr régebben
                  tizennyolc márkán vette meg örök áron Stoyanfalvát a Szepességen; ugyanezt a
                  községet száz évvel utóbb, népei a pestisben kihalván, a tulajdonosa, egy
                  nemeskisasszony, egy pár sárga csizmáért adta el. Még hátra lenne a zálog. No, az
                  meg éppen nevetséges, mily csekély áron rekedt meg egy-egy nagyobb birtok a
                  hitelezőnél.</p>
               <p>Szóval a nemesúrra pénz nem mosolyog sehonnan. (Azért voltak kénytelenek
                  harangokból veretni Bebekék, Balassáék.) A császárnak sincs. Az aerariumnak sincs.
                  (Azért lesz kénytelen egy napon odaadni egész Békés vármegyét Harruckern péknek,
                  hogy egypár ezer forintnyi tartozását kiegyenlítse.)</p>
               <p>De hát valahol csak megvan a pénz is. Mondtuk, hogy a városokba szaladt. Nohát
                  utána! Ott kell felkeresni, ahol van. S megindult a vadászat az előkelő nemes
                  családok fiai részéről a szepesi, főképp a lőcsei polgárlányok után. Megkezdték a
                  sárosi úrfiak. Nekik van a legjobb szimatjuk. Utánuk nyomult Gömör és Nógrád.
                  Ment, ment a hír tovább is, átlépte a Dunát. Bezerédy Miska onnan hozott
                  menyecskét, Korb Ninát. (Az öreg Korb ötvenezer aranyforintot olvasott le az
                  asztalra.) Babarczy Imre bécsi házat kapott Gawrin Johannával.</p>
               <p>Ugyancsak megnövekedett Lőcsén az idegenforgalom. Tele volt a város, kivált így
                  tél idején, úri fogatokkal, s ami járuléka ennek, nyalka fiatalurakkal, úri
                  kocsisokkal és huszárokkal, kik házasulandó uraikat kísérték.</p>
               <p>S csodálatos a gondviselés az ilyenekben! Az a rejtelmes természeti erő, mely
                  megserkenti a kakasokat, hogy virradatot kukorítsanak, ugyanakkor a mennyboltra
                  pirosló festéket önt, mely átmázolja az éjt nappallá s így lesz a két jelenségből
                  összhangzó egész. Csak e fenséges tünetből magyarázható ki, hogy a városi
                  patríciusok józan, hideg fejében az a bolondság kezdett motoszkálni, hogy
                  nemesurakhoz adják férjhez leányaikat; valami olyan kívánatosnak kezdett az
                  feltűnni, hogy reszkettek utána. Hát még a mamák! Tagadhatatlanul csábító volt:
                  nexust keresni az uralkodó osztállyal. Milyen szép az, ha az embernek az unokáját
                  például Prónaynak hívják, de Tótpróna, vagy Jekelfalussynak, de eadem, habár csak
                  leányágon. Sőt még a szász ifjak se bosszankodtak; hiszen magyar urak lesznek a
                  sógoraik.</p>
               <p>Ebből a kölcsönös vágyból született egy különös gügyűség. A
                  városban nem voltak vendégfogadók. Egyetlenegy se volt. Kocsmát, sörmérést
                  jelezve, majd minden kapu fölött ott lengette a szél a forgácspántlikákat, a
                  szállásadás is az összes polgárság jövedelmét képezte. Egy szobácskát tartottak
                  hátul az épületben, néhol istállót is, melyet vásárkor kiadhattak. Egyébkor pedig
                  nem igen fordult meg hosszabb tartózkodású idegen. Ki hitte volna azt, hogy ilyen
                  világot érnek!</p>
               <p>De ha lettek volna is szállodák, melyek befogadhatják a magyar gavallérokat, azzal
                  még nem lenne megoldva, miképpen jussanak a becses portékához, melyért jöttek.
                  Nyilvános bálok nem tartattak a városban. Céhlakomák, bíróválasztási s egyéb
                  dínomdánomok bőven estek, de a gazdag patríciusok lányai azokon nem vettek részt.
                  Egymás közt ugyan a patrícius-családok is összejöttek névnapokra, lakodalmakra,
                  vagy egyéb ártatlan játékokra, de az idegenektől hermetice el voltak zárva. Hogy a
                  párok valahogy összesodródjanak, ha nem voltak egy osztályból valók, ahhoz egy
                  ugyanazon városban eltöltött ifjúkor kellett.</p>
               <p>Valami olyan hely és olyan mód mutatkozott hát szükségesnek, hogy ami az
                  akaratokba már beoltatott, az létrejöjjön. Így támadt a gügyű
                  (házasság-összeboronáló). De nem azzal a durva ábrázatával jött, ahogy ma
                  ösmerjük, hanem diszkréten, előkelő formában, behajporozva, menüettlépésekkel. Egy
                  nagyműveltségű és szigorú erkölcsű öreg kisasszonynak, Klöster Matildnak, ki
                  eddig is apró leányokat vett magához nevelésre, jutott eszébe az a gondolat
                  (nagyon is közel feküdt), hogy kivesz három házat bérbe, falakat töret, fényes
                  háztartást hoz össze, inasokkal, frájokkal, szakáccsal, kuktákkal népesíti be s
                  eladó leányokat is fölvesz jó pénzért egy-egy téli tanfolyamra, előkelő
                  magatartásra, úri allűrökre, szóval azokra a külső csecsebecsékre tanítja melyek a
                  valódi dámát ékesítik.</p>
               <p>No, kapott ezen a gondolaton a két egymás melegétől érlelődő vágyakozás. Pedig
                  talán nem is tudták, csak úgy az ösztön taszította őket, hogy mi lesz ebből, mivé
                  növi ki magát, hogy egy kirakata lesz ez a gazdag
                  eladóleányoknak. A nemesúrfiak kényelmesen megtekinthetik így a raktáron levő
                  összes évi termést és megtudhatják, milyen nyomtaték jár az egyikkel vagy a
                  másikkal s ha aztán nyélbe van ütve, mert mindent a gügyű végez, egy kis
                  aránylagos províziót, amit előre kikötött, nem lehet tőle megtagadni.</p>
               <p>Az öreg kisasszony, egy császári ezredesnek a leánya, anyai ágon (az anyja
                  Losonczy-lány) sok előkelő magyar családdal volt atyafiságban, jelentékeny
                  levelezést tartott fenn öreg úrasszonyokkal, kik disznóaprólékot küldöztek neki,
                  ő pedig híreket - szóval nagy publicitással bírt. Reklám volt intézetének az is,
                  amit előre kikürtölt a világnak, hogy a Szepesség két hírhedt nábobja, Quendel és
                  Blom egyívású leányai, Quendel Mária és Blom Klára (Miklósnak a húga), egyszerre
                  vetvén le a kurta szoknyát, az idei télen őhozzá - az oltárhoz vezető pitvarba -
                  kerültek. No, kutyateremtette, ezek azután a nagy halak. Lesz hát majd Lőcsén
                  elevenség a farsangkor és jó kereset. Annyi pazarló gavallér gyűlik ide, hogy
                  mindennek fölmegy az ára…</p>
               <p>A mostani leibici Blom és a bélai Quendel unokái azoknak, kik a török foglyokon
                  gazdagodtak. Apáik üzlettársak voltak, ők most már ellenfelek, csak a vagyon van
                  a régi forrásból. Hogy mekkora, senki sem tudta még hozzávetőleg sem. Az ilyen
                  vagyonokról leszalad az egyszeregy és a mese ül rájok; toldja, kevergeti, játszik
                  velök.</p>
               <p>Az egész Szepesség csak azt találgatta, hogy ugyan milyen hozományt ajánlanak fel
                  leányaikkal, egyik fösvényebb lévén a másiknál. Blom uram mindjárt őszkor beadta
                  Kláriját az intézetbe. (Csinos kis fruska volt, villogó bogárszemekkel.) Quendel
                  ellenben csak november elején, mikor már pompás szánút volt, rándult be leányával
                  Lőcsére. Ott már akkor széltében beszélték a Klári hozományát, de Quendel apó,
                  akit nagy különcnek ismertek, senkivel se állt szóba, egyenesen Klöster
                  kisasszonyhoz hajtatott Márikával (kinek viszont a termete volt szebb Kláriénál),
                  és lefizetvén a tartásáért és neveltetéséért járó tallérokat, szívére kötötte,
                  hogy olyan nevelést adjon neki, akár egy Csáky-kisasszonynak, mert hát ki
                  tudja…</p>
               <p>Az öreg itt a szürke apró szemeivel hunyorított és be nem végezte a mondatot, ami
                  különben szokása volt: zárva tartani az erszényt és nyitva tartani a mondatot.</p>
               <p>Klöster kisasszony, annak jeléül, hogy megértette, a fejével biccentett s cserébe
                  tapintatos kérdést intézett Quendel uramhoz, hogy mennyi hozományt szánt Marinak,
                  ha esetleg…</p>
               <p>Csupa finomságból és udvariasságból ő is nyitva hagyta a mondatot.</p>
               <p>- Hm - felelte Quendel -, és mennyit kínált fel Blom?</p>
               <p>- Hát még nem hallotta a városban?</p>
               <p>- Hát már tudják?</p>
               <p>- Természetesen - felelte a kisasszony hanyagul -, hiszen arra való, hogy híre
                  menjen.</p>
               <p>- Senkivel se beszéltem.</p>
               <p>Erre aztán elővette Klöster kisasszony a nagy fólió könyvet, melyben minden
                  növendéknek külön törzslapja volt s felolvasta:</p>
               <p>- Blom Klára kap négy házat; kettőt Kassán, egyet Budán és egyet Eperjesen,
                  továbbá a szászoknál szokásos két tehenet.</p>
               <p>- Csak ennyi? - szólt fitymálva Quendel. - Hm. Tehát arra való ez, hogy híre
                  menjen? Menjen hát no a híre. Írjon be a Marinak nyolc házat, abból kettőt
                  Bécsben.</p>
               <p>Ezzel, mint aki emberül kivágta a rezet, nagy gőgösen hazament Bélára, hogy ez
                  egyszer homlokon ütötte Blomot.</p>
               <p>Otthon azonban az asszonynak kedve jött kiélvezni az elmaradhatlan csodálatot,
                  mely e nagy hozomány nyomában keletkezhetett Lőcsén s rávette az urát mindjárt egy
                  hét múlva, hogy töltsenek Lőcsén egypár napot, annyival is inkább, mert Miklós
                  fiok is ott mulatozik. Mert hát mit ér, hogy olyan nagy hozományt adnak a Marinak,
                  ha itt Bélán senkitől se hallják? Hiszen az egész áldozatért, amit az ember a
                  leányáért hoz, az irigységnek az a szeplője az egyetlen kárpótlás, mely a többi
                  anyák arcát kiveri. Elmentek hát Lőcsére, de micsoda csalódás várta ott
                  Quendeléket? A város már akkor tele volt azzal a hírrel, hogy Blom uram ott járt
                  tegnapelőtt és hallván a Quendel ajánlatát, tizenhat városi házra emelte fel a
                  Klári hozományát, meghagyva a szászoknál szokásos két tehenet.</p>
               <p>Csupa gúnyos mosolyok, nevetgélések fogadták a gőgös Quendeléket.</p>
               <p>- Hallották? Tudják már, mi az újság? Teringette, ez a Blom! Ki hitte volna!
                  Micsoda gavallér ember az!</p>
               <p>Fejébe ment a vér Quendelnek, Quendelné asszonyom ellenben könnybe lábadt: »Nem
                  élem át ezt a csúfságot, Gáspár, nem élem át, csinálj velem valamit.«</p>
               <p>- A haramia! - hörögte Quendel. - Tönkre akar tenni. (Lecsapta dühösen az
                  asztrakán süvegét a sörkocsma asztalára.) Félek, valami bolondot teszek.</p>
               <p>A jelenlevő ismerősei, Gosznovitzer, Mauks Donát és még egy csomó komoly ember
                  mindenáron le akarták csillapítani:</p>
               <p>- Ugyan ne törje magát. Hagyja abba kegyelmed. Blom nehézfejű ember. Ki is
                  nyilatkoztatta előttünk, hogy az még nem az utolsó szava, ha úgy hoznák magokkal a
                  cirkumstanciák.</p>
               <p>Hanem ezzel még csak annál jobban feltüzelték a hörcsögtermészetű kis embert.</p>
               <p>- Micsoda? Hogy nem a legutolsó szava? Ki mondja azt? - rikácsolta szikrázó
                  szemekkel. - Ő mondja? Hogy a fia mondja? No, hát én meg azt mondom, hogy isten
                  engem úgy segéljen, a legutolsó. Majd mindjárt ütök én a szájára olyan pecsétet,
                  hogy egy mukkot se szól többet.</p>
               <p>S ezzel felkapva a sapkáját, otthagyva asszonyt, sört, barátokat, rohant egyenest
                  a Bobest-házba, fel a lépcsőkön, Klöster kisasszonyhoz, ki éppen arra tanította
                  növendékeit, milyen kígyóvonalban kell meghajolnia a női testnek, mikor a
                  lábainál térdeplő nemes lovagot az odanyújtott kezével mintegy a fölkelésben
                  segíti. A fele leányok, kik a lovagokat személyesítették, éppen térdepeltek, mikor
                  az ajtót föltépte Quendel uram!</p>
               <p>- Az isten szerelméért! - ijedezett a kisasszony, a képéből kikelt úrra sandítva.
                  - Mi történt?</p>
               <p>- Azt maga tudja legjobban - horkant fel az öreg, fuldokló hangon. - Az az
                  imposztor Blom koldussá akar tenni, rám licitált nyolc házzal, úgy, hogy most már
                  tizenhat házat akar adni a lányával. Igaz-e vagy nem?</p>
               <p>- Az csak dicséretes dolog - jegyzé meg a kisasszony szigorúan, ráncos, sovány
                  arcán a megbotránkozás kétségtelen jeleivel, amiért nem kellő módon és kellő
                  helyen hozatik elő ez a kényes kérdés. - Mit tehetek én ez ellen?</p>
               <p>- De tehetek én és teszek is - kiáltá zihálva, fenyegető hangon s olyan
                  gesztusokkal, mintha buzogánnyal pogonyítana le valakit. - Írja be a kisasszony,
                  hogy Quendel Gáspár a tizenhat házzal szemben tizenhat
                     várost ajánl fel Mari leánya hozományául.</p>
               <p>Klöster kisasszony barna szemei olyan nagyokra tágultak ki, mint egy-egy duránci
                  szilva.</p>
               <p>- Tizenhat várost? - hüledezett, a Quendel uram tekintetét fürkészve. - Hát
                  lehetséges az?</p>
               <p>- A tizenhat szepesi várost - tette hozzá Quendel és nagyot fújt, mint aki roppant
                  erőfeszítést végzett a tüdejével.</p>
               <p>- És képes erre?</p>
               <p>Quendel elmosolyodott.</p>
               <p>- Amit egy Quendel kimond, az olyan, mint a biblia, ha nem több.</p>
               <p>Erre aztán megcsókolta a hozzá szaladt Marit s megígérvén, hogy délután a mama is
                  meglátogatja, lassú, méltóságos léptekkel távozott; Klöster kisasszony
                  elkápráztatva, még a lépcsőn is lekísérte a hatalmas arany-emberkét. Az utolsó
                  lépcsőfoknál, miután már lehűlt a haragja, ezzel búcsúzott a kisasszonytól:</p>
               <p>- Igazán felbosszantott ez a Blom. Különösen azzal a két tehénnel. És csak jó,
                  hogy már könnyítettem magamon, mert éreztem, hogy a guta kerülget. Igen sajnálnám
                  azonban, mert én gyöngéd ember vagyok, ha valami szó szaladt volna le a
                  nyelvemről, amelyért megneheztelne a leánya, az az izé… az a harmadik tehénke. Ah,
                  istenem, milyen piszlicsárság ezekkel a tehenekkel! Ámbár, hm, isten tudja. No,
                  megálljon csak. Én is csinálok valami ilyet. Írja be, kérem, hogy a tizenhat
                  városon fölül felajánlok még egy szamarat. A leendő vőm majd ki fogja találni,
                  hogy az a szamár kit jelent…</p>
               <p>Édesdeden felkacagott, végigmenve a hosszú udvaron egyre kacagott és az utcán is
                  kacagott, de ott már a mellét is verte, magában beszélgetvén.</p>
               <p>- Engem jelent… Engem, Quendel Gáspárt, hahaha.</p>
               <p>A járókelők csodálkozva néztek utána, hogy talán megőrült. Arról azonban szó
                  sincs; a fürge, nyugtalan emberke még a hó folyamán megindult kis kocsiján
                  Krakkóba, a lengyel udvarhoz, ahol jól végzett, minélfogva nemrég egy második utat
                  tett Bécsbe, ahol az aerarium is adósa, ott audienciát kért a császártól (aki
                  személyesen ismeri a Felvidék különös bankárját), s alázatos instanciában, de
                  amellett élőszóval is megtette az ajánlatot, hogy a lengyel zálogban levő
                  szepességi tizenhat várost kiváltja a saját zsebéből, a lánya hozományául szánva
                  azokat. Hasonló joggal és módon bírná a lánya, mint eddig Lengyelország, de azzal
                  a különbséggel, hogy most már Magyarország testéhez tartoznának s annak fizetnék a
                  véradót. (A véradó nem kell az ő kis Marijának.)</p>
               <p>A császárnak megtetszett a terv, s most Bécsből kezdik propagálni. Karácsony előtt
                  közölte a főispán a megyei urakkal és rendekkel, a megyénél azonban heves
                  ellenzésre talált, úgy, hogy aligha lesz a dologból valami.</p>
               <p>Hogy miért? Isten tudja. Hiszen mindig azon jajgattak, hogy vissza kell a testhez
                  csatolni az elszakadt tagokat. Alkalmasint Quendel a vörös posztó a szemükben. De
                  akármiért ellenzik, csak köszönettel tartoznak érte az elzálogosított városok.
                  Mert boldogabb életük van ott az idegenben, mint a közanya keblén maradt szepesi
                  városoknak. Sőt még magyarabb életük is. A lengyel kormány
                  kötelezővé tette iskoláikban a magyar nyelv tanítását, míg
                  ellenben a Magyarországhoz tartozó szepesi városok iskoláiban nem tanítják a
                  magyar nyelvet.</p>
               <p>Ilyenek voltak a viszonyok, vidám, ragyogó farsang küszöbén állott Lőcse városa,
                  ezer álom szövődött hozzá ama muskátlis ablakok mögött és egyebütt, midőn ez a
                  nyomorult dobszó felhangzott ma reggel a piacon és a mellékutcákban, hogy
                  szétkergesse a rózsaszín párákat.</p>
               <p>A mosolygó kék ég egy szempillanat alatt fekete, mérges fellegekbe öltözött.</p>
               <p>A tanács kemény határozatai általános elégületlenséget szültek. Klöster Matild
                  kisasszony állítólag szívgörcsöket kapott azzal a felkiáltással: »Hát mármost
                  velünk mi lesz?« A kereskedők és iparosok élesen bírálták a magisztrátust.</p>
               <p>- Ez mégse járja. A bírót megölték, az igaz, de miért kellene vele eltemetni a
                  várost is, éppen mikor az a legelevenebbnek, legvirgoncabbnak indult? Tegnap csak
                  holt bíró volt, most már van holt város is. Nem nő majd itt még fű se, ilyen
                  bolond körülmények között!</p>
               <p>Éppen a piac felé lépkedett Mauks Donát uram, a pulyáját vivén az iskolába, aki
                  húzódozott, úgy, hogy néhol megkötötte magát s valóságosan vonszolni kellett a kis
                  imposztort, mint a vágóhídra szánt tulkot. A megrökönyödött kereskedők tanácsbelit
                  látván megjelenni, kijöttek boltjaikból, körülfogták, éles szemrehányások között
                  tudakolták, miért kellett a várost bizonytalan időkre így megnyomorítani, mi volt
                  az oka s milyen körülmények játszottak közbe?</p>
               <p>Mauks uram hümmögött, vakarta a fejét, nyomkodta homlokát, ötölt-hatolt s azután
                  elgondolkozván egy darabig, a következőket felelte:</p>
               <p>- Nem állítom, hogy így vagy úgy, mert azt hinnék, hogy azért mondtam így, mert
                  nem akartam amúgy mondani.</p>
               <p>Amiből ugyan egyikük sem lett okosabb, csak a pulya, aki az öreg úr kínos
                  vergődését felhasználva, kirántotta mancsocskáját az apja kezéből s úgy elszaladt
                  a tekervényes utcák valamelyikébe, hogy arra a tatár se akad rá délig.</p>
               <p>Továbbra is rágódva e szerencsétlen intézkedéseken, voltak, akik azokban a
                  bosszúállási viszketegségen kívül valami mélyebb bölcsességet is láttak.</p>
               <p>A hatóság ugyanis eddig se nézte jó szemmel, hogy a magyar urak ide jártak
                  horgászni s a legsúlyosabb halacskákat kihúzták, de mert semmi regulaellenes nem
                  volt benne és befolyásos nagy urak jónak és hasznosnak ítélték a
                     szászoknak a magyar fajba való elvegyülését (ez volt a formula), egyenes
                  úton semmit se lehetett ellene tenni. Hát fogták magukat és nem egyenes úton
                  akadályozták meg, csinálván Lőcséből egy gyászoló fekete várost, ahol nincs zene,
                  nincs mulatság, nincs élet, ahova eszébe se jut virágot tépni jönni valakinek,
                  mert itt a virág is csak a ravatalhoz való.</p>
               <p>…De iszen van a lőcsei tanácsban annyi ész, hogy három országnak is elég
                  volna.</p>
            </div>
         <div type="chapter">
            <head>NYOLCADIK FEJEZET</head>
               <head>VITAM ET SANGUINEM PRO VICECOMITE NOSTRO</head>
               <p>A városokban lakó nemesek nem jól érezték magukat. Mint a díszfenyőfák nem tudtak
                  megélni elvegyülve a cserfaerdőkben. A városokban lakó nemesek nem élvezhettek más
                  jogokat, mint a polgárok; a város statútumai kötelező erővel bírtak rájuk nézve
                  is, szóval, a polgárok domináltak fölöttük, ezt pedig egy nemesember kevélysége
                  nem bírhatja meg.</p>
               <p>A nemesember tehát jobb szeretett élni a falakon kívül, ahol nagyobb veszedelem és
                  nagyobb szabadság volt. Hadi kalandok sűrűn kínálkoztak. A nagy urak az ő nagy
                  dologtalanságukban mindig főztek valami olyat, amihez a kurtanemesek kardja
                  kellett. Azért aztán a falvakban szerettek lakni a hétszilvafa tövében, a
                  parasztok közt, itt ők is urak. Az, hogy egy-egy nagyúr is lakott ott, mint
                  például Görgőn Görgey Pál, az nem bántotta őket, sőt inkább lendületbe hozta a
                  lelküket, mivelhogy a nagyúr is csak olyan tagja a szent koronának, mint ők,
                  gyöngy az igazi gyöngy, ha olyan, mint egy mogyoró, vagy ha olyan, mint egy
                  kölesszem.</p>
               <p>Görgőn a Bibók-, Fehér- és Vállay-famíliákról maradt emlékezés, akiknek némi
                  földecskéik voltak a határban. Házuk alig különbözött a parasztokétól, csak éppen
                  abban, hogy ambitus volt rajta, mert az ambituson való pipázás hozzá tartozott a
                  nemesember legjobb ismertető jeleihez.</p>
               <p>A Bibókok háza közvetlen a Görgey-kastély déli bástyájával szemben állt.
                  Veszedelem idején, ha az ágyúk dolgozni kezdenek, a lőréseken át éppen a torkukba
                  esik a Bibók-kúria, s úgy leszedik egy-két köhintésre, hogy vályog vályogon nem
                  marad. Bizony nagy ostobaság volt oda építkezni. Nemcsak én mondom, de mondták ezt
                  a Bibókoknak mások is. Csakhogy a Bibókok erre is meg tudtak felelni, mutatván a
                  címerük, egy fára kúszó koronás mókus köriratát: »Tunc ego vero ultra ero« - hogy
                  hisz akkor én is odaát leszek, vagyis a lőréseken belül;
                  amiben gyöngéden volt kifejezve az örök hűség az oligarcha Görgeyek iránt, mintegy
                  átadva a pecsétgyűrűn és a címeren az odatartozás és ragaszkodás fogadalma a
                  következő ivadékoknak is.</p>
               <p>Azon a napon, mikor Lőcsén a bíró testét a ravatalra tették, körülbelül dél felé a
                  Bibók-udvaron két fiatal suhanc, két Bibók-testvér egy fekete, makrancos
                  lovacskával vesződött, melyet mindenképp szerettek volna nyereg alá szelídíteni;
                  az öreg Bibók annak ígérte közülük a lovat, aki meghódoltatja, de a Horka (ez volt
                  a kanca neve) istentől elrugaszkodott, engedetlen állat volt, rúgott, harapott,
                  ágaskodott s a nagy ágaskodásban többnyire hanyatt vágódott. A Bibók-fiúk mindent
                  megpróbáltak vele s rendre potyogtak le róla, ami csak olyan játék volt a nagy hó
                  miatt, mintha valami finom dunyhára estek volna. A kopjás kis kapunál egy csomó
                  kíváncsi ember, gyermek és öregasszony nézte a fiatal lovasok mulatságos
                  erőlködését. Puff! Már megint leesett a Miska. Uccu most! Józsi ült fel.
                  Hopp-hopp! Vigyázzon! Mindjárt beszalad az istállóba!</p>
               <p>Többféle megjegyzéseket tettek a kapunál ácsorgók.</p>
               <p>- Alkalmasint háború lesz - vélte az egyik paraszt.</p>
               <p>- Csak nem bomlott meg, hogy legyen.</p>
               <p>- A Bibókok nyereg alá szoktatják a lovukat, már ez csak jelent valamit.</p>
               <p>- Honnan tudnák a Bibókok?</p>
               <p>- Honnan? - morogja egy öreg béres, a pipája kupakját lecsattantva. - Az ilyen
                  nemesembernek megérzi a vére. Lám, például az enyém is mindig megérzi, mikor kell
                  neki a köpölyöző vas.</p>
               <p>- No, ha csak akkor lesz háború, komám, mikor ez a ló odaviszi a Bibókok
                  valamelyikét, akkorra ugyancsak hosszú üstöke nőhet a legfiatalabb csillagnak
                  is.</p>
               <p>- Már az igaz, hogy rakoncátlan egy dög, pedig olyan szelídnek néz ki, ha a
                  vályúnál látja az ember, hogy cérnaszálon is el lehetne vezetni.</p>
               <p>E pillanatban különös vándor közeledett a kapuhoz a Lőcse felől vezető országútról
                  letérve és a kovácsműhely melletti szűk közön lépegetve. Valami tarka női wikler
                  volt a testén, a deréknál szíjjal szorítva össze. Hosszú haja kuszáltan hullott
                  vállára a kopott báránybőr csalma alatt, melynek elöl fölfelé hajlott a karimája.
                  Csíkos tarisznya lógott a vállán, az egyik csizmája kását kért, és egy madzag
                  által tartotta fenn a talp a fejjel való összefüggést. A vándor lehetett vagy
                  ötven esztendős, erőteljes, brontesz férfi, az egész feje csupa szőr, csupa
                  szakáll, bajusz és szemöldök, e sok szőrből villogott elő két éles, fekete szem,
                  mint a hiénáé. A homlokon egy nagy, széles forradás futott végig félívben és a
                  jobb fülnél végződött. A nyakában közönséges kötélen egy rezes fringia lógott,
                  verdesve, amint lépett, hol az egyik, hol a másik lábát. Az idegen ügyet se vetve
                  a bámészkodókra, belépett a kapuajtón a Bibók-kúriára.</p>
               <p>- Jó napot, kedves öcséim - mondá, meg sem emelintve a fövegét.</p>
               <p>Az egyik Bibók, aki a Horkán lecsúszott nyerget igazgatta, ki tudja már
                  hányadszor, megütődve a »kedves öcséim« kifejezésen, bosszúsan pillantott fel s
                  látván, hogy a jövevény szót se várva, egyenesen az ambitusra lép és a pitvarnak
                  tart, ahonnan zenei ütemre rotyogó ételek illata párolog ki a tűzhelyről,
                  rárivall:</p>
               <p>- No, mit akar ott?</p>
               <p>A jövevény elkacagja magát s feleli színészies pátosszal, minden szót
                  megnyomva:</p>
               <p>- Hát semmi egyebet, édes testvéröcséim, feleségemnek fiai, csak meg akarom nézni
                  egy kicsit, él-e még édesapánk?</p>
               <p>Valami furcsát kezdett erre sejteni a nagyobbik Bibók s otthagyván a nyerget, meg
                  a Horkát, loholt be az idegen után a szobába, mialatt a künnlevő bámész népek s a
                  kastélybeli dologtalan cselédség, hallván az idegen szavait, elkezdték azokat,
                  mint valami különös lakatot, feszegetni, s elméjük kulcsával nyitogatni.</p>
               <p>»Azt mondja, testvéröccsei? Hát talán egy öregebb fia is volt Bibóknak az első
                  feleségétől? (Mintha hallottak volna is ilyenfélét a faluban.) De az idegen azt is
                  mondta: »Feleségemnek fiai.« »Nem érti ezt az ember.«</p>
               <p>Egy darabig vártak a kapunál, hogy majd kijön - mert érezték, hogy valami
                  rendkívüli eset. Alkalmasint amolyan csatangoló katona lesz vagy spion, aki
                  mindenféle hazug ráfogásokkal férkőzik be a családokhoz. No, majd kikergeti öreg
                  Bibók uram a bikacsekkel. De bizony nem jött az ki, hiába várták. Sőt a Józsi
                  gyerek is bekötötte a Horkát az istállóba és ő is bement, a Miska gyerek ellenben
                  kijött egy zöld kancsóval és a pincekulcsokkal. Hm, hát mégis érkezett
                  »valakijök«, bort visznek be.</p>
               <p>Most még érdekesebbnek látszott az idegen megjelenése, hiszen olyan kevés
                  nevezetes dolog történik a faluban, szétszéledőben is fúrta az eszüket a nagy
                  rejtély, mígnem a Kramacskó Mátyás háza előtt a legelső öregasszonnyal, Vojka
                  Mártonnéval találkozva, az egész fölszedett anyagot eleibe tálalták, mire az
                  elméjének egy villanatából előrántotta az eseményt teljes egészében és rettenetes
                  mivoltában.</p>
               <p>- Szentisten, atyám! - kiáltá a kezeit összecsapva. - Hisz az a Bibók Zsiga, aki a
                  Thököly-csatákban elesett.</p>
               <p>- De ha elesett, akkor nem lehet az.</p>
               <p>- Ha elesett, hát felkelt - vágta ki magát Vojkáné. - Ne zavarjátok az embert!
                  Hányszor van az, hogy valaki ott marad a csatákban, ellenség fogságában, aztán
                  mikor már régen holtnak hitték, egyszercsak megjelenik. Bibók Zsiga az, ha mondom,
                  meg merek rá esküdni, mert úgy van az, hogy Zsiga úr már akkor házas volt, s a
                  feleségébe, míg a táborozásokból haza várták, egyre hiába várták, beleszeretett
                  apránkint az öreg Bibók, a vén kecskének is jó a só. Zsigáné pedig akkoriban finom
                  só volt. A mostani viceispán édesapjaura, aki ugyancsak nagy kujon volt és
                  megnézte a szépet, váltig ilyen sorrendben emlegette a görgői nemes családokat:
                  »Bibókné Fehér Vállai«. No, hát ezekbe a fehér vállakba beleszeretett az öreg
                  Bibók, s miután tanúk holtnak állították Zsiga fiát, oltárhoz vezette Zsuzsi
                  asszonyt. Két fiú lett a házasságból s most, hogy Zsiga úr megkerült (mert itt
                  süllyedjek el, ha nem ő az), csak ő mondhatta, amit mondott: »Kedves testvéröcséim
                  feleségemnek fiai, él-e még édesapánk?« Szentisten, atyám! Milyen hajmeresztő
                  dolgok sülnek ki ebből. Hát megkerült, hazajött. Oh, jaj, oh, jaj!</p>
               <p>S ezzel megfordult s mint a nyíl, egyenest, nagy fejcsóválással és kéztördeléssel,
                  a Bibók-portának tartott. Marjákné asszonyom (mert isten vezeti az ő
                  kiválasztottainak lépteit), éppen akkor készült el a herőcesütéssel, melyből
                  görgői szokás szerint, gyermekágyban fekvő komaasszonyának, a kovácsnénak, abban
                  a szent pillanatban vitt szép fehér asztalkendővel letakart tányérban kóstolót,
                  mikor Vojkáné a kastélykapu mellett átment; a két jeles asszony majdnem egymásba
                  botlott.</p>
               <p>- Tudja-e, mi történt? - kérdezte mohó lihegéssel Vojkáné, egyszersmind felelt is.
                  - Az történt, édes lelkem, hogy hazajött az öreg Bibók Vincéné ura, Bibók
                  Zsigmond.</p>
               <p>Marjákné nem mindjárt fogta fel a dolgot, bizonytalanul és várakozva tekintett
                  Vojkánéra.</p>
               <p>- Hát nem érti? - kiáltá. - Két hites eleven ura van most otthon.</p>
               <p>Dehogy is nem értette Marjákné! Értette az mindjárt. Lángész volt ő ezekben, hanem
                  apránkint szerette élvezni az ily csemegét, kicsinyke kanállal szedegetni ki a
                  jót, nem pedig felhörpinteni egyhuzomra.</p>
               <p>- Két eleven ura, mondja? Vagyis a mostoha fia és az első ura, vagyis fia a
                  mostani urának, akinek ő a hajdani menye! Ugye így mondja? No, hallja, ez valami
                  irtózatos. Hát igaz lehet ez? Hát látta már valaki?</p>
               <p>- Nem látta azt még senki. Hanem én már tudom. És látni is fogom, most egyenesen
                  oda tartok, mert ha nem láthatnám, talán meg is bolondulnék a nagy
                  kíváncsiságtól.</p>
               <p>Marjákné is gondolt erre egyet. Kezében volt a herőcés tányér. Miért ne vihetné
                  Bibókékhoz, egy kis kóstoló ürügye alatt - a komámasszony pedig hadd várjon
                  délutánig.</p>
               <p>- Mintha összebeszéltünk volna - felelte Marjákné -, én is éppen oda megyek, egy
                  kis finom tésztát viszek a nemzetes asszonynak. Oh, szegény feje, mit fog
                  csinálni? Karácsonykor egypár fürt szőlőt küldött az urunknak, bámulatos, hogy úgy
                  megmaradt. Némely asszony tudja az ilyet eltartani. No hát, gondoltam, kéz kezet
                  mos, s ha nem vihetek is valami ritkaságot, legalább a jó szándék nyújtsa ki, ha
                  csak a körme hegyét is.</p>
               <p>Együtt mentek most már Bibókékhoz, felfogván a szoknyáikat, mert az istállókból
                  lefolyó trágyalé felolvasztotta a havat egy darabon s pocsolyává változtatta.
                  Vojkáné elhadarta útközben a részleteket s figyelmeztette Marjáknét a
                  pitvarban:</p>
               <p>- Úgy tegyünk, mintha semmit se tudnánk.</p>
               <p>- Hát tudunk valamit? - szólt Marjákné. - Hiszen nem tudunk. Csak egy kis ártatlan
                  beszélgetés volt köztünk. Ez az egész.</p>
               <p>Amint benyitottak a hátulsó szobába (csak azt fűtötték Bibókék télen),
                  figyelemreméltó jelenet bontakozott ki eléjük. Ott ült az asztalfőn,
                  kigombolkozva, az idegen, a ludaskásás tál előtt, melyből a májdarabokat halászta.
                  Jóízűen evett, csak úgy csurgott homlokáról a verejték. Szögletes arcának minden
                  vonaláról elégedettség sugárzott ki, nagy szakálla közepén egy vörös fonál
                  jelezte, hogy az előbbi étel valami paradicsomos folyadék volt. Mellette ültek
                  jobbról-balról a Bibók-fiúk, a fiúk közt az öreg Vince hófehér hajával. Ő nem
                  evett, csak a tányérjára bámult és a reszkető ujjaival dobolt az abroszon. Bibókné
                  asszonyom se holt, se eleven, az almáriumnál a tányérokat törülgette, mintha a
                  sírból kelt volna ki, olyan sápadt, pedig egyébkor még helyrevaló asszony, ami
                  nagy ritkaság, mert azt mondják, hamar elcsenevészedik a virág, ha penészes
                  karóhoz kötik.</p>
               <p>Nyomasztó csend uralkodott a szobában. Mindenkinek az orra vére folyt. Még a kutya
                  is mogorván feküdt szétterpeszkedve az asztal alatt és az elhagyított
                  lúdcsontokhoz hozzá se nyúlt.</p>
               <p>Bibóknét kínosan érintette a két nő látogatása. De csak meg kellett erősítenie a
                  lelkét és szóba állni velök - ha már a föld alá nem süllyedhet. Vojkáné valami
                  rostát jött elkérni kölcsön, holnapra, Marjákné ellenben átadta a kóstolót az
                  »alispán úr meghagyásából«.</p>
               <p>- Köszönjük alássan - felelte az asszony gépiesen, kiborítva a süteményt a saját
                  tányérjukra, melyet az asztalra tett.</p>
               <p>- Örülök, hogy úgy esik ennek a kis semmiségnek az elhozatala - próbálta a
                  társalgást megkezdeni a ravasz Marjákné -, mikor éppen vendégük van a nemzetes
                  asszonyéknak.</p>
               <p>S egy fürkésző, de mosollyal vegyített pillantást lövellt az idegen felé, Bibókné
                  azonban egy szót se válaszolt. Látszott rajta, hogy terhére vannak a látogató
                  asszonyok.</p>
               <p>- No, ez nehéz dió - gondolta Marjákné, de azért még nem adta fel a reményt. Az
                  öreg Bibók felé fordult.</p>
               <p>- Meghagyta a tekintetes alispán úr, hogy adjam át a nemzetes úrnak is szíves
                  üdvözletét.</p>
               <p>Az aggastyán makogott valamit, amit nemigen lehetett érteni, de ahelyett váratlan
                  helyről piroslott ki a siker. Az idegen nagyot húzott az előtte álló zománcos
                  kancsóból és így szólt, Marjáknéra szegezve a két vérbefutott szemét.</p>
               <p>- No, annak a bőrében se szeretnék most lenni.</p>
               <p>- Az alispán urat tetszik érteni?</p>
               <p>- Igen, Görgey alispán bőrét értem.</p>
               <p>- Pedig hej, nem utolsó hely az ő bőrében lenni.</p>
               <p>- Máskor elhiszem, hanem most nagyon fenekednek ellene Lőcsén. Onnan jövök. Olyan
                  határozatokat hoztak ott ellene, hogy nem adnék a fejéért egy rézpitykét.</p>
               <p>- Szentisten! - riadt meg Marjákné. - Olyan nagyon haragusznak rá? De hát miért,
                  istenem, miért?</p>
               <p>- Hát nem tudják, mi történt künn a vadászaton újév napján? - csodálkozott az
                  idegen s csodálkozásában megint húzott egyet a kancsóból, majd oda tolta öreg
                  Bibók elé vidáman.</p>
               <p>- Igyék atyámuram is, az ebugatta. Lesz, ami lesz. Nem érdemes azon búsulni, hogy
                  én élek.</p>
               <p>De Marjákné nem hagyhatta a témáját, akármilyen érdekesnek ígérkezett is a
                  másik.</p>
               <p>- Hiszen tudjuk, jó uram, hogyne tudnánk. De amit kegyelmed mond…</p>
               <p>- Én csak azt mondom, hogy rossz fát tett a tűzre.</p>
               <p>- Incselkedett velök egy kicsit - szépítette Marjákné.</p>
               <p>- Köszönöm szépen az olyan incselkedést, hogy agyonlövi a bírót.</p>
               <p>- Hiszen már úgyis hatvannégy éves volt. Csak nem akart talán örökké élni?</p>
               <p>Nagyot kacagott az idegen.</p>
               <p>- Kendből jó isten lett volna, anyóka - mondá és harmadszor is húzott a kancsóból,
                  melyhez az öreg Bibók hozzá se nyúlt -, könnyen bánna el a bűntettekkel.</p>
               <p>- Oh, pedig én buzgó keresztény vagyok, nagy jó uram. Igaz, hogy a templomba nem
                  járok, mert az ebédet kell főznöm, a tekintetes alispán úr meg nem eheti a más
                  főztét, hanem azért minden lefekvéskor, amint eloltom a gyertyát és leeresztem,
                  megkövetem alássan, a szoknyáimat, elmondom az én napi imádságomat, olyan az én
                  lelkem, nagy jó uram, mint egy fehér galambé, dehogyis pártolom én a gonosz
                  tetteket, csak az az egy hibám van, ha hiba, hogy a véremet is odaadnám az
                  uramért, és ha már fenekednek ellenében a lőcseiek, százszor odanyújtanám a
                  nyakamat őhelyette. De hát csakugyan fenekednek? És mit akarnak, kérem
                  alássan?</p>
               <p>- Azt majd csak magának a viceispán úrnak mondom meg - felelte Bibók Zsigmond
                  (mert csakugyan ő volt). - Délután úgyis egy kis dolgunk lesz a színe előtt. Nem
                  készül valahova délután?</p>
               <p>- Úgy gondolom, itthon lesz.</p>
               <p>Marjákné nem folytathatta tovább a beszélgetést, búcsúzott és hazasietett, miután
                  ott künn a sárga földig leszólta a hazaérkezett Bibókot.</p>
               <p>- Utálatos egy ember. Olyat mutat, mint egy hegyi bunyik. A híres Jánosikot láttam
                  egyszer, de jóval becsületesebb arca van. És még anyókának nevezett a szemtelen!
                  Pedig öregebb nálamnál. Oh, szegény Bibókné, szegény Bibókné!</p>
               <p>Elválván Vojkánétól, lihegve futott haza, hogy az alispánt értesítse a nevezetes
                  esetről és jelezze a rossz híreket, melyeket Zsiga úr Lőcséről hozott, de már
                  elkésett, legalább részben, mert míg ő Bibókéknál járt, azalatt a fiatal Görgey
                  György érkezett meg a kastélyba lóháton s töviről-hegyire elbeszélte a Lőcsén
                  történteket és a városi tanács bosszút lihegő határozatait.</p>
               <p>Az alispán sápadt volt, mint a fal, bágyadtság, kimerülés látszott a szemein és
                  egész magatartásán. Amint figyelmesen hallgatta öccsét, szinte fölélénkült egy
                  kicsit.</p>
               <p>- Azt gondolod, az életemre törnek? - kérdé csendesen.</p>
               <p>- Azt nem mondhatom. Annyira talán mégse vakmerőek, hogy Szepes vármegye
                  alispánjához merjenek hozzányúlni. Hanem azért jó lesz oda nem jönni, mert a szász
                  nehezen bolondul meg, de ha egyszer megbolondul, hát nagyon megbolondul.</p>
               <p>- Abban igazad lehet - mondá az alispán. - Azt az örömet nem teszem meg nekik,
                  hogy odamenjek, mert ahhoz nekem kellene megbolondulni, márpedig mégiscsak
                  inkább ők bolonduljanak meg.</p>
               <p>- Legokosabb lenne, ha bátyámuram elvonulna innen, mondjuk, vagy egy fél
                  esztendőre, apámuramékhoz Toporcra. Addig elpárolog a haragjuk.</p>
               <p>- Hogy megszökjem? Nem, azt nem tehetem. Egyrészt azért, mert gazdátlanul maradván
                  jószágom, mindenemet feldúlnák, tönkretennék. Másrészt nem tehetem, mert Görgeynek
                  hívnak.</p>
               <p>- Hát nem fél itt?</p>
               <p>- Azt meg én nem mondhatom. Sőt bevallom neked, hogy félek, de nem Lőcse
                  városától. Ezek a falak elég erősek, s ha egy kicsinyt begyakoroltatom a
                  jobbágyaimat s egypár jó zsoldost fogadok melléjük, akárki ellen is meg tudom
                  magamat védeni. Akitől én félek, az…</p>
               <p>- A császár?</p>
               <p>- Nem, az a kisbíró. Attól a kisbírótól félek én, öcsém, aki énbennem lakik, s aki
                  már Kaint is megbüntette annak idején és azóta mindenkit, aki így vétkezett.
                  Tegnap óta a hatalmában vagyok és érzem a sújtó kezét. Mindjárt az első perctől
                  kezdve elvette étvágyamat, álmomat, nyugalmamat s ami egyebet a világból még
                  meghagyott, az már igen keveset ér.</p>
               <p>- Attól tartok, nagyon sötéten nézi a dolgot, Pali bácsi.</p>
               <p>- Megadom magamat sorsomnak - felelte az alispán rezignációval. - Tudtam, hogy
                  valami ilyes vége lesz egyszer szertelen heveskedésemnek, küzdöttem ellene minden
                  erővel, úgy látszik, hasztalan volt.</p>
               <p>Görgey Pál tényleg már tegnap meg volt rendülve, mikor a visszaküldött hajdú
                  meghozta a hírt, hogy a lőcsei bíró meghalt. Nagy nyugtalanság fogta el. Azok a
                  titkos hangok szólították, melyek ilyenkor a falakból is kihasadnak. Este a
                  félhomályban a Kramler bíró alakja látszott kilépni a szobaszögletekből. Éjjel,
                  mikor a szemét behunyta, legott jött a bíró és leült az ágya szélére. Felkelt,
                  felöltözött inkább, minden szobában meggyújtotta a gyertyákat s úgy járkált fel s
                  alá egész éjfélig, elgondolván az eset következményeit. Majd leült az íróasztalhoz
                  s leveleket írt; egyet Dessewffy Károly referendáriusnak Bécsbe, másikat necpáli
                  Justh Mihálynak Budára, melyekben vázolta a közte és a lőcsei bíró közt támadt
                  egyenetlenséget s annak ilyen szerencsétlen kimenetelét, kérvén az illető urakat
                  atyafiságos szeretettel, hogy az egyik az udvarnál, a másik a nádorispánnál
                  adogassa be az esetet olyan formában, hogy az valami főbenjáró causa criminálisnak
                  ne tekintessék. »Hiszen, ha az a kis árva lányom nem volna, nem sokba tekinteném a
                  halálomat sem - végzé -, de így kénytelen vagyok instanciázni kegyelmeteknél. Elég
                  baj nekem, hogy az istennél nem bírom elvégezni ezt a tettemet, ne nehezítsék meg
                  gonddal teli fejemet az világi hatalmak, őfelsége és a méltóságos nádorispán,
                  amilyen idők járnak, bizony még hasznomat is vehetik. N. B. Kramler bíró nem volt
                  nemesember.«</p>
               <p>A két levéllel mindjárt reggel útra kelt Preszton, ami egy kis enyhülést okozott
                  neki. Azt hitte, ezzel körülbelül el van igazítva a dolog törvényes része. Arra,
                  hogy Lőcse városa annyira élére állítsa a kérdést, nem gondolt. A macska fél
                  Lőcsétől, nem én - gondolta magában, abban a hitben, hogy legfeljebb éles beszédek
                  lesznek a városházán, vagy hogy egy deputáció verődik össze a főispánhoz, amelynek
                  eredménye az lesz, hogy hosszadalmas pertraktálások után az alispán (mármint ő)
                  egy sajnálkozó nyilatkozatot tesz a megyei közgyűlésen, mely a polgárok
                  büszkeségét legyezgeti és vagy száz forintot izzad ki a városi kórházra, esetleg
                  más célokra, ami viszont a kapzsiságukat elégíti ki. Ilyenben szokott a városok
                  haragja elgőzölögni. Hanem az a határozat, hogy a város mindaddig gyászt visel, s
                  hogy a Kramler bíró keze bebalzsamoztatván, csak akkor temettetik el, ha rajta
                  bosszút állnak, ez mégis meghökkentette. E hókuszpókuszok neki is imponáltak. A
                  titokzatosságban roppant erő van. Hogy mily komolyba veszi, eltitkolta Gyuri
                  előtt, de látszott, hogy gondolatokba merül. Kezeit hátra rakva, méri a szobát s
                  szemeiben némi élénkség gyúl ki. Az új irányból érkező veszedelem inkább
                  felvillanyozta, mintsem leverte. Volt egy kis új táplálék a lelkének. Ellenséges
                  mozdulataik ellen védekező mozdulatokat eszelni ki. Ez legalább szórakoztatni
                  fogja. Hiszen mégiscsak szívesebben harcol szászokkal, mint kísértetekkel.</p>
               <p>- És nem tudod, milyen terveik vannak?</p>
               <p>- Nem tudom, Pali bácsi. A szászok nagyon tudnak hallgatni. De ha közlékenyek
                  volnának, nekünk megyei embereknek akkor sem árulnák el, amit forralnak. Mi csak
                  annyit tudtunk meg a megyeházán, amennyit ők láttak szükségesnek nyilvánosságra
                  hozni.</p>
               <p>- Sokat érne, ha megtudhatnál egyet-mást. Beszélj bizalmasan Grodkovszkyval, az hű
                  emberem és a Pálfalvi feleségének udvarol. No, mért rezzentél úgy össze? Vagy
                  talán te is fiam, Brutus?…</p>
               <p>- Nem én, Pali bácsi.</p>
               <p>- Elpirultál, imposztor, de én azért mégis elhiszem. Hát beszélj Grodkovszkyval.
                  Ígérd meg neki nevemben, hogy szolgabíró lesz, ha valamit megtud az asszony révén.
                  Pálfalvi papucs alatt van, s még a tanács titkait is ki bírja belőle húzni az
                  asszony, különben is locsifecsi ember. Ha valami lényegeset megtudtok, staféta
                  hozza akár éjjel, akár nappal.</p>
               <p>- Természetesen.</p>
               <p>- Most pedig eredj, mutasd meg magadat Marjáknénak, hadd lássa, hogy itt vagy.
                  Talán még megszaporítja az ebédet valami kedvenc ételeddel.</p>
               <p>Egyedül maradván, még egyszer átgondolta az eseményeket s mit lehetne ellenök
                  tenni. Nem lehetetlen, hogy haddal támadják meg a lőcseiek, rágyújtják a kastélyt
                  és kipörkölik belőle. A városnak ágyúi vannak és rendes, begyakorolt őrsége, mely
                  elég jól tud bánni a fegyverrel. Egy éjjel itt toppanhatnak.</p>
               <p>Ezeket az esélyeket görgette elméjében, mikor visszajött Gyuri.</p>
               <p>- No, van már valaki, Pali bácsi, aki jobban tudja a történteket, mint én.</p>
               <p>- Hol? Ki? - kiáltá mohón az alispán.</p>
               <p>- Marjákné beszélt valakivel, aki most érkezett Lőcséről.</p>
               <p>- Ez az asszony aranyat ér - mondá az alispán. - Hadd jöjjön be rögtön.</p>
               <p>- Mondtam neki, de most nem jöhet be, mert éppen gyúr valamit és a rántással is
                  baja van.</p>
               <p>- Az ördög vigye a rántását.</p>
               <p>Kisvártatva bejött Marjákné és elújságolta a Bibók Zsigmond megérkezését, kit
                  eddig holtnak hittek a faluban. A múlt éjszakát Lőcsén töltötte és ott rémhíreket
                  szedett fel. Azt mondja, egy rézpitykét sem adna a tekintetes úr fejéért. Különben
                  eljön délután, elbeszéli, amit tud, személyesen.</p>
               <p>- Bizony lesz vele elég baja a tekintetes úrnak - végezte Marjákné. - Nem tudom,
                  hogy osztoztatja meg őket. Egy asszony és két törvényes férj. Az egyik a fiú, a
                  másik az apa. Tudom, ilyen pöre se volt még a tekintetes úrnak.</p>
               <p>- Ismertem fiú koromban ezt a Bibókot. Már akkor is sokféle zsírral volt megkenve.
                  Zsoldos csapatot szervezett csőcselék népségből, s hol Thökölyt szolgálta, hol a
                  császárt, aszerint, ahogy fizették. Különös, hogy most, annyi év múlva, megkerült.
                  (Éppen akkor - tette hozzá gondolatban -, mikor ilyen emberre van szükségem.)
                  Életerős ember még?</p>
               <p>- Valóságos vasgyúró. Tele van a képe forradással, lógott az már talán akasztófán
                  is.</p>
               <p>- Küldje el hozzá a hajdút, hogy mindjárt ebéd után akarok vele beszélni. Most
                  pedig lásson a tálaláshoz.</p>
               <p>Egy-kettőre megvolt az ebéd. Csak ketten ültek az asztalnál. A patvaristáknak ma
                  külön tálalnak a nagy ebédlőben. Az alispán jóval vidámabb lett, szemben ülvén
                  öccsével, gondűző tokaji mellett. Mindenről beszélt, csak az »esetről« nem, mintha
                  elfelejtette volna. Emlegette, hogy Osgyánba készül húsvétkor, a Rózát
                  meglátogatni. De milyen nagy már. És milyen kedves leveleket ír. »Majd felolvasok
                  neked egyet délután.« Akkor aztán elhallgatott, mintha a lelke e levelek
                  tartalmában éldelegne, mire lassankint elborult a homloka s váratlanul így szólt
                  Gyurihoz:</p>
               <p>- És te mit tanácsolsz nekem ebben a dologban?</p>
               <p>- Én? Melyik dologban?</p>
               <p>- Ebben az emberölési slamasztikában.</p>
               <p>Gyuri elmosolyodott.</p>
               <p>- Oh, istenem! Én tanácsoljak a vármegye legokosabb emberének?</p>
               <p>- A maga ügyében, édes öcsém, mindenki szamár, tehát mégis…</p>
               <p>- De én a mások ügyében is szamár vagyok, Pali bácsi.</p>
               <p>- Mindegy. Mégis mondd meg, mit tennél az én helyemben?</p>
               <p>- Megmondjam?</p>
               <p>- Kérlek.</p>
               <p>- Hát én mindenekelőtt lemondanék az alispánságról.</p>
               <p>Az alispán nyugtalanul mozdult meg.</p>
               <p>- Látom, igazad van. Tudniillik abban, hogy szamár vagy. Miféle bohóság lenne
                  akkor vetni le a legerősebb páncélt magadról, mikor a legtöbb golyóbis zuhog a
                  melledre.</p>
               <p>Görgey Gyuri elvörösödött. Bántotta, hogy a nagybácsi úgy lehurrogta.</p>
               <p>- No, hát én úgy fogtam fel - védte magát -, hogy az alispáni tisztség nem éppen
                  páncél, hanem gyönyörű köntös, mely nem egészen az illetőé, aki viseli, egy kicsit
                  azoké is, akik három évi tartamra a testére húzták, hogy benne ékeskedjék. S ha
                  mármost az a kilátás van, hogy a testemnek irányzott golyóbisok azt a szép köntöst
                  is ki találják lyukasztani, ami nem az enyém, hát egyszerűen levetem.</p>
               <p>Görgey Pál kezéből kiesett a villa. Ez az okoskodás homlokon ütötte. A hirtelen
                  benyomások embere volt. Odanyújtotta a kezét öccsének.</p>
               <p>- Úr vagy. Úri módon gondolkozol. Meggyőztél, kölyök. Lemondok az
                  alispánságról.</p>
               <p>S ezzel be sem várván az ebéd végét, csak az idegeinek engedelmeskedve, nyomban a
                  patvaristák ebédlőjébe sietett, ahol vagy hat léhűtő úrfi vendégeskedett, nagy
                  zajjal, disputával. Egy öreg írnok, Morton Muki ült az asztal végén, az
                  töltögetett mindenkinek. Az alispán csak ritkán kívánta meg ezt az eleven
                  társaságot. Többnyire egyedül ebédelt.</p>
               <p>Megparancsolván, hogy mához két hétre össze kell hívni a vármegye nemességét
                  Görgőre egy értekezletre, három csatlós vigye az összehívó leveleket a megye
                  különböző vidékeire. Az öreg írnokot vállon érintette.</p>
               <p>- Magával egy kis tanácskozásom lesz, Morton.</p>
               <p>- Parancsoljon a tekintetes alispán úr.</p>
               <p>- Jöjjön be a szobámba.</p>
               <p>Az öreg írnok elsápadt. Még olyan se történt, hogy az alispán vele
                  tanácskozzék.</p>
               <p>- Nono, előbb csak egye végig az ebédet.</p>
               <p>Az öreg Morton Muki tehetséges ember volt, mint skriba öregedett meg a szepesi
                  alispánok oldalánál. Abban a nagy fejben annyi volt beraktározva, mint akár a
                  rozsnyói káptalanban. Az egész akkori közigazgatási tudomány az öt ujjában volt
                  beraktározva, amellett olyan emlékezőtehetséggel bírt, amely bámulatra ragadta az
                  embereket, hű ember is volt, megbízható, nem korhely, nem kártyás, csupán egy
                  hibában szenvedett, amelyért nem boldogulhatott, de ő azt nem sejtette, mert
                  különben abbahagyta volna. Tudniillik olyan szépen tudott írni, hogy messze földön
                  emlegették. Állítólag a nádorispán, kihez gyakran kerültek fel a szepesi alispán
                  előterjesztései vagy valamelyes aktái, a zsebében hordozgatta, mindenfelé
                  mutogatván, hogy mire viheti egy ügyes emberi kéz a betűvetés egyszerű
                  mesterségét. A Morton Muki betűi élni, nevetni és csillogni látszottak a szép,
                  komoly diósgyőri papirosokon. Olyasvalami volt már az, amiről a szepesi alispán
                  nem mondhatott le többé. Úgy tudta már azt az emberiség, hogy a szepesi alispán
                  iratai a legszebb manuscriptumok az országban, mint hogy a rimaszombati csutorák a
                  legjobbak, a kassai dóm a legszebb, a bécsi Szent István-torony a legmagasabb és a
                  miskolci pácolt sonka a legízesebb. Szegény Morton Mukit nem lehetett onnan
                  elvenni. Örökös írnoknak kellett maradnia. Pedig az eszére nézve akár konziliarius
                  is lehetne - csakhogy arra sok ember találtatik, míg ilyen skriba nincsen több.
                  Nem tudom én, mi lesz, ha egyszer neki is elkezd a keze reszketni.</p>
               <p>Alighogy megtörülte a száját, félénken bekopogott az alispánhoz.</p>
               <p>Az alispán pertu volt vele abból az időből, amikor még ő is patvarián volt,
                  négyszemközt tehát, ahol nem megy a méltóság rovására, csak te-nek szólította az
                  öreget.</p>
               <p>- Nem hallottál valaha valami Bibók Zsigmondról?</p>
               <p>- Dehogynem - felelte a skriba, mindjárt első lélegzetre. - Az egy idevaló görgői
                  nemes, az öreg Bibók Vincének a fia.</p>
               <p>- Mi történt vele?</p>
               <p>- Meghalt még valamikor a Thököly-csaták idejében.</p>
               <p>- Bizonyosan tudod?</p>
               <p>- Bizonyosan nem tudom, mert nem voltam ott, ahol meghalt, de azt bizonyosan
                  tudom, hogy az utána kérdezősködő feleségének ezt feleltük, mint alispáni hivatal,
                  még a tekintetes Görgey János úr alispánsága alatt.</p>
               <p>- Ne beszélj! De már arra persze nem emlékszel, hogy kiféle, miféle szerzet
                  felesége volt.</p>
               <p>- Dehogynem. Hiszen én tisztáztam le az iratot. Krakkói asszony volt. Hogy is
                  csak? Valami Jaszenszkája Vanda.</p>
               <p>- Hej, ha az az irat még megvolna.</p>
               <p>- Alkalmasint meglesz valahol a megyei levéltárban. Világosan emlékszem, hogy a
                  krakkói polgármestertől jött a megkeresés, mintha most is előttem állna a
                  pecsétje.</p>
               <p>- Régen lehetett?</p>
               <p>- Bizony van már vagy tizenhat-tizenhét esztendeje, ha nem több. Akkor Toporcon
                  voltam az alispán oldalánál s kérdést intéztünk illető Bibók Zsigmondra
                  vonatkozólag az itteni szolgabíróhoz, aki egyszerűen azt felelte, hogy Bibók
                  Zsigmond meghalt, s felesége máshoz ment férjhez.</p>
               <p>- Hm. Az a szolgabíró talán én voltam.</p>
               <p>- Nekem akkor felötlött a dolog - folytatá a vén írnok -, mert miképpen
                  tudakozódhatik a feleség az ura után, ha tudja, hogy meghalt, s miképpen nem
                  tudja, hogy meghalt, ha már máshoz ment férjhez? Ezért maradt meg az eszemben.</p>
               <p>- S nem emlegetted azt előttem is valamikor? - kérdezte az alispán.</p>
               <p>- De bizony emlegettem egyszer, mindjárt amikor idejöttem és a volt Bibók
                  Zsigmondnét megismertem. Igenis fölvetettem a kérdést.</p>
               <p>- No ugye? Mert homályosan derengett a fejemben, hogy erről az imposztor Bibókról
                  tőled hallottam valamit. De hisz ez, ha így van…</p>
               <p>- Egy kis bigámia - egészítette ki Morton. - Ezt mindjárt akkor láttam, de mit
                  kezdjünk a holttal patvart? Egyszerűen azt feleltük a krakkói polgármesternek,
                  hogy meghalt.</p>
               <p>- No, ugyan rosszul feleltétek, mert úgy hallom, él.</p>
               <p>- Hogy él? Lehetetlen!</p>
               <p>- De nemcsak él, hanem ma meg is érkezett a faluba. Sőt, ha nem csalódom a künn
                  hallatszó csoszogásokban, hát éppen itt van.</p>
               <p>A huszár lépett be, jelenteni, hogy Bibók Vince van itt a feleségével s kegyes
                  bebocsáttatásért esedeznek a viceispán úr színe elé.</p>
               <p>- Ketten vannak?</p>
               <p>- Egy harmadik úr is velök van.</p>
               <p>- Akkor én talán elmenjek? - fordult az írnok kérdőleg az ura felé.</p>
               <p>- Várj még egy kicsit. Figyelmeztetni akarlak, hogyha még eddig nem szóltál,
                  hallgass ezentúl. Terveim vannak ezzel a Bibókkal. Mihelyt pedig bevégzitek a
                  meghívók szétküldését, be kell menned Lőcsére, kikeresni a krakkói iratot a
                  levéltárban, ha még megvan.</p>
               <p>Morton távozása után szerény kopogás és krákogás hangzott az ajtó előtt, majd a
                  »szabad«-ra beléptek egymás után, elöl a fehérhajú Bibók, roskatag lábaival,
                  melyek sötétszürke botosokban végződtek, felsőtestét báránybőrrel bélelt bekecs
                  fedte, vékony, vályús nyaka ellenben vörös-fehér-zöld színű harasztból horgolt
                  kendőbe volt becsavargatva. Az aggastyán után a közös feleség tipegett,
                  vöröscsíkos nagykendőbe kötött fejéből csak az ijedt szemei látszottak ki és az
                  orra. Kezében vékony kendőcskét tartott, mellyel hol az orrát, hol a könnyes
                  szemeit törülte. Legutolsónak következett Zsigmond úr, abban a furcsa ruházatban,
                  melyben megérkezett, csak a szablyáját hagyta otthon. Fesztelenül, otthonosan
                  lépegetett a csinos, ősi képekkel díszített teremben, mintha örökké ilyenben
                  mozgott volna, az íróasztalig jutva, ahol Görgey ült, pökhendi módon előre lépett
                  s odanyújtotta kezét az alispánnak:</p>
               <p>- Ego sum Sigismundus Bibók.</p>
               <p>Az alispánnak azonban mind a két keze el volt foglalva; az egyikkel könyökölt, a
                  fejét nyugtatva rá, a másikkal a csibukja szárát tartotta.</p>
               <p>Zsiga urat ez a hidegség megzavarta, némán meredt rá. Roppant imponáló volt az
                  alispán komoly, zordon nagy feje. Maga a megtestesült hatalom. Az öreg Vince úr
                  lábait lassú reszketegség fogta el. Az alispán észrevette és így szólt:</p>
               <p>- Üljön le, Bibók bátya; kegyelmed is leülhet ifiasszony.</p>
               <p>Ami egyszersmind azt is jelentette, hogy Zsigmond úr maradjon állva.</p>
               <p>Az aggastyánt egy hatalmas köhögési roham lepte meg, annak az ereje alatt
                  lehuppant egy székbe. Nagy, kínos csend következett. Az alispán várakozva
                  tekintgetett hol az egyikre, hol a másikra.</p>
               <p>- No, mi a szó? - kérdé végre.</p>
               <p>Mire hátravetette a fejét Bibók Zsigmond s nemesemberhez illő módon, latinul
                  kezdte előadni az esetet. Görgey félbeszakította:</p>
               <p>- Az öregek búzája kerül legelsőbben garatra a malomban. Kegyelmed mondja el,
                  Bibók Vince, mi hozta hozzám.</p>
               <p>Az aggastyán láthatólag összeszedte erejét, megrángatta elöl a bekecsét, hogy
                  jobban álljon, megtörülte a száját a bekecse ujjával, aztán nyöszörgő, gyenge
                  hangon, mely szinte darázsdöngéshez hasonlított, ugyancsak latinul kezdte
                  ecsetelni, hogy életének békésen evező csónakját, mely immár a végső kikötőhelyhez
                  közeleg, milyen csapás és veszedelem érte váratlanul.</p>
               <p>- És mi legyen az? - kérdezte az alispán gépiesen.</p>
               <p>- Megérkezett a fiam - nyögte fájdalmas hangon -, a fiam, akit holtnak hittem s
                  akinek a feleségét, amint az tudja is a tekintetes alispán úr, isten és emberek
                  előtt a hazai törvények szerint hites házastársamul vettem s vele fiakat nemzettem
                  a hazának és a dicsőséges nemességnek.</p>
               <p>- Hm, ez bizony baj - morogta az alispán -, de minthogy az ifiasszonyról is van
                  szó, mért nem beszél kegyelmed magyarul? És mindenekelőtt azt mondja meg, miért
                  jöttek ezzel hozzám?</p>
               <p>- Azért jöttünk, rogo humillime, hogy tessék köztünk rendet csinálni - rebegte az
                  aggastyán magyarul, kezeit könyörgésre téve össze.</p>
               <p>- Egyenesen azért jöttünk, tudván a tekintetes alispán úr bölcsességét s
                  mindenekben való tökéletességét - szólt közbe Zsiga úr mézes-mázos hangon.</p>
               <p>- Mert így egy percig se élhetünk egy fedél alatt - folytatá Vince úr, hófehéren,
                  lenge haját hátrasimítva s a magyar szöveggel kiesve egyszersmind a kifejezések
                  előkelőségéből a népiesbe -, azt se tudván, hogy melyik malac ki ökre.</p>
               <p>Az alispán megsajnálta a reszkető aggastyánt, kinek arcán a kétségbeesés
                  sötétlett, egy kis ravasz rést nyitott meg előtte.</p>
               <p>- Tehát ez az úr fia kegyelmednek? - szólt Bibók Zsigmondra mutatva. - Tényleg ő a
                  fia? Nézze meg jól.</p>
               <p>- A véremet csak nem tagadhatom meg - felelte az aggastyán.</p>
               <p>- A kegyelmed egykori férje ez? - kérdé az asszonytól. - Ráismer?</p>
               <p>- Ráismerek - mondá az rekedten, fojtott hangon, anélkül, hogy ráemelné a
                  szemeit.</p>
               <p>Az alispán bosszúsan morzsolgatta a bajuszát és Bibók Zsigmondhoz fordult.</p>
               <p>- Hát hol volt annyi ideig, mért nem adott jelt életben létéről?</p>
               <p>Hiszen csak az kellett Zsiga úrnak, hogy beszabaduljon a múltjába, kalandok,
                  élmények, vitéz tettek színes birodalmába. Hogyan esett el a hazáért Thököly
                  zászlói alatt az eperjesi pázsiton. A környékbeli nemesek közül többen láthatták
                  elestét, ott küzdött mellette a Görgőre való Vállay Frici is, aztán Fehér Károly,
                  Csemiczky Gábor Farkasfalváról, nem csoda, ha itthon halálát mondották. Ami azt
                  illeti, nyilván eltemetik vala a halottak között, ha az egyik németnek, azok
                  közül, akik a csatatér eltakarításával voltak megbízva, meg nem tetszett volna a
                  szép rámás kordován csizmája (a lőcsei Mikucska varrta remekbe), s mielőtt
                  feltették volna a sírgödörbe szállító targoncára, le nem próbálja húzni a lábáról.
                  Ebben a nagy rángatásban a sajgó fájdalomtól egyszerre fölszisszent, s íme,
                  látták, hogy él. Így került a kórházba s aztán a labanc sereghez. Ott volt
                  kénytelen szolgálni évekig, míg alkalomadtán átszökött Lengyelországba. Erre az
                  időre esik a Thököly betörése Erdélybe, amit hallván, lengyel nemesekből és
                  vasgyúró parasztlegényekből csapatot szervezett, mellyel sok viszontagság közt
                  behatolt ugyan Erdélybe, de szerencsétlenül a kurucok helyett Heister kezeibe
                  került, majd évekig tartó fogságba jutott az olmützi várba, ahol egész idáig
                  kuksolt s legfeljebb a madártól küldhetett volna üzenetet, azt is csak akkor, ha a
                  cellájában levő patkányok változtak volna át madarakká s röpültek volna ki az
                  ólmos ablakon, egyenest Görgő felé.</p>
               <p>A »kapitány« mindezt hosszan, szélesen beszélte el, mindenféle kitérésekkel,
                  mialatt az alispán hallgatta is, nem is, tudván, hogy sok ebben a mesei elem.
                  Inkább az ügy velején forgatta elméjét s midőn Zsiga úr bevégezte a curriculum
                  vitae-t, letette a csibukját csendesen.</p>
               <p>- Az eset igen egyszerű - mondá jóakaratú szelídséggel s mindhárman érdekfeszülten
                  csüggtek ajkain. - Bibók Zsigmond előadása szerint csak azt állapíthatom meg, hogy
                  semmi üldözendő bűnt nem látok, kegyelmetek mind jóhiszeműek, tehát nem vétkesek.
                  Dixi.</p>
               <p>- Úgy, de atyámuram azt akarja - szólt Bibók kapitány -, hogy a tekintetes úr
                  döntse el, kié legyen az asszony. Sőt mindnyájan ebben állapodtunk meg.</p>
               <p>Az alispán a fejét rázta:</p>
               <p>- Ebben én ítéletet nem mondhatok, mert a házasságok az égben köttetnek, én pedig
                  csak Szepes vármegyében vagyok viceispán, az égben én semmi se vagyok. Az isten
                  szolgái talán tehetnek változást, de csak más okból. Ebből nem. A törvény ebben az
                  esetben világos. Az asszony azé, akivel előbb esküdött.</p>
               <p>- No, ugye mondtam? - bizonykodott Zsiga úr diadalmasan.</p>
               <p>Az öreg Bibók szeme könnybe lábadt.</p>
               <p>- Ne vedd el tőlem a Zsuzsát, Zsiga. Te már elszoktál tőle - nyöszörögte
                  ügyefogyottan. - Ne menj el, Zsuzsa, ne hagyj el. Mivé lennék én tenélküled? Oh,
                  tekintetes alispán úr, könyörgöm a jóságos szívéhez, ne engedje tőlem elvenni a
                  Zsuzsit… Inkább odaadom mindenemet. Térdre borulva kérem, tekintetes alispán úr,
                  tekintse tisztességben megőszült fejemet, gyámoltalan öreg voltomat, tekintse azt,
                  hogy a Bibókok mindig hű szolgái voltak a Görgey-nemzetségnek. (A kezeit
                  tördelte.) Kihez menjek, hova menjek panaszra, én fölséges istenem?</p>
               <p>Az alispánt mindjobban meghatotta az aggastyán bánata.</p>
               <p>- Vigasztalódjék, bátyámuram, de lássa, ami törvény, az törvény…</p>
               <p>- Oh, jaj, miféle törvény az! - tört ki az öreg. - Istenasszonynak festitek ti
                  földi hatalmasok s egy vak bestia. Azt mondja a törvénytek, hogy az asszony a
                  fiamé, holott most már körülbelül csak annyi köze van a fiamhoz, hogy egy pap
                  egyszer beírta, mint házastársakat, egy könyvbe, míg énvelem, akinek két fiat
                  szült, összeforrt úgyszólván egész élete. Ha nálam marad, a fiam elveszti
                  feleségét, de ő még java férfi, könnyen találhat másikat, ha neki ítélitek, én
                  elvesztettem a feleségemet s egyszersmind fiaim anyját. Aztán én csak rövid ideig
                  élek, egyik lábam a sírban. Ő még visszakaphatja az asszonyt. Neki megmarad a
                  reménye. Nekem az se marad.</p>
               <p>- De én is szeretem ám a feleségemet, atyámuram - ellenveté Zsiga úr, nyegle
                  hangon. - Az én szívem sincs kőből. De mert atyámuramnak is engedelmes fia
                  óhajtanék maradni, igazán megbolondulni való, hogy mit tegyek.</p>
               <p>- Mindig jó gyermekem voltál - s az öreg úr mécsese most már eltört, sírni
                  kezdett, mint egy gyerek -, Zsiguca, Zsiguca, legidősebb fiacskám, kívánj tőlem
                  akármit, csak a Zsuzsit ne kívánd!</p>
               <p>A szeretett asszony pedig, akiért ez a versengés folyt, ott állott ezalatt némán,
                  roskadozó inakkal, reszketve, mint a nyárfalevél, szemeit lesütötte s mereven
                  nézte a padlón a téli napfény táncoló játékát.</p>
               <p>- Nos, talán lehetne valamely békés megoldást keresni - mond az alispán -, de ezt
                  nem a szepesi alispán tanácsolja, hanem csak Görgey Pál. Nem okvetetlenül
                  szükséges mindent a papok orrára kötni. Az eset végre is rendkívüli, nem lehet
                  közönséges mértéken latolni. Kegyelmetek úgy élnek ezentúl is, ahogy akarnak.
                  Kinek mi köze hozzá? Hanem ez főleg attól függ, hogy az ifiasszony mit akar. Még
                  eddig egyetlen szavát se hallottam, azért csak ki a színnel. Halljuk.</p>
               <p>Az asszony sápadt arcát gyenge pír festette át s még lejjebb húzta a kendőt az
                  arcára.</p>
               <p>- Legjobb lesz - mondá akadozva -, legjobb lesz, ha a tekintetes alispán úr
                  kivitet engem innen és lenyakaztat az udvaron, akkor legalább mind a két Bibók
                  özvegy lesz.</p>
               <p>- Ostoba asszonyi beszéd - bosszankodott Görgey. - Azt mondja meg, tiszta szíve
                  szerint, kit választana élettársul, ha például a törvény megengedné? No, mért nem
                  felel?</p>
               <p>Habozva emelte rá lázban villogó szemeit.</p>
               <p>- Nem merem megmondani - lihegte.</p>
               <p>- Úgy? Ebben igaza lehet. Jöjjön át a másik szobába s ott gyónjon meg nekem, mint
                  a papnak.</p>
               <p>Átvezette a szomszéd benyílóba, hol nagy üggyel-bajjal kihúzta Bibóknéból az igazi
                  véleményét.</p>
               <p>- A mostani uramat megszoktam, hozzáöregedtem s a fiaimtól is szégyenelném
                  visszamenni a régihez.</p>
               <p>Az alispán, ámbár tetszett neki az asszony elhatározása, nem bírta eltitkolni
                  meglepetését.</p>
               <p>- Sohasem hittem volna. Hát az öregecske még…</p>
               <p>Egy elhárító mozdulatot tett kezével az asszony, mintha vissza akarná kergetni azt
                  a csúf gondolatot, mely az alispán szavaiból volt kilépőben.</p>
               <p>- Nem akarok már én asszony lenni - szólt elpirulva és most szinte csinosnak
                  látszott. - Maradok, ha lehet, a gyermekeim apjával.</p>
               <p>Görgey szíve táján egy kis melegség támadt. Váltig lélekemelő látvány egy tiszta
                  asszony. Ez a Bibókné legalább így festett.</p>
               <p>- Hát majd valahogy úgy próbáljuk összeütni - biztatta meg bizonyos szokatlan
                  gyöngédséggel, aztán kiküldte a másik szobába, beszólítván helyette a két
                  Bibókot.</p>
               <p>Nagy rábeszélő tehetsége volt, világosan, tisztán tudta magát kifejezni, ami
                  sohase tévesztheti el a hatását, s milyen segítség ehhez a nimbusz, hogy a
                  legbölcsebb ember a vármegyében, a legjobb koponya. A hit ebben többet ér a
                  valóságnál.</p>
               <p>- Nemes atyámfiai - kezdé a barátságos lényébe öltözködve -, én csak azt mondom
                  tanácsképpen, ha már a sors ilyen furcsa helyzetbe keverte kegyelmeteket,
                  vágjanak hozzá jó képet s ne vigyék ki a botrányt a véka alól a dobra. Ha a sors
                  így intézte el, nyugodjanak bele, mert az is bíró s nem jó vele kikötni, nagyon
                  erős ökle van. Az asszony bevallotta nekem, hogy ő maga is a nyugalomra vágyik s
                  szívesen maradna a régi férje mellett. Hát beszéljék meg egymás közt, most itt
                  mindjárt. Azután majd egy kis külön beszédem lesz kenddel, Bibók kapitány.</p>
               <p>Bibók kapitány mélyen sóhajtott, az égre emelve szemeit.</p>
               <p>- Pedig hogy szeretem ezt az asszonyt.</p>
               <p>- De hallod, hogy velem akar maradni - mondá gyermekesen dicsekedő hangon az öreg,
                  és szemei élénken csillogtak fel.</p>
               <p>- Csakhogy az én jogos tulajdonom ő - vitatta a kapitány a mellére ütve.</p>
               <p>- No, azt nem lehet egészen így mondani - vágott közbe Görgey -, mert hisz az
                  asszony, ha akarja, megindíthatja kegyelmed ellen a válópert is s föltéve, hogy
                  helyes okokat tud találni s talán tud, mert hiszen kegyelmed se említette, hogy
                  kolostorban élt volna azon idő alatt, míg szabad volt, és ha esetleg tudakozódni
                  talál valahol Lemberg vagy Krakkó körül, ahova menekült… (kiszámított ravaszsággal
                  mélyeszté rá sejtelmes tekintetét), kisüthet valamit.</p>
               <p>Zsiga úr összerezzent s szelídebb húrokat kezdett pengetni.</p>
               <p>- Mondja meg hát apámuram, hogyan akarja?</p>
               <p>- Mondtam már, fiacskám, hogy a Zsuzsi nekem maradjon.</p>
               <p>- Az ő kedvéért jöttem haza - fakadt ki Zsiga úr keserűen.</p>
               <p>- Isten meg fog áldani, kedves fiam - felelte az öreg kenetesen -, hogy szegény
                  apádat meg nem fosztod egyetlen istápolójától.</p>
               <p>- Hogy isten meg fog áldani, az igen szép és biztató jóslás kegyelmedtől,
                  uramatyám, de a jóslásokból meg nem élek. Hiszen látja rajtam, hogy üres zsebbel
                  jöttem haza, lerongyollott ruhában.</p>
               <p>- Hát mit kívánsz, mondd meg?</p>
               <p>- Úgy gondolom, hogy ha ennyire ragaszkodik Zsuzsihoz, vigye őt a kisebbik házba,
                  nem bánom.</p>
               <p>Az öreg elszontyolodott erre, szemrehányólag fordult a fia felé.</p>
               <p>- Zsiga, Zsiga, hiszen te öreg szászt akarsz énbelőlem
                  csinálni.</p>
               <p>A szászoknál volt szokás két házat építeni egy telken; öreg napjaira a kisebbik
                  házba, melyet »köhögő«-nek is hívtak, vonult a gazda s átadta a mesterség vagy a
                  gazdaság vezetését a legöregebb fiának. Zsiga úr kívánsága tehát egyenesen az
                  volt, hogy a gazdai szerepet adja át neki az öreg úr, ő maga pedig húzódjék a
                  kertben levő házikóba, melyet Bibók Gábor, nagyapjuk, aki a család fénykorában
                  viceszolgabíró és kutya gyerek volt, szeretőjének, a szép veres hajú Kádár
                  Ágnesnek építtetett. Az illető perszóna ugyanis ide járt Lőcséről nyaralni.</p>
               <p>Sehogy se tetszett az öreg Vincének, hogy a birtokot kiadja a kezéből,
                  kézzel-lábbal kapálózott ellene, már majdnem elmérgesedett köztük a szóváltás,
                  mikor az alispán újra fölvétette velök a tárgyalási fonalat.</p>
               <p>- Ne akarjon mindent, bátya. Meleg cipó, meleg kályha való kendnek arra a rövid
                  időre, ezt kösse ki magának írásban. Értem, hogy jobban szeretne ifjú szász lenni,
                  mint öreg szász, de ha már a fia ilyen áldozatot hozott, nyissa meg a markát
                  kegyelmed is és adja át neki a birtokot, kikötvén a tartást a saját és a másik két
                  fia részére naturálékban és pénzekben, mindaddig, míg majd halálával a rendes
                  megosztozkodás bekövetkezik a kiskorú testvérekkel.</p>
               <p>Vince úr a fejét vakarta.</p>
               <p>- Nem lehet az, tekintetes uram, hogy már én ezentúl semmi se legyek. Nem bírom én
                  azt megszokni.</p>
               <p>Zsiga úr elmosolyodott.</p>
               <p>- Férje lesz a Zsuzsinak. Hát az semmi?</p>
               <p>- Hiszen az igaz, szeretem, nem élhetek nélküle, de…</p>
               <p>- De nem adok érte semmit - vágott a szavába gúnyosan a kapitány. - No, úgy is jól
                  van. (Megrázta a vállait és úgy tett, mintha kifelé indulna.) Szegény Zsuzsi,
                  téged ugyan kevésre becsülnek itt! Dehogy hagylak itt, dehogy. Magammal viszlek a
                  nagy világba, majd csak megélünk valahogy.</p>
               <p>Az öreg elérzékenyült, újra kibuggyant szeméből a könny, míg homlokán nagy
                  verejtékcsöppek gyöngyöztek.</p>
               <p>- Hát nem egyeznek meg? - mondá az alispán kurtán, türelmét vesztve. -
                  Elmehetnek.</p>
               <p>Erre aztán megadta magát Vince úr, odanyújtván kezét a fiának.</p>
               <p>- Isten neki, Zsigus, légy hát te a gazda ezentúl.</p>
               <p>Ekképpen végezvén, átmentek a dolgozószobába, hol nagy szorongattatások között
                  várakozott az asszony, hol az egyikre, hol a másikra nézett lázas szemgolyóival.
                  Mind a két embere vidám volt. Zsiga mórikálva meghajtotta magát előtte, mímelvén
                  az akkori nemes lovagokat:</p>
               <p>- Megvan a kötés, mama.
               </p>
               <p>Ebben aztán az is jelezve volt, hogy kinek jutott. Ő azonban apróra szerette volna
                  tudni, de az alispán másképp parancsolta.</p>
               <p>- Maga mármost menyecske, menjen haza, minden úgy lesz, amint akarta, de azt előbb
                  írásba kell tenni.</p>
               <p>Míg a kontraktust megcsinálták a patvaristák, azalatt az alispán kikérdezte Bibók
                  kapitányt a lőcsei dolgok felől. Őtőle tudta meg azt az új adatot, hogy a bíró
                  vérével miként kerített be Nustkorb szenátor uram egy darab területet az ő
                  földjeiből, hogy azt a szász privilégiumok alapján, mint véren szerzettet,
                  elpereljék. (Oda fogom nekik engedni - gondolta magában az alispán.) Zsiga úr
                  szemfüles ember volt, azt is el tudta mesélni, hogy Nustkorb uram milyen királyi
                  nyilatkozatra alapítja a jogigényét. Zsiga úr ott volt véges-végig a karzaton
                  tegnap s mindent megjegyzett magának, mert Zsiga úr éles szemmel mindjárt
                  felismeri a magot, melyből a viszályok és torzsalkodások teremnek. Zsiga úr
                  mindenütt ott van, ahol ott kell lenni. Ma is éppen akkor ment a Görgey földje
                  mellett hazajövet, mikor a lőcsei hivatalos közegek is megjelentek, hogy
                  körülkarózzák a vérrel szegélyzett táblát. Majdnem szóról-szóra elmesélte a
                  bohókás földfoglalás cinikus módját, miképpen hurcolták a megsebesült bírót hárman
                  a nyitott sebével s nyomogatták azt, hogy a vér szivárogjék, míg csak a lelkét ki
                  nem lehelte.</p>
               <p>- Talán meg se halt volna - kiáltott fel az alispán megkönnyebbülten.</p>
               <p>- Nagyonis valószínű - vélte Bibók. - Hiszen a tanácsban is az volt eleinte a
                  nézet, míg le nem nyomta az ékesszólás, meg a kapzsiság.</p>
               <p>Az alispán arca fölengedni látszott s majdnem vidáman kínálta meg székkel
                  Bibókot.</p>
               <p>- Üljön le, kapitány, és gyújtson rá. Bizonyosan pipás ember. Aztán mondja meg
                  nekem őszintén, milyennek tartja a helyzetet? Maga tapasztalt ember, tud ítélni a
                  jelekből, a hangulatból.</p>
               <p>Zsiga úr nem sokat kínáltatta magát, sokkal szemtelenebb volt; levett egy csibukot
                  a pipatóriumról, belecsiholt a taplóba, aztán elterpeszkedett egy széken, a
                  lábait szélesen szétvetve, pöfékelni kezdett, s míg a nyirkos dohány meg nem
                  gyúlt, hajsókálva a csibukot, egy árva szót se mondott.</p>
               <p>- Furcsa - jegyzé meg végre, sercentve a foga közül -, hogy a kakas elalszik, ha
                  hajsókálják, a tűz meg kigyúl.</p>
               <p>- Nem erről kérdeztem - szólt türelmetlenül az alispán, akit kellemetlenül
                  érintett a kapitány konfidens modora.</p>
               <p>- De éppen hogy arról beszélek, domine spectabilis, vicecomes, mert nem bírom
                  egyszeribe eltalálni a lőcsei viselkedésről, hogy csak kakasberzenkedés-e vagy
                  pedig igazi tűz.</p>
               <p>- Hm, persze - ümmögött az alispán s nem minden csodálkozás nélkül emelte szemeit
                  a szólóra.</p>
               <p>- Vagyis hagyni kell és nem piszkálni, hogy elaludjék, ha egyszerű
                  kakasberzenkedés, vagy pedig mozogni kell-e a para bellum si vis pacem elve
                  szerint, ha igazi tűz - mivel ebben a lőcsei dologban éppen megfordítva
                  jelentkeznek a következmények.</p>
               <p>- Kapitány! Maga, úgy látszik, okos ember.</p>
               <p>A kapitány hunyorított bal szemével, mely jelentékenyen apróbb volt a másiknál, az
                  arcidegnek valamely összehúzódása miatt és színre is különbözött.</p>
               <p>- Csak tud az ember egyet-mást - vonogatta a vállát szerénykedve, mialatt olyan
                  füstöket eresztett ki, mint egy kanonoki kémény.</p>
               <p>- Éppen azért vagyok kíváncsi, miképpen ítéli meg az esetet.</p>
               <p>- Igazi tűznek tartom. Mégpedig veszedelmesnek. Minden azon fordul meg, szerintem,
                  hogy ki lesz az új lőcsei bíró. Oda kellene hatni, hogy valami békés hajlamú
                  tutyimutyi ember kerüljön a megüresedett székbe.</p>
               <p>- Hm. Ebben van valami - gondolkozott az alispán fennhangon s hovatovább nagyobb
                  érdeklődéssel hallgatta a hazakerült kalandort.</p>
               <p>- Ha Gosznovitzer lesz a bíró, mindenféle vakmerő merényletekre el lehet készülve
                  a tekintetes úr, mert az kegyetlen, vérszomjas kutya, az arcvonásából olvastam ki;
                  ha Nustkorb találna győzni, az kapzsi, ravasz és erélyes, képes arra, hogy
                  bérgyilkossal vagy méregkeverővel tétesse el az útból, mert ez a legolcsóbb és
                  legkevésbé veszélyes mód; legjobb volna, ha Mostelt választanák, jólelkű, higgadt,
                  okos ember, kiegyenlítésekre hajlandó.</p>
               <p>Az alispán gondolkozott. Talán csakugyan lehetne erre hatni gróf Csáky főispán
                  vagy a tárnokmester útján. Majd így szólt:</p>
               <p>- Nem gondolja, hogy esetleg itt Görgőn támadnak meg haddal. Nem hallott
                  ilyesmit?</p>
               <p>Bibók kapitány vállat vont.</p>
               <p>- Semmit se hallottam, de mindent hihetőnek tartok, oly nagy az ingerültség.</p>
               <p>- Tudja-e kapitány, mit gondoltam?</p>
               <p>- Majd megtudom, ha megmondja a tekintetes úr.</p>
               <p>- Van egy pár ágyúm s egy csomó markos jobbágyom. Azt vettem tervbe, hogy minden
                  eshetőségre nézve megerősítem magamat, legalább ideiglenesen, míg a dolog így vagy
                  úgy rendbe nem jön, s ebben főleg kegyelmedre gondoltam, hallván ma megérkezését.
                  Nem volna-e hajlandó egy kis húsz-harminc főnyi zsoldos csapatot szervezni,
                  csatangoló katonákból és lézengő nemesekből (tele van velök ez a vidék), akik
                  fölesküdve, szolgálatomra lennének a kegyelmed vezérlete alatt s begyakorolnák
                  hadi foglalkozásra most télen át a jobbágyaimat is?</p>
               <p>- Hogyne volnék hajlandó - kiáltott fel a kapitány, örömtől mámoros hangon. -
                  Hiszen a mesterségem.</p>
               <p>- Tehát célszerűnek tartja?</p>
               <p>- Olyan biztonságban lesz itt a tekintetes úr, mint a gyermek a Szűz Mária
                  kötényében.</p>
               <p>- És legalább felelünk, ha megtámadnak.</p>
               <p>- Mit? Megtámadnak? Megeszem egész Lőcse városát.</p>
               <p>- Mik a föltételei, kapitány? - kérdezte továbbá az alispán. - Mert clara pacta
                  boni amici.</p>
               <p>- A szokásos zsold, hiszen tudja a tekintetes úr, és mi is tudjuk, hogy
                  gavallérral, Görgeyvel van dolgunk. Ami magamat illet, hát mindenekelőtt egy kis
                  rangemelést kérek. Legyek ezentúl ezredes, ne kapitány.</p>
               <p>- Ahogy akarja, kedves Bibók. Ezen átestünk.</p>
               <p>- Azonfelül csinos felszerelést kívánok, mert lehet, hogy a közönséges embert nem
                  teszi a ruha, de a katonát bizony teszi.</p>
               <p>- Van a ruhamagazinban sokféle, maradt a régi Görgey-bandériumoktól, válasszon a
                  kedvére, aztán olyat lehet varratni a többinek is. Ha akarja, mindjárt
                  odavezetheti a kasznár.</p>
               <p>- Az bizony célirányos lészen, mert szó ami szó, nem jöttem haza fejedelmi
                  pompában, úgy, hogy még a falubeli kutyák is megugatnak ebben a gúnyában, mintha
                  sohase láttak volna művelt embert.</p>
               <p>- Hát megegyeztünk?</p>
               <p>- Igenis, megegyeztünk! És amint a ruhát magamra húzom, az annyi, mint az eskü a
                  zsoldosoknál. (Ámbátor a hitet is letehetem.) Akinek a ruháját viselem, övé az
                  éjjelem és nappalom, vérem és életem, míg a ruhája rajtam van.</p>
               <p>Görgey csengetett és a kasznárját, Valkányi Sámuel uramat hívatta, aki nagy
                  alázatosan állított be.</p>
               <p>- Vezesse el ezredes uramat a ruhamagazinba, ahol egy katonaruhát választ ki.</p>
               <p>A magazin vagy arzenális (mert így is nevezték) hátsó részében volt az épületnek,
                  melyhez majd minden ős ragasztott valamit, úgy, hogy a leglehetetlenebb építési
                  abszurdumok jöttek ki; oly függeléke is volt a kastélynak, melynek hogy az
                  emeletére jussanak, előbb a pincébe kellett lemenni s különböző alagutakon át
                  eljutni az épület középső részébe, ott felmenni a padlásra, mely véges-végig
                  nyitva volt, s ott ereszkedni le az épülethez ragasztott szárny első emeletére.
                  Éppen ilyen körülményes helyen volt az arzenális - vagy csak a furfangos kasznár
                  vezette ilyen cikornyásan a gyanús kinézésű óbestert (de ugyan melyik királynak az
                  óbestere?), hogy ne tudjon soha magától odatalálni.</p>
               <p>Két terjedelmes szoba volt az arzenális, négy század története hevert itt. Öreg
                  nyergek, íjak, penészverte lándzsák, ruhák, puskák, kardok, vasak, fibulák,
                  pallosok, bilincsek, mindenféle kínzóeszközök a régi korból, nagy
                  összevisszaságban. Nyalka banderisták ruhái, amilyenekkel lakodalmakra vagy
                  ünnepélyekre jelentek meg a régi oligarcha Görgeyek. Egy-két elfoglalt zászló se
                  hiányzott. Az értékesebb holmik, úgy mondotta a kasznár, János úrnál vannak
                  Toporcon, mert ő az öregebbik, hanem azért itt is akadt egy és más, amire
                  vigyáznia kellett most Valkányi uramnak, egy-két ezüst kengyelvas, egy kis
                  rubinköves buzogány, melyet valamelyik szász comes Görgey használt az Árpádok
                  idején, ezüsttel pikkelyezett nyeregtakarók, ezüsttel kivert kantárok. Volt egy
                  színarany patkó is, mely a Szapolyai János lakodalmán, mikor Lengyel Izabellával
                  esküdött, a Görgey Mihály lova lábán fénylett. A lónak természetesen négy lába
                  volt (bár lett volna több), hát patkónak is négynek kellene lenni, de elkallódtak.
                  Darvasné vitt el egyet, János úr a másikat, a negyedik pedig állítólag már akkor,
                  a lakodalom napján, esett le a lovacska lábáról. Ugyan jól járt, aki
                  megtalálta.</p>
               <p>Valkányi uram nemigen engedte szabadjára az ezredes urat, aki szédült-bódult a
                  kedvére való látványtól, mert ő még a paradicsomot is bizonyosan úgy képzelte,
                  hogy nyergek, lódingok, cifra tarsolyok, damaszkuszi pengék lógnak a tubafák
                  ágairól.</p>
               <p>Részint körös-körül a fogasokon lógtak a bandériumi ruhák, részint szuszékokban
                  voltak elrakosgatva, az egerek és molyok paráznasága ellen, kámforporral meghintve
                  és dohánylevelekkel beborítva; ezeket sorba kinyitogatta a kasznár: »Tessék
                  választani, óbester uram.« Volt ott minden korbeli szabású ruhanemű, Bocskai-módi,
                  Bethlen-módi, leffentyűs kalpagok, vitézkötéses dolmányok, kacagányok, a Görgey
                  Márton pandúrjainak a világos mákszínű csurapéi és krispinjei, mert ez a híres
                  katona már pedzette azt, amit csak a XX-ik században vesznek észre a potentátok,
                  hogy a kékbe játszó, mákszín posztóba öltöztetett csapat bizonyos nagyobb
                  distanciáról láthatatlan, összefolyván a ruhaszínek a levegő színtelenségével,
                  hiába meresztené szemét a legélesebb látású figyelő az őrtornyokban.</p>
               <p>Zsiga úr sokáig válogatott, nagy habozással. Éppen ahogy a mostani francia
                  királyról, a napkirályról mesélik (bizony még Görgőre is eljutott a híre a
                  kasznárhoz), hogy szinte egész délig nem tud felöltözködni határozatlanságában, ha
                  a komornyikja többféle köntöst tesz eléje reggel. Zsiga úr azonban végre mégis
                  kiválasztott egy seregélyszínű dolmányt, finom morva posztóból, egy rókamálos
                  bekecset, meg egy vörös nadrágot, mely egész térdig sárga zsinórokkal volt
                  kiteremtettézve s azt a kívánságát fejezte ki, hogy mindjárt szeretné felhúzni a
                  cókmókot, hát hagyja a kasznár úr egy kicsinyt magára. Valkányi uram ürügynek
                  gondolta ezt s kijelentette apperte:</p>
               <p>- Már engedje meg a vitéz úr, de azt nem tehetem, ám ha tetszik, öltözködjék fel,
                  de csak az én jelenlétemben.</p>
               <p>Bibók úr kifakadt:</p>
               <p>- Ejnye, a kirielajzomát, hát kinek néz engem az úr? Így mer velem beszélni? Ezer
                  szerencséje, hogy otthon hagytam a kardomat.</p>
               <p>Erre az indulatos kitörésre egy szót se válaszolt a kasznár, leakasztott a falról
                  két egyenlő élesre fent kardot és átnyújtotta az egyiket.</p>
               <p>- Ha úgy tetszik, vitéz úr. Én is voltam katona.</p>
               <p>Bibók ezredes megvetőleg legyintett a kezével.</p>
               <p>- No, csak ne okoskodjék. Nem akarom mindjárt vérengzésen kezdeni.</p>
               <p>Ahelyett, hogy átvette volna a kardot, hozzáfogott a rongyai lehámozásához,
                  szélesen ide-oda dobálva őket. A kasznár azonban mindenre kiterjedő figyelemmel,
                  nehogy elvegyüljenek a többi ruhák közé, egy lándzsa hegyével nagy gonddal
                  tologatta az egyes darabokat együvé s aztán felszúrta a lándzsára és egyenkint
                  behányta a kályha torkába, hogy később megégesse, »nem a szag miatt - mint utólag
                  indokolta -, mert az égett ruhaszagot nem szeretem, nem is a ruhák csekély értéke,
                  hanem az esetleges lakóik miatt.«</p>
               <p>Zsiga úr ezalatt gyorsan magára szedte a kiválogatott ruhadarabokat, csak a
                  sarkantyús sárga csizmával, mely nagyon össze volt száradva, küszködött hosszabb
                  ideig, de végre ez is sikerült a szokásos káromkodások ereje mellett, hogy:
                  »Dagadjon meg az előbbeni gazdád a purgatóriumban, vagy ahol van.«</p>
               <p>Kidülleszté a mellét s panyókára kapván a bekecsét is, békülékeny hangon kérdé,
                  miközben kihúzta, illegette magát:</p>
               <p>- Szép? Mi?</p>
               <p>- Egész más ember lett kigyelmed - felelte a kasznár egykedvűen. - Az ördög se
                  ismerné meg.</p>
               <p>- Meghiszem azt - felelte negédesen -, de hátha még a sok mindenféle mohától
                  megszabadíthatnám a koponyámat. Nézze csak, amice, nincsen valakije, aki
                  fecskeröptiben lenyírná egy kicsit a hajamat és szakállamat?</p>
               <p>- Van bizony. Az öreg Jóska.</p>
               <p>- Ugyan legyen szíves, ha kiérünk ebből a labirintusból, adja át nekem egy
                  pillanatra azt a borbélyt.</p>
               <p>- Nem borbély az, hanem juhász.</p>
               <p>- És hol tanulta a mesterségét?</p>
               <p>- Hát iszen mindég birkákat nyírt.</p>
               <p>- Kasznár bácsi, úgy veszem észre, maga egy lucskos szájú, impertinens ember.</p>
               <p>Egyszerre fiatalnak képzelte magát a nyalka ruhában s lebácsizta a nálánál
                  fiatalabb kasznárt, kinek nyers modora bántotta, de egyszersmind gondolkodóba
                  ejtette; ezzel az emberrel nem tanácsos kikötni.</p>
               <p>Leérve, a kasznár elvezette a juhászházba s a fizimiskáját rábízta az öreg
                  Jóskára, aki egy-kettőre munkához látott a birkanyíró ollóval.</p>
               <p>- Gondold meg, kivel van dolgod - ripakodott rá az ezredes. - Halál fia vagy, ha
                  meg találsz szúrni, vagy ha garádicsokra nyírsz.</p>
               <p>Megijedt a juhász és vigyázott, olyan csínján bánva az ezredessel, hogy egy
                  selyemürüvel sem különben, hanem sikerült is a munka, és mikor vége volt, maga is
                  gyönyörködve nézett végig az átalakított koponyán.</p>
               <p>- No, ezt megnézheti akárki.</p>
               <p>Az ezredes is meg volt elégedve s borravalót kezdett keresni a ruhák zsebében,
                  hátha ott felejtett volna vagy egy petákot az előbbi viselőjük, hanem biz az nem
                  tette. Bosszantani látszott őt ez a körülmény, majd hirtelen felkiáltott, mintha
                  csak most jönne rá:</p>
               <p>- Persze, a levetett ruhámban felejtettem az aprópénzemet. Hát addig is, isten
                  áldja meg.</p>
               <p>- Barátgaras - dörmögte a juhász kedvetlenül.</p>
               <p>Bibók uramra, mire visszatért az alispán előszobájába, már az apja se ismert rá,
                  ki pedig türelmetlenül várta a kész írással. A kényes, daliás katona amint
                  benyitott csörömpölő kardjával, önkénytelen tisztelettel állott fel a gyönge szemű
                  aggastyán, mert valami »nagy marhának« képzelte, és mikor az a Zsiga hangjával
                  szólítá meg, hogy »kész-e már a kontraktus, apámuram?«, riadtan nézett szét,
                  honnan származhat a csodálatos hang, s nem látván semmi teremtett lelket a fényes
                  öltözetű lovagon kívül, babonás remegés szállta meg, mígnem a legvégén minden a
                  legszebben kitudódott, s példás egyértelemmel az alispán úr színe előtt aláírták a
                  kontraktust, mely a birtok átadásáról s ennek fejében a családnak fizetendő
                  vitalitiumról szólt - azaz aláírták volna, de minthogy a szerződésbe az öreg úr
                  belevétette azt is, hogy Bibók Zsigmond Flatt Zsuzsanna volt felesége,
                  ezidőszerint Bibók Vincéné asszonyom irányában semminemű igényt nem táplál, az
                  alispán elszakította az írást, mert azt mondja, a törvények és a társadalmi
                  erkölcsök ellenére ilyesmit nem enged írásba tétetni, az asszony nem olyan
                  portéka, mely adás-vevés céljaira szolgálna, az asszony olyan különös ingatlan
                  ingó, melyet eladni, sőt haszonbérbe adni se lehet, minélfogva be kellett várni,
                  míg a diákok még egyszer elkészítik az írást, melyben az asszonyról szó se legyen.
                  Az ilyesmit másképp kell megcsinálni. Miért teremtett volna az isten mozgatható
                  szemidegeket az embereknek, ha nem azért, hogy azok tetszés szerint kinyithassák
                  vagy behunyhassák a szemeiket? Volenti non fit injuria. Ha Bibók Zsigmondnak nem
                  kell az asszony, az asszonynak pedig nem kell Bibók Zsigmond, ellenben Bibók Vince
                  nem élhet Bibók Zsigmondné nélkül és ő is szívesebben marad Vince mellett, miért
                  kelljen három embert megnyomorítani, hogy a nagy Moloch, a Törvény jóllakjék?</p>
               <p>A régi magyar urak még másképp fogták fel az igazságszolgáltatást. Nem a
                  könyvekben lapoztak, mikor az igazságot keresték, hanem azoknak az
                  életviszonyaiban, akik az igazságért hozzájuk fordultak. Fiskálisok még akkor nem
                  voltak. Az állami gondviselés még akkor nem volt olyan hóbortos, hogy szándékosan
                  kreált volna kitanult mestereket, kik az emberek közt támadt egyenetlenségeket,
                  patvarokat, melyeket neki (az állami gondviselésnek) hivatása gyorsan elsimítani,
                  orvosolni, ébren tartsák, piszkálják, mélyítsék és sokszorosítsák. Még akkor
                  másképp volt minden. A bírói székben rendszerint egy-egy patriárka ült, egy
                  mérlegelő bölcs, egy hatalmas úr és nem a paragrafusoknak egy rabszolgája. A
                  törvény különben is gyarló volt, a kiszolgáltatói ellenben józan eszű tekintélyek,
                  hát mért kellett volna a gyarló törvényt mindenképp respektálni? Azelőtt a bírák
                  voltak jobbak, mint a törvények, tehát a bírák ítéltek, nem a király őfelsége,
                  hanem az ő saját nevükben a saját eszükből. Azóta, úgy látszik, a törvények jobbak
                  a bíráknál és minden megváltozott. De ezen a napon még azt hitte Görgey alispán,
                  hogy istenes cselekedetet mívelt megmentve egy öreg ember életalkonyának nyugalmát
                  s megkímélve egy rokonszenves asszonyt, hogy egy gazember kezeibe jusson, merthogy
                  Bibók Zsigmond mindenféle rossz zsírokkal van megkenve, afelől nem táplált
                  kétséget. Egyben annak is örült, hogy a züllött embert, aki bizonyosan sok bajt
                  csinálna majd a faluban nyugtalan vérével, a zsoldosok szervezésére használja.
                  Hiszen éppen az az alapja a leleményes jó kormányzatnak, minden erőt
                  felhasználni, még a rosszindulatú erőket is, olyan szükséges dolgokra, melyekre
                  alkalmatosak. Már a sáska csak elég pusztító istencsapás és még azt is lehet jóra
                  használni - mert zsákba szedve, megszárítva pompás, jóízű csemege a baromfinak, s
                  íme, az élelempusztító élelemnövesztő lesz bizonyos okos és körültekintő
                  kezeléssel.</p>
               <p>Csalódott azonban Görgey Pál, ha azt hitte, hogy állandóan el lehet igazítani
                  valamit, aminek a tengelye egy asszony. A nap elmúlt szerencsésen. Bibók ezredes
                  látogatásokat tett Fehéréknél, Vállayéknál. Kényesen, begyesen lépkedett végig az
                  utcán. Az egyik öreg paraszttól, Kercel Gábortól megkérdezte állítólag, mert a
                  tiszteletes úrnál is tett látogatást, hogy merre van a parókia, mire az
                  megjegyezte volna nagy alázatosan:</p>
               <p>- Ott, ahol volt, hiszen csak emlékszik rá Zsiga úr.</p>
               <p>- Az ördög emlékezhetik minden apró ólra - felelte fennhéjázón, hogy minden
                  szaváról szinte csepegett a gőg.</p>
               <p>Volt mit beszélni a faluban. Hogy lesz? Mint lesz? Roppant zűrzavar keletkezett.
                  Némelyek azt állították, hogy mint rongyos csavargó jött haza Bibók Zsigmond,
                  mások megfordítva, esküdöztek, mint a vereshagyma, hogy pompás ruhában jött haza,
                  mint egy király, csupa zsinór, csupa paszománt. Utálatos szörnyeteg, forradásos
                  pofával, mondta az egyik rész; gyönyörű szál ember, akár a jegenye, férfias
                  sebhelyekkel vitézi arcán, magasztalta a másik rész. Tessék aztán eligazodni.
                  Pedig mind a két rész igazat beszélt, aszerint, amikor látta. Kétféleképpen csak a
                  saját asszonya látta. Este az idevaló nemesek mind visszalátogatták, mert az az
                  igazi, otthon kell Bibókot látni, az a pikáns. Nagy összeröffenés volt hát
                  Bibókéknál. Az öreg Vince víg volt, boldog volt, madarat lehetett vele fogatni, az
                  egész frekvenciát ott marasztalta vacsorára, váltig hajtogatta, emlegette:
                  megjött a fiam, az elveszett fiam, igyunk rá egyet. (No, erre aztán még jobban
                  csodálkoztak.) Nosza, hozzá kellett látni szegény Bibóknénak főzéshez-sütéshez.
                  A vacsora alatt pedig az történt, hogy (legalább Fehér Péterné megesküszik rá) az
                  asztal alatt Bibók Zsiga is váltig a Vállay Eszter (özvegy Perle Pálné) lábát
                  nyomogatta. Az pedig ugyancsak tűrte, talán viszonozta is - lehet sejteni a
                  következményekből, mert a jó borocska mellett olyan kedve szottyant a társaságnak,
                  hogy az egyik Bibók-fiú elszaladt a Görgeyék gazdasági udvarára s felköltötte az
                  öreg Jóska juhászt, hogy rögtön jöjjön a dudájával. No, lett erre olyan mulatság,
                  tánc, hogy csak a hajnal harapta el a végét, Bibók Zsigmond pedig életre-halálra
                  ropta a Vállayék özvegy menyecskéjével, de egyszer a saját feleségét is
                  megforgatta. Mindez olyan furcsa volt. Különösen mikor a feleségét rezegtette. A
                  Bibók-fiúk úgy néztek rá, mint az ugrásra kész tigrisek… Az öreg Vince pedig
                  kacagott és a kezével verte a taktust a dudaszóhoz. Minden jel arra mutat, hogy
                  részeg volt és nem tudta, mit csinál.</p>
               <p>Éppen ezeket a már korán reggel összekapkodott részleteket, melyeknek
                  útvesztőjében még nem bírt eligazodni, mesélte Marjákné a reggeliző alispánnak,
                  mikor a huszár, ki friss ivóvizet hozott be, jelentette, hogy Bibókné van az
                  előszobában.</p>
               <p>- Kivel van? - kérdé az alispán meglepődve.</p>
               <p>- Egyedül.</p>
               <p>- Küldd be.</p>
               <p>Bibókné belépett, de mennyivel más asszony volt most. Ki volt öltözve derekasan,
                  csak úgy ropogott, suhogott rajta a sok keményített szoknya. Sötétkék mentét
                  viselt, filigrán ezüst kapoccsal, a nyaknál medveprémmel. A fején pillangós főkötő
                  volt, varrottas fityegőkkel a fülek táján. A tegnapi összetört teremtésnek se
                  híre, se hamva. Egyenesen tartja magát, ruganyosan lép, fiatalosan csikorognak a
                  kis kordován csizmái, és szinte ringatódzik hajlékony dereka a csípőin, szelíd
                  arcát, melyet a nagy kendő takart el tegnap, egy kis pirosság önti el (teringette,
                  csak talán nincsen kifestve), míg a szomorú szemeiben a bánat helyett ma valami
                  álmatag merengés ül.</p>
               <p>- Mi jót hozott az ifiasszony? - kérdezte az alispán nyájasan, miközben lopva
                  nézegette, sehogy se bírván benne felismerni azt a szenvedő mártírt, akinek tegnap
                  képzelte.</p>
               <p>- Bizony semmi jót, tekintetes alispán úr, semmi jót. Össze vagyok zúzva, tönkre
                  vagyok téve.</p>
               <p>- Ugyan, ne beszéljen! Mondja inkább, hogy meg van reparálva. Legalább tíz évet
                  fiatalodott tegnap óta.</p>
               <p>- Az csak látszik, egy kis színhez jutottam - felelte idegesen, az ajkaihoz emelt
                  csipkés kendőt harapdálva, mint paripa a zablát -, mert haragtól gyulladozik az
                  orcám.</p>
               <p>- És ugyan kire haragszik, lelkem?</p>
               <p>- Mindenkire; az istenre, az emberekre, magamra, még a tekintetes alispán úrra
                  is.</p>
               <p>Álmatag, kék, kissé zavaros, hisztériát eláruló, de okos szeme, mely csontos s
                  mégis kellemetes, sőt kecses arcát megvilágítá, szinte kacérkodón tapadt az
                  alispánra.</p>
               <p>- Nem értem, miről beszél! - hebegte az zavartan, csodálkozásba esve a különös
                  nézés és a vakmerő hang fölött, mely szokatlanul hangzott a tegnapi siránkozó
                  madonna szájából.</p>
               <p>- Kisemmiztek, kijátszottak, szerencsétlenné tettek, eltéptek az uramtól, hát
                  eljöttem megmondani, hogy abból semmi sem lesz - tört ki az asszonyból elementáris
                  erővel a panasz, vad, forró beszédében élet lüktetett s elfojtott szenvedélyek
                  mámora.</p>
               <p>Görgey a fejét csóválta.</p>
               <p>- Ejnye, ejnye, menyecske, miket csacsog itt össze! Hiszen azon rimánkodott
                  tegnap, hogy mentsem meg az urától. Értem Bibók Zsigmondot.</p>
               <p>- Mit tudtam én, hogy a lelketlen kutya mindjárt az első este kimutatja a foga
                  fehérét, hogy szégyenszemre összeadja magát Vállay Eszterrel, az özveggyel. Hiszen
                  ismeri a tekintetes úr. Szép rozmaring, mondhatom. Nincsen abban annyi szemérem
                  sem, mint egy mákszem. Ha látta volna a tekintetes alispán úr, hogyan riszálta,
                  kellemeztette magát, hogyan tapadt hozzá, hogyan sütött rá az a két nagy
                  bögölyszeme, mint két tüzes vasaló és nekem ezt látni kellett, anélkül, hogy
                  jussom lett volna megtépázni, amiben pedig már nem egy ősz szál is van, a kontyát.
                  (Szilaj, indulatos tépési mozdulatot tett a két kezével, miközben összeszorította
                  ajkát s megcsikordítá a fogait.) Nem lehet, megpukkadok, ezt nem bírom meg
                  tovább.</p>
               <p>- Furcsa isten teremtései az asszonyok! Tegnap nem kellett Bibók Zsigmond, mikor a
                  hűsége még érintetlen volt az ifiasszony szemében; most, hogy mással legyeskedett,
                  mindjárt kell! Hát legyen most az ember okos a maguk viselkedéséből.</p>
               <p>Bibókné a fejét rázta, csak úgy zörögtek-zizegtek a pillangós főkötő
                  rézpikkelyei.</p>
               <p>- Már tegnap is tele volt az én életpoharam keserűséggel, elhiheti a tekintetes
                  úr. Éppen csak ez a csöpp kellett, hogy kicsorduljon. Mert nem tudok én a kis
                  házban meglakni zsellérségben, földek nélkül. Több könnyet sírtam én tegnap, mint
                  amennyit szent Magdolna a mi urunk Jézus Krisztusnak a sírjánál. Mindjárt elszállt
                  az én jó kedvem, mint az elhessegetett madár, mihelyt megtudtam a szerződés
                  mibenlétét.</p>
               <p>Görgey a vállát vonogatta.</p>
               <p>- Arról én nem tehetek.</p>
               <p>- A tekintetes úr mindent tehet, mert a tekintetes úr hatalma beborít mindent.</p>
               <p>- Nem tudok rá módot, jó asszony.</p>
               <p>- Tudok én. Tessék elhívatni a Bibókokat és kimondani a szentenciát, hogy az
                  asszony, mármint én, a földbirtokkal jár. Minthogy pedig a birtok a szerződés
                  szerint a Zsiga kezeiben van…</p>
               <p>Az alispán elmosolyodott s közbevágott:</p>
               <p>- Nem épület az asszony, édes lelkem, hogy az a földbirtokkal járna. Hogy lehetne
                  olyat kimondani?</p>
               <p>- Márpedig én nem zsellérhez mentem férjhez, se koldushoz - ellenveté az asszony
                  hányaveti hangon, egyik kezét a csípőjére rakva -, birtokos nemeshez mentem, annál
                  is akarok maradni.</p>
               <p>- Egyszerűen Bibók Zsigmondhoz ment, Zsigmondnak pedig alapjában nem volt
                  földbirtoka, mert az apjáé volt.</p>
               <p>- Úgy, de egyetlen fia volt az apjának - feleselt az asszony -, most pedig hárman
                  vannak arra a csöpp tepertyűre.</p>
               <p>- Igaz - incselkedett vele az alispán, kit immár mulattatni kezdett a lehetetlen
                  helyzet -, de ne feledje el, hogy a másik kettőt maga szülte. A másik kettőt, akik
                  most már a sógorai is volnának.</p>
               <p>- Nem bánom én, akárhogy van is - szólt a fejét lesütve, némi röstelkedéssel. -
                  Ami van, istentől van, én nem vagyok az oka, de bolond se vagyok, hogy ne oda
                  álljak, ahol a birtok van.</p>
               <p>- Éppen csak ez az egy nem lehet - nevetett az alispán -, mert ha olyan ítéletet
                  mondanék, föltéve, hogy jogom lenne hozzá, amint nincs, hogy azé az asszony,
                  akihez a birtok jut, akkor aztán igazán nem tudom, hova jutna az ifiasszony. Mert
                  most Bibók Zsigmondnál van a birtok, de ha az ifiasszony Zsigmondhoz akar
                  visszamenni, amit kétségen kívül megtehet, akkor a birtokot rögtön visszaveszi az
                  öreg Vince, s ha most ennek alapján megint Vincéhez kívánkoznék, akkor Zsigmond
                  követeli vissza, mint törvényes feleségét.</p>
               <p>- Az írás írás, azt a macska se kaparhatja ki többé - védte az asszony az
                  álláspontját. - Ott pedig az van, hogy Zsigmond kezeli a birtokot, neki engedte át
                  az apja.</p>
               <p>- Persze, de az ifiasszony nála való maradása volt a föltétel.</p>
               <p>- Arról az írás nem tud semmit - vágta vissza az asszony cinikusan.</p>
               <p>Ez láthatólag kellemetlenül érintette Görgeyt.</p>
               <p>- De tudok én - felelte nyomatékkal, összevonván szemöldjeit -, és igen
                  csodálkozom, hogy hajlandó volna nemcsak elhagyni a gyámoltalan aggastyánt, de még
                  gazdai mivoltából is kifordítaná. Csalódtam az ifiasszonyban. Tegnap másformának
                  mutatkozott. Úgy látom azonban, hogy az ifiasszony is csak olyan asszony, mint a
                  többi. Hát mármost csak menjen haza és igazítsa el a dolgát a két férjével, mint a
                  többi asszony, úgy, ahogy tudja. Én többet bele nem ártom magamat.</p>
               <p>Bibókné elhalványodott, szólni akart, de Görgey leintette, a durva, ellentmondást
                  nem tűrő hangját használva.</p>
               <p>- Elmehet, isten hírével.</p>
               <p>Marjákné a kulcslyuknál hallgatózott, de csak annyit bírt összefogdosni és
                  nyilvánosságra hozni, hogy az alispán ingerült volt és hogy Bibókné kisírt
                  szemekkel távozott tőle. Hanem azért ez is elég csemege volt a görgői érdeklődő
                  köröknek, kiket ekkora szenzáció, mint a Bibók-eset, teljesen kiforgatott
                  hétköznapi szokásaiból. Emberemlékezet óta nem volt még ilyen mulatságos tél
                  Görgőn. Hát még ami jött! Bibók ezredes csakhamar összetoborzott egypár léhűtő
                  fickót a környékről, a »nemesi testőrség« számára, akik libériába bújtatva, nagy
                  szenvedélyeket kevertek fel a görgői menyecskék és lányok lelkében. Az ezredes a
                  két mostoha öccsét is bevette »az ármádiá«-ba, kinevezvén őket hadnagyoknak.
                  Mindez nagyban élénkítette a görgői életet, mert a vitézek eljártak esténkint a
                  fonókba és szívesen emelték fel a fejérnépek elejtett orsóját, mert az egész csak
                  a sorrend dolga. Elesett orsón kezdődik s elesett asszonyon végződik.</p>
               <p>A Görgey jobbágyai hadgyakorlatokra hívattak be vasárnaponkint, ami roppant
                  mulatság volt; a kastély udvarán folyt az egzercírozás, szeno-szlama, szeno-szlama
                  - mert tót volt a vezénynyelv (szalmás lábad - szénás lábad), amely
                  látványosságra összecsődültek a népek, kivált a szoknyába öltözöttek, nemcsak az
                  idevalók, de a szomszédos majorokból: Brásnyikból, Odoricáról, Pisarócról. És még
                  ebben se merültek ki a görgői szép napok, melyekről sokat fecsegtek odaát Lőcsén
                  az öntelt szász polgárok, hallván a hadikészületekről egyet-mást. Hm, hát fél
                  Görgey uram? Zsoldosokkal őrizteti magát szegény feje!</p>
               <p>Görgey most már vadászni is a felfegyverzett katonáival járt. Ennek a hírén is
                  mosolyogtak a szászok, mondogatván: Azért ő mégis a markunkba kerül. Hiszen itt
                  van a megyeháza. Az nem megy el utána. Egyszer csak ide kell jönnie akárhogy
                  is.</p>
               <p>Közeledvén a január 20-ikára kitűzött értekezlet, egymás után érkezni kezdtek a
                  vármegye nemesurai, ki hintón, ki lóháton, még olyan is akadt (az öreg Tarnóczy
                  Ádám), aki ökrös szekéren vontatta be magát a nagy saraknak miatta. Jöttek a
                  Draveczkyek, Kolacskovszkyak, Jekelfalussyak, a felsőoroszlányi Kissek, az
                  Abhortisok, három testvér, mindenik öles ember. (Ugyan anya volt, aki ezeket
                  szülte.) Luzsénszkyak, Matyasovszkyak, Máriássy Imre új bécsi kocsiján,
                  Andreánszky Jób négy fekete csődörön és ki győzné valamennyit elszámlálni.
                  Nyüzsgött tőlük a kis falu, mint egy méhkaptár, mert az urak ugyan a kastélyban
                  szállásoltattak el, de huszárokat, kocsisokat is hoztak magokkal, s ezek nem
                  fértek már el az urasági épületekben, hanem a jobbágyok istállóiba helyeztettek el
                  a lovaik s a kocsisok, huszárok is szétosztattak a községbe, csupán az élelmet
                  adta az uraság, délben és este egy-egy ökröt sütvén meg a szabad ég alatt, a
                  Sztrelnyikék pajtája mögötti térségen. Ugyancsak ott főzték a juhhúsos kását a
                  falu öregasszonyai, s egy-egy hordó bor is került minden étkezéshez az urasági
                  pincéből. Elemében volt Bibók ezredes, ki a rendet tartotta fenn a vendégek
                  cselédsége között.</p>
               <p>Mivelhogy az utak járhatlanok voltak akkoriban s mindenféle akadályokkal küzdött
                  az utas, éppúgy, mint a rákosi országgyűlésen, szokás volt az effajta
                  értekezleteken egy-két napig bevárni az útonlevőket. Nem volt az valami nagyon
                  unalmas, csak egy kis jó bor kellett hozzá és egy kis kártya. Hát az pedig volt
                  Görgőn. Az alispánnak három szőlő jutott az osztálynál a Hegyalján, kártya meg
                  iszen minden nemesi háznál akad. De minthogy nem volt elegendő, külön küldöncöt
                  menesztettek Lőcsére, hogy egy pár »Teufels Gebetbuch«-ot küldjön ki a Gyuri
                  gyerek. A ferbli még akkor nem volt kitalálva, hanem a pharao és a baccarat már ismeretes. Szolidabb öreg
                  urak a biribit játszották vagy a passedixet. A szepesi nemesség kiváltképpen a »trente et une«-t és a
                  »crep«-et kedvelte. Sváby, a javíthatatlan »spieler«, nyaranta Olaszországba
                  utazott, egy csomó tallért hozott haza, mint nyereséget, meg egy-egy új játékot.
                  De hol lehet most?</p>
               <p>Másodnap megérkezett Sváby is, meg a többiek, szinte többen eggyel, mint kellett
                  volna és mégis kevesebben. Kevesebben azért, mert Görgey Jánosra vártak, pedig nem
                  jött, és többen azért, mert Quendel uram, aki a múlt hónap elején kapta a
                  nemességet, mintegy kárpótlásul, hogy a szepesi városok kiváltása iránti kérelme
                  megtört a szepesi nemesség ellenzésén, beállított nyihóc szekerén,
                  parasztbundában, pedig a kutya se hívta.</p>
               <p>A magyar nemesség nem volt exkluzív intézmény. Nem isten csodája, hogy még áll
                  hazánk, mint a poéta énekli, hanem ennek az intézménynek egyszerű következménye.
                  Jól kigondolták azt az ősapák, isten nyugosztalja őket a haló porukban. Ahol egy
                  kis erő mutatkozott, akár értelmi, akár vagyoni erő, azt mindjárt fölszippantotta
                  a nemesség. Akinek sok esze volt, vagy sok pénze, azt bevették az alkotmány sáncai
                  közé, kívül csak az erőtlenség maradt.</p>
               <p>Nem haragudott hát azért a nemesség, ha egy-egy új tagja támadt, mint ahogy a pók
                  nem haragszik, ha egy kövér legyet lenyel, a kis vézna Quendel azonban már régen
                  ellenszenves volt a megyében, vagyonának eredete és a személyisége miatt, mostani
                  megnemesítését pedig úgy kellett venni, mint egy pofont, mely éppen a szepesi
                  nemességnek szól a bécsi Burgból.</p>
               <p>Quendel uram megérkezése tehát némi kedvetlenséget okozott, a házigazda mentegette
                  is magát a bizalmasabb emberei előtt, hogy Quendelt nem hívta meg, de ha már itt
                  van, olyan vendége, mint a többi, és nem szeretné, ha az ő házában megsértené
                  valaki.</p>
               <p>Quendel egyébiránt maga se titkolta, hogy nem kapott meghívást, sőt azzal állított
                  be meggörnyedve és alázatosan:</p>
               <p>- Értesítést ugyan nem kaptam, de mint új nemesembernek, úgy gondoltam, nekem is
                  jogom van résztvenni az összehítt értekezleten.</p>
               <p>Görgey udvariasan mentegetőzött.</p>
               <p>- Mindenesetre. Oh, bizonnyal. A diákjaimé a mulasztás, akik még a régi lajstrom
                  szerint állították ki a meghívóleveleket. Isten hozta.</p>
               <p>- Hát magam is siettem - hadarta nagy hajlongások közt -, mert már túl vagyok a
                  hatvanon, erősen túl és úgy érzem magamat a kutyabőrrel, mint a gyerek, ha új
                  bicskát kap, alig várja, hogy használhassa, hogy már faraghasson vele valamit.</p>
               <p>- No, itt nem sok faragni való lesz - mosolygott Görgey.</p>
               <p>Egy szó nem sok, de ezenkívül egy mukkot se árult el az összegyűltek előtt, hogy
                  mi lesz a rendkívüli módon és időben összehítt értekezlet tárgya, hiába faggatták
                  mindenünnen.</p>
               <p>Quendel apó bizony kellemetlen volt eleinte; még ha legalább kártyázni akart
                  volna, hogy az urak megcsapolhassák egy kicsit, de nem állt kötélnek, hogy mit
                  mondana a világ, ha ő, Quendel, aki igazi királyokkal áll üzleti összeköttetésben,
                  most papiros királyokra rakná a pénzét? Ez dölyfös megjegyzés még jobban ellene
                  hangolta az urakat, hanem azután később, mikor egyiknek-másiknak elnyerték a
                  pénzét, egyszerre megjött a szerepe, ide is, oda is egy kis parázs kölcsön
                  kellett, s olyan Gáspár bácsi lett belőle, mint a
                  pinty.</p>
               <p>Meg kell adni különben, hogy az a bolond kutyabőr már egypár hét alatt is kékített
                  valamennyit a véren, mert a híres uzsorás minden obligáció és biztosíték nélkül,
                  menten eleget tett a felmerült bizalmas kívánságoknak, maga szaladt ki a
                  kocsijához, kinyitotta a pokróccal befedett ládát (mely egyszersmind ülésül
                  szolgált), s a ládában levő csíkos tarisznyából előhozta a kért összegeket. De
                  minthogy sokat kellett kiszaladgálnia, azt tanácsolta neki a fiatal Máriássy:</p>
               <p>- Legjobb, ha felhozatja Quendel bácsi az egész ládát.</p>
               <p>- No, az bizony nem lesz rossz - kacagott Quendel uram -, se nekem, se nektek.
                  Bánja a szösz, küldjünk le érte valakit.</p>
               <p>Csakhamar felhozatta Bibók a katonáival és odaállíttatta, mint egy frigyládát, a
                  nagy, zöldposztós asztal tetejére, mely a terem közepén nyúlt végig.</p>
               <p>Csodálkoztak és nem értették, hogy mért nem lesz az neki (Quendelnek) se rossz,
                  hogy a láda fel van hozva. Este az is kisült. Quendel uram vacsora után csakhamar
                  elálmosodott, mire leakasztotta a zsebében zörgő kulcscsomagról a ládába valót és
                  beletette a zárba.</p>
               <p>- No, én most már elmegyek lefeküdni, mert én már öreg ember vagyok, de nehogy
                  felköltsön valaki a teremburáját, mert azt én nem szeretem, hát itt hagyom az
                  uraknak a kulcsot, akinek pénzre van szüksége, vegyen ki magának és írja be egy
                  cédulára, hogy mennyit vett ki, nehogy aztán többet találjon visszaadni. Hanem azt
                  nem ajánlom, hogy engem valaki felköltsön, mert én ölni-vágni szeretnék, mióta
                  vitézlő vagyok.</p>
               <p>Ez az öngúnyolódás általános mosolyt csalt ki az ajkakra, a kulcs gavalléros
                  otthagyása pedig hirtelen megfordította a közvélekedést. Nini, a kis Quendel! Hisz
                  ez egy kapitális emberke! Meg lehet azt szeretni. Kolacskovszky László a
                  természetrajzból magyarázta, hogy a megnemesítés isteni bűverőt rejt magában s
                  éppen olyan megmagyarázhatatlan, mint mikor a hernyóból, mely utálatos, pillangó
                  lesz, mely tündöklő szép.</p>
               <p>Biz ott reggelig folyt a kártya, másnap a reggeli után ló-cserebere következett.
                  Nagy élvezet az, utánajárni, hogy melyik lóban mi lakik, hogyan egyezik a párjával
                  alakra, színre, vérre. Aztán kiválasztani a legillőbbet. A nyerő felek mi egyebet
                  csináljanak a pénzükkel, ha két lovon jöttek, négyen mennek vissza, ha pedig
                  négyen jöttek, jobb négyet szereznek. A vesztő is csak abban regresszálhatja
                  magát, ha valami ráfizetéssel elsütheti a lovait s otthon azt füllentheti az
                  asszonynak, hogy ezek a jobbak és hogy ő fizetett rá. Volt hát alkudozás,
                  próbálgatás, előzködés, cigánykodás, ami a lócsaklizással jár. E derék
                  gavallérok, kiket hazug vagy léha beszéden nem lehet rajtakapni egy életen át,
                  most összebeszélnek kéket-zöldet, saját lovaik dicséretére, egyben leszólva velős
                  kupeckifejezésekkel az idegenekét:</p>
               <p>»Olyan ló ez, hogy csak beszélni nem tud.«</p>
               <p>»Mindent tud ez, csak az ostor felől nem tud.«</p>
               <p>»Zabot nem eszik és soha ki nem fárad.«</p>
               <p>»Nem járás már az, ahogy jár, hanem muzsika.«</p>
               <p>»Olyan a tartása, mint egy kastélyos kisasszonyé.«</p>
               <p>»Jámbor, szelíd, lekvárt lehet főzni a hátán.«</p>
               <p>Ez a megunt és elsózandó lovakról szól, az óhajtottakról megfordítva hangzik az
                  alkudozási frazeológia:</p>
               <p>»Annyi hibája van ennek, ahány éves.«</p>
               <p>»Érzi az egyik lábát.«</p>
               <p>»Nem lát ez az egyik szemére annyit sem, mint a Matuzsálem nagynénje.«</p>
               <p>»Úgy tartja a fejét, mintha öszvértől lopta volna.«</p>
               <p>Befogtak, kifogtak, átfogtak, ami mind gyönyörködtető látvány a lókultusz
                  országában, a született huszárok és kocsisok szemében. Ki tudja, meddig tartott
                  volna a rögtönzött vásár ezer apró bohóságaival, ha a házigazda el nem szólítja,
                  hogy: »most pedig már lássunk a közügyekhez«, mire a született huszárok, kocsisok
                  és kártyások egy karikacsapásra átvedlenek komoly tekintetes karokká és
                  rendekké.</p>
               <p>Görgey ugyanis a bátyját, Jánost várta, de miután ekkoráig sem jött, nem akarta az
                  értekezletet ebéd utánra halasztani (tiszta fejekhez akart beszélni). A nagytermet
                  ezalatt átalakították, kihordván a kártya-asztalokat, padokat rögtönöztek
                  helyükre. Csak a középső zöldposztós asztal maradt a helyén. Ekörül telepedtek le
                  a »négylovas famíliák«. A többiek is elfoglalván helyeiket a padokon, Görgey rövid
                  szavakkal üdvözölte az egybegyűlteket, kik télben-fagyban megjelentek az ő hívó
                  szavára, s kiket meleg szeretettel fogadott, mint vendégeit, most azonban arra
                  kéri, hogy ne tekintsék őt házigazdájuknak, gondolják el az ő kedvéért, hogy
                  semleges területen tanácskoznak, vegyék úgy, hogy nem vendégei.</p>
               <p>- Mi az ördög? - lepődött meg hangosan az egyik Abhortis. - No, azt bizony nem
                  tesszük.</p>
               <p>- Hohó! - morogta Monoky Ferenc.</p>
               <p>- Csak arra a fél órára, ameddig a konferencia tart - tette hozzá az alispán, némi
                  derültséget keltve.</p>
               <p>- Az már más.</p>
               <p>Egyben indítványozta az alispán, hogy a prezídiumot foglalja el Luzsénszky Péter
                  uram.</p>
               <p>- Miért nem az alispán? - mozgolódtak nehányan. - Hiszen ő a vármegye feje.</p>
               <p>Az alispán közbeszólt és ámbár mosolygott, mégis baljóslatú volt, amit mondott s
                  lehangoló érzeteket keltett.</p>
               <p>- Megengedem, de éppen azért kezdjünk a dologhoz így. Mert bizony mondom
                  kegyelmeteknek, hogy előbbvaló most fejet cserélni, mint lovat vagy egyebet.
                  Kezdjük hát el a kicserélést apródonkint. Üljön csak felülre, bátyámuram! Úgy
                  tudom, kegyelmed itt a legöregebb.</p>
               <p>A nyolcvanéves Luzsénszky biccentett a kedves galambfehér fejével.</p>
               <p>- Nem vagyok én még öreg - ellenveté vidáman -, csak éppen az van benne, hogy a
                  legrégibb idő óta tartózkodom itt ezen a rossz planétán. De ha mégis így
                  parancsolja a viceispány uram, hát engedelmeskedem.</p>
               <p>Ezzel beült a díszes karosszékbe, melynek támlányából két aranyozott hegyű lándzsa
                  nyúlt ki, de nem lett volna magyar ember Luzsénszky Péter, ha dikció nélkül üli
                  meg a helyét, pedig hát ki lehetne akkor még magyar ember, ha a húsz sebbel
                  borított aggastyán se volna az? Rágyújtott tehát a következő ósdi elnöki
                  megnyitóra:</p>
               <p>- Nemzetes és vitézlő nemes társaim! Európa kereszténységének végőrző serege! A
                  Thököly-háborúk idején egy zászló alatt szolgáltam vala a pogánysággal, akik
                  egyébiránt derék ellenség voltak, nagy kár, hogy immár elfogytak. Volt ezek közt
                  egy jó vitéz barátom, Hamen bég, akit úgy szerettem, mintha testvérem lett volna.
                  Ez mondta nekem egyszer, midőn mindenféléről beszélgettünk: »Ti magyarok és
                  keresztények okosabbaknak tartjátok magatokat nálunknál, pedig ti vagytok a
                  legostobább emberek.« »Miért?« - kérdeztem Hamen bégtől. - »Azért - mondá ő -,
                  mert ha ti valakit meg akartok tisztelni a lakomáitoknál, hát a legcsúnyább,
                  legöregebb asszony mellé ültetitek, holott a legszebb és legfiatalabb odaliszk
                  mellett esik a legjobb, legcsiklandozóbb ülés.« (Élénk derültség.) Igazat kellett
                  adnom Hamen bégnek, kinek mondása eszembe jön most, magamon tapasztalva egy másik
                  ilyen különös szokásunkat, hogy a legkomolyabb, néha főben járó értekezleteink
                  vezetésére rendszerint a leggyámoltalanabb, szellemi erejükben is megrokkant öreg
                  embereket ültetjük az elnöki székbe. (Zajos ellenmondások.) Nem tudom, mi lesz a
                  mai értekezlet tárgya, de gondolom, hogy viceispány uramnak nagy és fontos oka
                  lehet, ha minket ilyen időben járhatatlan utakon mozdított ki csendes téli
                  odvainkból. És bár csekélynek tartom magamat a tiszthez, mégis, mert nemzeti
                  szokás, elfoglalom a helyet, melyet nem érdemeim szereztek, de csupán
                  öregségem.</p>
               <p>Egyetlen száj lett az egész gyülekezet, s dőlt ki belőle a vivát. Egy patvariás
                  diák behozta eközben az alispán rezes kardját, meg egy kis fadobozt, de csak a
                  dobozt vette át s letette maga elé a zöld asztalra, a kardot ellenben nem kötötte
                  fel, visszaküldé.</p>
               <p>Erre felállt s lassú nyugodt hangon, kronológiai sorrendben előadta, miképpen
                  keletkezett apró mustármagból a vármegye és a lőcsei nagyképű tanács közt az
                  egyenetlenkedés, miként mérgesedett el apránként izzó gyűlöletté a megyei nemesek
                  és a városi polgárok érintkezésében. Ecsetelte a személyes torzsalkodást is a
                  lőcsei bíróval, mely később őt, szólót, erős lelki felindulásában egy sajnálatos
                  tettre ragadta ennek a most folyó esztendőnek első napján, amint talán hírből már
                  hallották is.</p>
               <p>- Tudjuk, hallottuk - felelték innen-onnan.</p>
               <p>- Nem akarok mentegetőzni kegyelmetek előtt - folytatá -, mert nem bíráim. Főképp
                  isten elé terjesztem ügyemet, ott a legkönnyebb a védekezésem, mert ő adta
                  ingerlékeny természetemet. Egyszerűen a tényeket sorolom elő, hogy azokból
                  levonjam a konzekvenciát. Lőcse városa, amint az előrelátható volt, nem vehette
                  közömbösen a megtörtént szerencsétlenséget, melyet szívemből szánok-bánok, sőt
                  annyira érzékenyen vette, hogy ez már meghaladja a természetes határokat.
                  Ahelyett, hogy a felsőbb hatóságoknál emelt volna panaszt, ő maga akar bíráskodni.
                  Én pillanatnyi fölhevülésben estem bűnbe, ők a fölhevülésnek ezt a pillanatát
                  mesterségesen akarják fenntartani. A bosszút lihegő városi tanács az ősnémetek
                  borzalmas, sötét eszközeihez nyúlt, levágatta a bíró kezét és csak azután fogja
                  eltemetni teste mellé, miután velem végeztek; addig mindig inteni fog nekik a
                  közszemlére kitett, bebalzsamozott kéz, hogy még üres, hogy még nincs benne a
                  válasz, mely a megtorlásról visz hírt a föld alá - a porladozó testtörzsnek…</p>
               <p>Szavának szárnya támadt, szemei lázban égtek, arca azonban egyre fehérebb lett s a
                  tömegben nyugtalan hullámzás támadt. Horánszky Dávid felkiáltott:</p>
               <p>- Eb ijed meg a szásztól!</p>
               <p>- Hogy mennyire körültekintő a tanács, az a rendelete mutatja, mellyel a
                  bosszúállás gondolatát belevitte a lakosság legszélesebb rétegeibe, gyászruhák
                  viselését tévén kötelezővé…</p>
               <p>- Valóságos fekete város, mint a mesékben - dünnyögte Kis Jób -, tegnap mentem
                  arra, mikor a bíróválasztás folyt, a nép künn volt az utcákon
                  gyászköntösökben.</p>
               <p>- Majd elkopik az a fekete ruha - vélte Sváby uram. - Láttam már én karón
                  varjút.</p>
               <p>Abhortis Sándor megrázta a hatalmas ökleit fenyegetőn:</p>
               <p>- A fekete városból könnyen csinálunk piros várost, ha ugyan vér folyik a szászban
                  és nem aludttej.</p>
               <p>Az elnök elégedetlen fejcsóválással követelte a csendet.</p>
               <p>- Ugyan, ugyan! Hát hallgassuk meg viceispány uramat. Minek raknak kegyelmetek
                  holmi mellékleteket az előterjesztéshez? Elég erős ember ő ahhoz, hogy beletegye,
                  ami bele való.</p>
               <p>Erre csakugyan megszégyenelték magukat és Görgey tovább mehetett egy
                  mondattal.</p>
               <p>- Ilyen körülmények közt, tisztelt értekezlet, könnyen föltehető, sőt valószínű,
                  hogy engem előbb-utóbb valamely rendkívüli baleset ér.</p>
               <p>- No, azt szeretnénk mi látni - süvített közbe egy éles hang.</p>
               <p>- Éppen ez az - folytatta Görgey, arrafelé tekintve, ahonnan a kiáltás jött -,
                  éppen ez az, amit a legerősebb indoknak tartok ahhoz a lépéshez, melyre
                  elhatároztam magamat. Ha Lőcse városa megtorolja rajtam a sérelmet, amely
                  bírájában érte, pedig alkalmasint megtorolja, a tekintetes vármegye sem lehet
                  alábbvaló, majd a városon torolja meg a sérelmet, mely alispánjában érte. Kérdem
                  most, hova fog mindez vezetni, tisztelt értekezlet? Kivált, ha azután is
                  folytatódik, mivelhogy a nagyobbra fölpiszkált tüzek nehezebben alusznak el, mint
                  a kisebbek. Szomorú tapasztalataim vannak erre nézve a családi krónikákból, a
                  viszálykodások, melyek a Berzeviczyek és Görgeyek közt folytak az Árpád-korban, s
                  amelyekben mind a két család elgyengült. Ám ez csak két család volt! De mi lesz,
                  ha egy vármegye és egy hatalmas város tülekednek? Mintha már nem lenne elég rom és
                  elég pusztulás ebben a szegény országban. Ilyen esetekben nem szabad az embernek
                  elveszteni a hideg eszét, s preventíve kell menteni, amit lehet. Én mindenekelőtt
                  a vármegyét mentem, olyan helyzetbe akarván azt hozni, hogy ne legyen sorsomhoz
                  semmi köze. Vagyis ezennel leteszem alispáni hivatalomat és átadom a vármegye
                  pecsétjét további rendelkezésre elölülő Luzsénszky Péter uramnak.</p>
               <p>Ohó! Hohó! Leírhatatlan kaosz támadt. Néhányan felugráltak. Düh, ingerültség,
                  ellágyulás, aggodalom, tűnődés rajzolódott az arcokra. Luzsénszky visszatolta a
                  neki nyújtott dobozt, melyben a megye pecsétje volt. Összecseng ez a nemesség,
                  mintha egy nehéz kő zuhant volna egy cimbalomra, minden húrja nyög, kong, rezdül.
                  Nem lehet az! No, csak az kellene még! Vonja vissza!</p>
               <p>Felpattant erre, mint a megsebzett tigris, Draveczky Imre, kevés szavú, de nagy
                  tekintélyű primipilus s a lassan helyreállított fegyelem közt mondá a
                  következőket:</p>
               <p>- Nem osztom az előttem szóló érdemes alispán úr szavait, s ha osztanám is az
                  eszemmel, nem oszthatom szívemmel és a lovagiasság érzéseivel. Őkegyelme a megyei
                  nemesség érdekeinek buzgó szolgálatában, megengedem, elhirtelenkedve cselekszik,
                  de miérettünk háborog fel akkora hullámokban indulatja. A mi bosszankodásunk
                  neveli az ő haragját a kitörésig, ha nem lett volna a mi élünkön, talán meg sem
                  érinti ujjával azt a végzetes puskakakast, s most ő, aki előttünk járt, mikor ezt
                  elkövette, azt kívánja, hogy mi ne legyünk a háta mögött, mikor ezért a veszedelem
                  környékezi. Nem oda Buda, tekintetes vitézlő uraim. Ha vicispány uram nemesember
                  tud lenni, aki elszakítja magát mitőlünk, hogy a gondjaiban ne kelljen
                  osztozkodnunk, engedje meg, hogy mi is nemesemberek maradhassunk, akik az ő háta
                  mögül el nem mozdulunk. Gondolják meg kegyelmetek és gondolja meg ő is, hogy
                  milyen dicstelenség lenne ránk nézve, ha őt magára hagyva, mintegy a saját
                  fejünket eleve vágjuk le, mert az a lőcseieknek nem tetszik. Ám jöjjön, aminek
                  jönnie kell, de én ezt a lemondást nem fogadom el, s ha nemes atyámfiai
                  elfogadnák, isten engem úgy segéljen, legottan kiköltözködném ebből a megyéből és
                  elvitetném innen poraikban őseimet is, akik itt többé nem tudnának pihenni.</p>
               <p>Lelkes éljenzúgás követte szavait. Éljen Draveczky! Éljen Görgey!</p>
               <p>- Egy halálunk, egy alispánunk! - kiáltott fel Monoky, mire megint új vivátozás
                  tört ki, amint ez már szokás a gyülekezetekben.</p>
               <p>Görgey kemény arcvonalai láthatólag meglágyultak és szemeinek szapora pislogása
                  azt jelentette, hogy alattuk valahonnan könnyek kívánkoznak fel s azokat a
                  szemgolyók gyors forgatásával igyekszik visszatolni.</p>
               <p>- Köszönöm hűséges ragaszkodásukat - mondá lassú, tompa, eleinte szinte reszkető
                  hangon -, örökös büszkeségem ez, de tegyenek le kérem erről a gondolatról, mely
                  kivihetetlen. Én nem kormányozhatom többé a vármegyét, mert erre nézve Lőcsén
                  kellene laknom, ahol a megyeháza van, márpedig minden józan ember láthatja, hogy
                  ez nem áll módomban, csak ha hadakkal állítanék be, amihez pedig királyi engedély
                  kellenék, no meg hadak.</p>
               <p>Elkedvetlenedő némaság állt be erre. A zöld asztal körül ülő potentátok egymásra
                  néztek tanácstalanul és talán egyet gondoltak: hogy az alispánnak ebben igaza van.
                  Lőcsén a mérges burgerek legott elfognák, elpáholnák a szegény embert, talán
                  börtönbe is vetnék (amilyen szemtelenek), úgy, hogy a nemességnek föl kellene
                  kelnie a bandériumaival és ízzé-porrá törni, fölperzselni, sóval bevetni Lőcsét,
                  hogy a tekintélyüket visszaszerezzék, csakhogy abba beleszólna a császár is és
                  lenne belőle olyan háború, hogy isten a megmondhatója.</p>
               <p>E kínos csöndben, míg a koponyákban ez főtt, egyszerre csak fölállt hátul a
                  negyedik padban a kis Quendel. De bizony nem lehetett volna meglátni a sok széles
                  hátú úr mögött, hát oldalba lökte a szomszédja, gradeci Lánczy Ferenc uram, hogy
                  álljon fel a padra, ha valami mondanivalója lehet még. Mire fürgén felugrott,
                  megsimogatta kis kecskeszakállát és a kezében szorongó báránybőr sapkájával
                  gesztikulálva, mintha legyeket kergetne el magától, ígyen szólt:</p>
               <p>- Meguntam már a sok beszédet, tekintetes nemes atyámfiai, amihez hozzájárul az
                  is, hogy nálam már delet harangoztak, azaz, hogy szeretnék már az ebédhez
                  hozzájutni…</p>
               <p>A megütődés és a megbotránkozás moraja kezdett jelentkezni, de ez csak annyiban
                  hozta zavarba Quendel uramat, hogy elvesztette az előre kieszelt és kicsiszolt
                  mondatait és beletévedt a hétköznapi, lengyelből és németből fordított
                  kifejezéseibe.</p>
               <p>- No, no, ne tessék rajtam nevetni. Én nem vagyok régi orátor, vagyok csak új
                  nemes, új seprő, aki jól sepri. Én kigondolom valami jót és elmondok rosszul,
                  magok kigondolják valami rosszat és elmondanak jól. Itt fexik a kutya. Hát én
                  elvágok disputát egy ajánlattal, hogy a tekintetes alispán úr maradja és hogy
                  hamarább mehessünk ebédelni. Én Quendel Gáspár de Paszta et Alsókend (és itt a
                  mellére ütött paraszt gőggel) fölépítek saját pénzemen itt Görgőn egy megyeházat,
                  amelyik úgy fogja hasonlítani lőcseihez, mint a másik tojás az egyikhez, amit
                  tojta egy tyúk és odaprezentelem azt örök időkre a téns vármegyének. Dixi,
                  punctum.</p>
               <p>De iszen nem volt már ez nevetséges alak többé. Nagy dolog az ékesszólás, de a
                  pénz se bolondság, annak is megvan a maga kisugárzása (kivált ha jóra használják),
                  mint a hatalomnak vagy a lángésznek, mely glóriát fon a homlok körül. Hatan is
                  odaugrottak Quendelhez, fölkapták, vállaikra emelték s úgy hordozták körül a
                  teremben. Ő kézzel-lábbal kapálózott, s rettentőn izzadt egész teste.</p>
               <p>- Sohase még nem mentem ilyen forsponton. Ne okoskodjék kegyelmetek. Hihihi!
                  Jajajaj! Csiklandós vagyok.</p>
               <p>Csupán egyetlen hang ellenkezett.</p>
               <p>- Hebehurgya beszéd! Majd mi visszük el a megyeházunkat. Azért sem. Ők vigyék el
                  onnan a városukat, ha nem tetszik nekik.</p>
               <p>Ezt a kappanhangot legott lehurrogták volna, ha nem lett volna a fiatal Palocsayé,
                  s ha a fiatal Palocsay nem lett volna báró.</p>
               <p>A bárót ugyanis bosszantotta, hogy a bélai kupec egy csapásra ilyen pozíciót
                  szerzett magának a szepesi nemességnél.</p>
               <p>Szerencsére azonban ott volt a gyülekezetben Máriássy György, akit viszont az
                  bosszantott, hogy ő nem báró, minélfogva erős ostora és nyesegetője volt az
                  arisztokrata nyegleségeknek. Ő emelkedett most fel s korholó hangon célzott egy,
                  az imént hallott, közbeszólásra. Nem tudja, ki mondta, de nem is akarja tudni,
                  mert hálátlan szó volt az egy derék férfiú iránt, ki áldozatkészségét a maga
                  egyszerű modorában nyilvánítá, amiért nem gáncs illeti, de koszorú. (Felkiáltások:
                  Éljen Quendel!) Bár ebben az alakjában ő se fogadja el Quendel uram
                  nagylelkűségét, mert minek volna ide megyeházat építeni arra a rövid időre?
                  Hiszen még a tenger is elpárolog lassankint, nemhogy a lőcseiek haragja el ne
                  párologjék! Hanem mégis a Quendel uram indítványában van benne a tetszetős
                  kibontakozás magja. Ne építsünk semmit, hiszen itt van ez a vendégszerető tágas
                  kastély, határozzuk el, hogy a megyegyűléseinket ezentúl bizonytalan ideig Görgőn
                  tartjuk. Olyan egyszerű ez, mint a Kolumbus tojása és van, sajnos elég precedens
                  ilyenre. Lám, Pest vármegye is mennyi ideig tartotta a gyűléseit Nógrád megyében,
                  Füleken.</p>
               <p>- Úgy van! Helyes! Ez az igaz. Elfogadjuk!</p>
               <p>Luzsénszky föltette a kérdést:</p>
               <p>- Akik elfogadják, emeljék fel a kezeiket!</p>
               <p>Mintha madársereg rebben, olyan sustorgással emelkedtek fel a kezek a levegőbe,
                  csak Görgey dobolt a magáéival idegesen a zöld posztón.</p>
               <p>- Halljuk Görgeyt. Halljuk, halljuk!</p>
               <p>Görgey felállt s fejét töredelmesen lehajtván, tompa hangon mondá, mintha egy
                  pincéből beszélne föl:</p>
               <p>- Kénytelen vagyok elszenvedni mindazokat, miket az isten rám mért, s ezek közé
                  sorozom azt is, amit a vármegye parancsol. Vagyis, maradok a helyemen.</p>
               <p>A nagy szó végre ki volt mondva. Olyan éljenzés hasadt fel erre, mely a szó szoros
                  értelmében megrengette a falakat, mert szakasztott abban a szempillanatban, mikor
                  a »maradok«-ot kimondta, egy majdnem öles nagyságú olajkép, mely Görgey Pál
                  édesanyját, Palásthy Erzsébetet ábrázolta, zöld bársony mentében, strucctollas
                  csepesszel a fején, leesett a falról s nagy robajjal zúzódott össze rámája a
                  padozaton.</p>
               <p>- Rossz ómen - súgta Horánszky Dávid Jekelfalussy Balázsnak. - Erzsi néni
                  megmozdult a falon. Ezt a Palit szerette, becézte legjobban a gyerekei közül.</p>
               <p>Görgey maga is elsápadt a látványra s fázékonyan folytatá:</p>
               <p>- Megmaradok, de kívánom, hogy erről a mai értekezletről protokollum készíttessék,
                  s azt minden jelenlevő aláírja. Megmaradok, de csak azon föltétel alatt, ha egy
                  lélek sincs jelen, aki távozásomat kívánja.</p>
               <p>Körülnézett a sas-szemeivel, de bizony nem volt itt olyan életunt ember.</p>
               <p>- Nincs, nincs, egyetlen lélek se!</p>
               <p>Pedig ki tudja? Hátha mégis volt egy lélek; egy, aki már a testét levetette és itt
                  lebeg abban a teremben, ahol a fia felől határoznak. Egy lélek, aki megmondta a
                  falnak: »ereszd el azt a szöget« és megmondta a szögnek: »ereszd el azt a képet,
                  aki én voltam, hogy jelt adhassak.«</p>
               <p>Így intéztetvén el közmegelégedésre a kínos ügy komoly oldala, a többi részletek
                  az óvrendszabályok, a taktikai eljárás inter pocula kerülnek tapétára; az ebéd
                  készen volt, szakácsnék, kukták, felszolgáló huszárok nagy lázban
                  sürögtek-forogtak Marjákné lármás felügyelete alatt, csak feltálalni nem tudtak,
                  mert a nagy termet előbb ki kellett szellőztetni s aztán megteríteni, de ez olyan
                  sebesen ment, hogy szinte egy percnek látszott, kivált mert azalatt betoppant
                  Lőcséről Grodkovszky várnagy friss hírekkel, melyek köz a legnevezetesebb, hogy a
                  tegnapi bíróválasztáson, mely késő estig tartott Gosznovitzer és Nustkorb között,
                  nagy küzdelem után Nustkorb András uram győzött hét szavazattal s igen békés természetű beköszöntő beszédet tartott, melyben
                  egyáltalán célzás sem történt a Görgey elleni bosszúállásra.</p>
               <p>Mindez vidám hangulatot teremtett a megyei uraknál, még maga a mindig komor
                  alispán is, aki az asztalfőn ült Palocsay báró és Luzsénszky közt, amint a finom
                  lúdgégelevest odahozták, egy kis tréfát csinált, a felszolgáló huszárt
                  figyelmeztetvén:</p>
               <p>- Quendel uramhoz kell vinni a tálat először, mert őkegyelme a legéhesebb, s az ő
                  éhsége adta neki az ötletet, mely voltaképpeni igazi fundamentuma annak, hogy én
                  ezentúl is kenyérben maradhattam.
               </p>
               <p>Quendel uram arca csupa napsugár lett, hálásan pislogott erre a kitüntetésre, a
                  szemeit is behunyta, mintha rózsavízzel fecskendeznék.</p>
               <p>Azután is derült volt az alispán egész nap, nyájasan búcsúzgatva a széledező
                  vendégektől. Egyike volt a legutolsó távozóknak Quendel, aki magát az alispán
                  gráciájába ajánlva, kifejtette, hogy ha már megmondta, mégis szeretne itt Görgőn
                  építeni valamit, amivel segítségére legyen a jó ügynek, bosszantaná, ha azt
                  mondanák, hogy csak a szája jár, azért hát adjon el neki az alispán úr egy darab
                  fundust itt valahol, nem messze a kastélytól, hogy ő oda egy fényes vendégfogadót
                  emeltet, kocsiszínekkel, istállókkal, a vitézlő nemesség kényelmére, előrelátható
                  lévén, hogy ha a gyűlésekre, restorációkra nagy számmal érkeznek, nem férnek el
                  mind a kastélyban, de mit is keresnének ott, kivált a bocskoros gyöngyei a szent
                  koronának? Ha azok is a kastélyba szállnának, akkor az úri része nem érezné magát
                  jól. Egyébként a nagyobb urak is szeretik a fogadói életet, ahol a saját ízlésük
                  szerint mulathatnak, kivált ha jók a borok és szépek a szobalányok.</p>
               <p>Görgey a szokásos szólamokkal szabadkozott, hogy sok jó elfér együtt arra a kis
                  időre, s hogy nem fogadhat el ilyen szívességet senkitől, minek okozna magának
                  haszontalan költséget Quendel uram.</p>
               <p>- Hiszen úgy értek, instálom, hogy a vendéglő az enyim lenne, vagyis én adnám
                  bérbe egy arra való traktérosnak, ki tejbe-vajba fürösztené a tekintetes
                  nemességet. Ha a saját kedveért nem engedi a téns alispán úr, hát engedje enyim
                  kedvemért.</p>
               <p>Az alispán a vállát vonogatta.</p>
               <p>- Hiszen ha mindenáron ablakon akarja kidobálni a pénzét, hát énmiattam
                  építtethet.</p>
               <p>Elnéptelenedvén a ház, a gazda mégis nyájas és közlékeny maradt s este jóízűen
                  elborozgatott Grodkovszkyval, kit ott marasztott éjszakára (no, lesz ebből otthon
                  patália), s miután jó későn hálószobájába vonult, az ambituson találta Bibókot, ki
                  a karabélyos, lándzsás őröket változtatta ajtaja előtt, barátságosan beszólítá a
                  levetkőzéshez, hogy azalatt, míg Preszton a csizmáit lehúzza és a lábait vakarja
                  (melyek egy téli táborozáskor elfagyván, azóta rettentő módon viszkettek),
                  megbeszélje vele a védekezési intézkedéseket. Preszton eltávozásával, miután
                  megállapodtak arra nézve, hogy Toporcról, ahol Görgey Jánosnak három ágyúja van,
                  mihelyt az utak megjavulnak, el kell hozatni mind a hármat, azt kérdezte
                  Görgey:</p>
               <p>- Van-e valakije, akit a kezelésükre be lehetne tanítani?</p>
               <p>- Van. A két öcsém. Értelmes, ügyes fickók.</p>
               <p>- A Bibókok született jó katonák.</p>
               <p>- Gondolom - felelte kurtán, dölyfösen.</p>
               <p>- Nos, és hogy van most a család együtt? - tudakolta kíváncsian.</p>
               <p>- Béke van.</p>
               <p>- Csodálkozom a történtek után - dünnyögte az alispán -, igazán csodálkozom.</p>
               <p>- Hát annak az a titka…</p>
               <p>- Ugyan mi?</p>
               <p>- Hogy az öreg már semmit sem tud és még semmit sem gyanít, hogy az asszony már
                  semmit sem nélkülöz és még semmit se fecseg ki…</p>
               <p>- Ördögöt! - csóválta a fejét Görgey ironikus mosollyal. - Hát kegyelmed,
                  ezredes?</p>
               <p>- Én meg hozzájárulok és nem unok meg semmit - egészíté ki Bibók.</p>
               <p>- Szóval maga tökéletes ember, ezredes - fejezte be Görgey, egy hatalmas
                  ásítással. - Úgy látszik, ma aludni fogok. Csak hadd járjanak az emberek odakünn,
                  csak járjanak, s jól kopogtassák lándzsanyéllel a köveket.</p>
               <p>Így volt nekik megparancsolva, mert a kopogás, vagyis a biztonságérzet
                  csillapította a fölzaklatott idegeit, ha a kopogás megszűnt a folyosón, a
                  beállott halálos csendben ijedten riadozott fel.</p>
         </div>
         <div type="chapter">
            <head>KILENCEDIK FEJEZET</head>
               <head>A KIS ROZÁLI SORSÁBAN VÁLTOZÁS ÁLL BE</head>
               <p>Csendesen folytak a napok és egyformán, csak a hideg volt hol nagyobb, hol kisebb,
                  ha ugyan valaki mérte volna. Lőcsén unalmasan telt el a farsang, az asszonyok
                  zúgolódtak. Nustkorb uram elfoglalta a bírói széket s minthogy sokan rossz néven
                  vették tőle a békés magatartását, a közvélemény megnyugtatására megkezdte a pört a
                  tárnokmester előtt, a vérszegéllyel bekerített terület iránt. Görgey megidéztetett
                  a bíróság színe elé, de célszerűnek tartotta meg nem jelenni s in contumatiam
                  (makacsságból) elveszteni a pört. Fogvicsorgató kutyának koncot kell odavetni!</p>
               <p>A pör csakugyan elveszett s a város ünnepélyesen beiktattatott az ily furfangosan
                  elharácsolt Görgey-birtokba, amit nagy lakomával ültek meg a városház pincéjében,
                  de ez a kis falat még csak emelte a diadalmasok megtorlási éhségét, a Görgey
                  engedékenysége nem vált be ügyes sakkhúzásnak, mert a lakomán tüzelő beszédek
                  tartattak, melyek a bosszúállás érzetét hevítették és glorifikálták. Ugyanott
                  merült fel az az eszme, hogy a Nustkorb András uram bíróságával megürült tanácsosi
                  állás senki mással be ne töltessék, mint a fiatal Fabriciussal, akinek egy másik
                  Görgey a fülét vágta meg párviadalban. Ebből a fiatalemberből kell nevelni
                  Lőcsének bírót. Ebben van bátorság. (Ez annyit jelentett, sub rosa, hogy Nustkorb
                  uramban nincs.) Ez fel tudja áldozni a vérét a városáért. Valóságos hérosznak nőtt
                  meg a közönség szemében e fiatalember, ki jelenleg még külső országokban végzi a
                  tanulmányait, vagyis éppen azért, mert nincs szem előtt. Ám az a baj, hogy még
                  nincs huszonnégy éves, s arról esik sok sürgető szó, hogy egy küldöttség menjen
                  Leopoldhoz Bécsbe, mely a nagykorúsítását kérje, s egy levél utána, hogy jöjjön
                  haza.</p>
               <p>Ily tervek közepette múlt el lassan a tél, a szép napfényes május aztán lehúzta a
                  hegyekről-völgyekről a nagy fehér bundájukat, amely alatt aludtak és rájuk adta,
                  akit mi illet, szürke kopott ruhát a hegyeknek, haragos-zöldet a völgyeknek.
                  Felzúgtak újonnan nőtt lombjaikkal az erdők s mentek, mendegéltek örök időkre
                  kiszabott útjukon a soha meg nem álló ezüstvizű folyók és patakok. Minden új
                  színbe öltözködék, csak a lőcsei polgárok maradtak feketében…</p>
               <p>A határ vidám volt, mert a borsó az idén is pirosló virágokat hozott, de egyéb
                  piros színt nem igen lehetett ott látni. Megbotránkozott volna azon a magisztrátus
                  és a fertálymesterek ügyeltek is, letépvén s elkobozván a vásárra érkező
                  parasztasszonyok fejéről a piros kendőket.</p>
               <p>- Hát nem tudjátok, istentelenek, hogy ebben a városban gyász van?</p>
               <p>Görgőn ellenben vidám zajt, pezsgő életet teremtett az alispán és a város között
                  kiütött háború. Vendégek, peres felek, tanácskozó nagyurak rajzottak oda. Minden
                  napra esett valami nevezetesebb esemény.</p>
               <p>Június utoljának egyik szép csillagos, holdvilágos estéjén könnyű bricska gurult
                  be a Görgey-portára, amelyen két, kabátos úrféle ült. A kis kocsi után három nehéz
                  társzekér húzódott, óriási ládákkal, amilyenekben mesteremberek kirakodó vásárokra
                  viszik a portékájukat.</p>
               <p>Görgey még nem feküdt le, a kancelláriában olvasgatott kedvenc klasszikusaiból,
                  Bibók ellenben átellenben mulatott egy hevenyészett sátor alatt. A Quendel uram
                  készülő vendéglőjének falaira ugyanis ma húzták fel a tetőt, felvirágozván a
                  szarufákat mályvarózsákkal és ákácvirágbokrétákkal, egy kis áldomást ittanak ácsok
                  és kőművesek. Az ármádia vezére persze ki nem maradhatott innen. Egy hordó csapra
                  volt ütve és a duda is szólt. A parasztmenyecskék és leányok az urasági kerítés
                  mellett várakoztak, hogy mikor viszik őket táncba. Volt is egy-két fordulat a
                  poros megyei úton, egy-egy életrevalóbb ács előintett egyet-egyet a fehérnépből,
                  de hát nem lett abból nagyobb mulatság, mert leginkább kőművesekből állt a mulató
                  csoport s azok többnyire csámpások, kecske a szoptatósdajkájuk pici korban, máj a
                  pecsenyéjük, aludttej az italuk, hát ugyan mitől volna menyecskékhez való vérük?
                  Meg az is baj, hogyha egy-egy szekér jött az úton, mindig abba kellett hagyni a
                  táncot. Így most is, mikor az említett könnyű kocsi, meg a társzekerek jöttek.</p>
               <p>Bibók uram észrevevén, hogy a szekerek az urasági udvarba fordultak be, letette a
                  kancsót s utánuk szaladt, nem minden aggodalom nélkül. Ki az ördög az ilyenkor? És
                  mi lehet azokban a roppant ládákban? Hátha katonákat csempésznek be az udvarba
                  bennök a furfangos lőcseiek? Derengett a fejében valami ilyen történet, valami
                  mesebeli országból, ahol egy ló hasában vittek be katonákat, de úgy rémlik neki,
                  hogy a ló fából volt, vagy hogy talán a katonák voltak fából, az ördög tudja
                  jobban.</p>
               <p>A kis kocsiról fürgén ugrott le egy kifent bajuszú, tagbaszakadt öregúr, katonás
                  tartású, parancsoló szavú.</p>
               <p>- Itthon van a gazda? - szólt rá messziről az odaiparkodó Bibókra.</p>
               <p>Kérdéssel felelt ez a kérdezőnek:</p>
               <p>- Ki keresi?</p>
               <p>- He?</p>
               <p>- Azt kérdeztem, hogy kik az urak? - mondá Bibók.</p>
               <p>- Mi köze hozzá kendnek? Vendégek vagyunk, punktum. Vezessen az úrhoz.</p>
               <p>Bibók azonban nem hagyta magát egykönnyen.</p>
               <p>- Hogy vendégek az urak, az meglehet, de én meg nemesember vagyok, tehát nem
                  vagyok kendteknek kend, punktum. S nem is engedem az úrhoz elébb, míg meg nem
                  mutatják, mi van azokban a ládákban a társzekereken? Hej, katonák! - fordult hátra
                  Bibók az ambituson gunnyasztó embereihez -, hozzatok ide egy-két lámpást
                  valahonnan!</p>
               <p>A nagybajuszú láthatólag összerezzent, mire a másik férfi vette át a szót.
                  Barátságosabb, csengőbb hangja volt.</p>
               <p>- Hát ki az úr, ha meg nem sérteném?</p>
               <p>- Én Bibók ezredes vagyok. De inkább nekem kell kérdezni.</p>
               <p>Az utóbb megszólalt férfi erre hirtelen benyúlt a kocsikasba s egy karabélyt emelt
                  ki, melynek ezüstös agya fenyegetőleg csillant meg. Az elhangzott név és rang
                  kellemetlenül érinthette, legalább úgy látszott. Ez még gyanúsabbá tette Bibók
                  előtt a jövevényeket s türelmetlenkedve sürgette:</p>
               <p>- Nos, mégse mondják meg a nevüket?</p>
               <p>- Barátai vagyunk a gazdának - felelte az előbbi, feltűnően játszogatva a
                  fegyverrel.</p>
               <p>- Jelentse meg az úrnak - szólt a nagybajuszú -, hogy megjött az esze.
               </p>
               <p>- Ne mókázzanak velem - pattant fel Bibók szigorún -, mert azt én nem szeretem,
                  vagy mondják meg a nevüket, ha jó járatban vannak, vagy pedig menjenek isten
                  hírével, ahonnan jöttek.</p>
               <p>- Hiszen már megmondtam - nevetett könnyedén a nagybajuszú. - Hívja ki a gazdát,
                  Görgey Pál uramat, majd megismer ő bennünket.</p>
               <p>- Nem, addig egy tapodtat se, míg meg nem látom, mi van a ládákban.</p>
               <p>E pillanatban Marjákné dugta ki a kosztros fejét az ablakon.</p>
               <p>- Ejnye ni, Bibók uram - ripakodott rá a derék asszonyság -, még bizony kikergeti
                  a házból az urunk édestestvérét. Megismertem a hangjáról, kezét csókolom. Megyek,
                  nyomban megyek, tekintetes uram, csak egy kendőt vetek a nyakamba. Hé, Zsuzsi,
                  Marcsa, Ancsa, hol vagytok? Ugyan Bibók uram, szóljon valahol rájuk, mert tudom,
                  ott künn hancúroznak a szemérmetlenek a katonákkal. Hadd rakjanak gyorsan tüzet.
                  Nem vacsoráltak még a tekintetes urak, ugyebár? Hogy nem kell a vacsora? Azt már
                  majd meglássuk. Tudom én, mi a becsület, mikor ilyen kedves vendég érkezik. Jaj,
                  hogy fog örülni az urunk.</p>
               <p>Ezalatt előhozták a katonák a lámpákat, Bibók uram engedelmet kért, hogy ő nem
                  tudhatta, milyen előkelő urakkal van dolga, kötelessége volt, mert ő van megbízva
                  ezekben a veszedelmes időkben az alispán élete feletti őrködéssel, s végre maguk a
                  tekintetes urak az okai, hogy nem mondták meg a nevüket.</p>
               <p>- Megmondtam - nevetett újra a nagybajuszú -, hogy megjött az Esze, mert Esze
                  vagyok. Esze Tamás.</p>
               <p>Ez a név ismeretes volt ekkor, Bibók levette a kalpagját és összeütötte
                  tisztelgésre a sarkantyúját.</p>
               <p>- Isten hozta nálunk.</p>
               <p>- Én pedig azért nem mondtam - mentegetőzött Görgey János -, mert valami császári
                  ezredesnek hittem, s azoknak a nevem vörös posztó.</p>
               <p>Az alispán megörült régen látott bátyjának s a híres kuruc Eszének, »ki vagy
                  levágta, vagy megnevettette az embereket«, szerfelett kedélyes tréfára hajló
                  lévén. Hanem egyszersmind meglepte a látogatás: mi lelhette a »toporci remetét«,
                  hogy egyszerre itt toppant és ilyen társaságban? Tomi úr mindig sántikál
                  valamiben. Görgey János kitérőleg felelt öccse kérdéseire, azt mondta, hogy már
                  régen nem látta, hát eljött vagy három napra, hogy kibeszélgessék magukat. Arra a
                  kérdésre, hogy mi van a társzekereken, Esze sietett megjegyezni, hogy egy a
                  szívéhez közelálló özvegyasszony kelengyéjét szállítja, aki férjhez készül most
                  menni. Hogy honnan jönnek a kedves vendégek, arra nézve meglehetősen zavaros
                  feleleteket kapott ugyan, de ez egy csöppet sem gátolta, hogy vígan legyenek, s
                  még azok a keserű kifejezések sem keltették fel gyanúját, melyek az asztalnál
                  föl-fölszakadtak a negyedik-ötödik pohár bornál:</p>
               <p>- Recrudescunt inclytae gentis Hungarae vulnera.</p>
               <p>Esze az öklével verte az asztalt ilyenkor, Görgey János mélázott s bizonyos
                  fiatalos fény játszadozott a szemeiben.</p>
               <p>Az alispán maradt a maga higgadt álláspontján, melyet cinizmusnak keresztelt a két
                  vendég.</p>
               <p>- Aki a népért sír, utoljára szeme se marad.</p>
               <p>Mindössze két napig maradtak ott a vendégek, tejben-vajban fürösztve. Furcsa volt
                  azonban, hogy bár Esze Tamás csak véletlenül tért be Görgőre, amint állítá, a
                  János úr rábeszéléseire, e két nap alatt, mintha előre lettek volna értesítve,
                  többen keresték fel a környékről, hol őt, hol Görgey Jánost tudakolva, különösen a
                  szomszédos falvakból kereste a fiatal Petróczy Feri, Szügyi Balázs, Horváth Farkas
                  és többen, akikkel zárt ajtók mögött tanácskoztak a vendég urak.</p>
               <p>Az alispánnak is feltűnt s kérdezte a bátyjától:</p>
               <p>- Honnan tudják ezek az emberek, hogy itt vagy?</p>
               <p>János úr vállat vont s elütötte tréfával:</p>
               <p>- Megsúgják nekik a törpécskék.</p>
               <p>Rejtélyesen mosolygott hozzá, petyegette az ujjait, ami szokása volt gyermekkora
                  óta, ha jól érezte magát. Kurta vagy kitérő feleletekkel ütötte el, ha a
                  beszélgetés az ő dolgaira irányult, ellenben nagy érdeklődéssel kérdezősködött a
                  lőcsei események folytán szervezett házi csapat felől, hány főből áll, mennyire
                  van kiképezve, s milyen ember Bibók ezredes?</p>
               <p>- Ügyes, körmönfont ember, nagy kalandor és nagy kalefaktor, de azt hiszem, nem
                  fél az ördögtől sem - felelte az alispán.</p>
               <p>- Hol volt azelőtt ezredes?</p>
               <p>- Én adományoztam neki azt a címet.</p>
               <p>- Nagyon megijedtem tőle, mikor megnevezte magát s nem láttam ruháját a sötétben,
                  azt hittem, valami császári csapat tanyázik nálad.</p>
               <p>- Hát mért ijednél meg a császári csapattól?</p>
               <p>- Tudom is én? Csak úgy. Megszokta az ember, hogy nem szereti az ellenséget, ha
                  nincsen hozzá készülve.</p>
               <p>- De hiszen most békében vagyunk a császárral.</p>
               <p>- Azt gondolod? De mit is akarok kérdezni. Megbízható ember ez a te Bibókod?</p>
               <p>- Olyan dolgát tudom, mellyel oda rángathatom, ahova akarom.</p>
               <p>- Valami gonosztett? - kérdé János bizonyos megütközéssel.</p>
               <p>Az alispán okosabbnak látta szépíteni a dolgon, nehogy árnyék essék őreá is a
                  szövetségből.</p>
               <p>- Szoknya-dolog.</p>
               <p>- A szoknya, barátocskám! Hja, a szoknya. Annak a ráncaiból, fodraiból potyognak
                  ki a világesemények.</p>
               <p>Nem lehet állítani, hogy az alispánnak fel nem tűnt egy és más. Megmagyarázható
                  volna, hogy János fölkeresi a testvérét. Az se csoda, hogy Eszével jön, régi
                  katonapajtásával. Hanem az már nagyon furcsa, hogy nem Toporc felől jöttek, tehát
                  már voltak valahol. Az t. i. ebben a furcsa, hogy elhallgatja, hol voltak. A másik
                  különösség az, hogy idegen emberek keresik fel, akikkel tárgyal, s nem mondja meg,
                  miről. Tehát járnak valamiben. Ennél is nagyobb szöget ütött a Pál úr fejébe,
                  mikor másnap azt proponálta, gondolván, kedvére lesz bátyjának, hogy lovas embert
                  küld be Gyuriért Lőcsére, s az öregúr rámordult:</p>
               <p>- Hagyd csak a gyereket a kalamáris mellett.</p>
               <p>- Mikor láttad utoljára?</p>
               <p>- Húsvétkor volt itthon.</p>
               <p>- Hát igazán ne hívjam el?</p>
               <p>- Nem szeretném, ha Tomi látná. (Eszét hívta Tominak.)</p>
               <p>Az alispán gondolta tehát, hogy valami politikában járnak, de a végén is ártatlan
                  mulatság, s mosolygott magában a »két javíthatatlan vén gyereken«, akik nem bírnak
                  felejteni s futnak az ábrándok és remények tüzes paripái után, mint a
                  kocsikerekek, abban a nyomban, de soha őket utol nem érve. Nem árt az már
                  senkinek. Még talán nekik sem.</p>
               <p>A szemfüles Bibók ezredesnek nem voltak ilyen támpontjai, ő egyszerűen kíváncsi
                  volt. Ragaszkodott ahhoz az első gondolatához, hogy ugyan mi lehet a nagy
                  ládákban. Hallotta napközben, kiszivárgott, hogy valami özvegyasszonynak a
                  kelengyéjét viszik. Nem gyanakodott egy cseppet sem, de miért is gyanakodott
                  volna? Hanem iszen egy kelengye is elég érdekes arra, hogy az ember kíváncsiságát
                  piszkálja. Lehetnek abban ékes tárgyak, szép, arany-, ezüstmarhák, násfák, tálak
                  és billikomok. S ha valaki művészi lélek, élvezni tudja az ilyeneket.</p>
               <p>Este tehát gondoskodott róla, hogy a tót fuvarosok, akik a társzekereket
                  gondozták, a rogyásig becsípjenek, mikor aztán jól elkészültek, bement titkon a
                  kocsiszínbe, egy kis mécsest gyújtott s az egyik ládát olyan ügyesen nyitotta ki
                  mindenféle tolvajeszközzel, melyeket napközben összeszerzett, mint egy kitűnő
                  képzettségű betörő. Fölemelte a pislákoló mécsest s bevilágított a ládába,
                  szelesen, vigyázatlanul, hogy szinte becsordult egy kis olaj, hanem el is kapta
                  onnan a mécsest tartó kezét hirtelen s a rémülettől minden hajaszála égnek meredt,
                  mert a láda színültig tele volt puskaporral.</p>
               <p>Bibók most már sejteni kezdte, hogy ki legyen az az özvegyasszony, akinek ezt a
                  kelengyét szállítja a két kuruc hírben álló nemesúr. Csak még azt nem tudta, ki
                  jegyezte el magának, kihez kötötte a sorsa. Márpedig ha egyszer az orrát
                  beleütötte, ezt sem ártana megtudni.</p>
               <p>Visszaigazítván a lakatot, hazament, lefeküdt s reggel jókedvűen kelt fel. Öreg
                  Bibókné asszonyom, mosás lévén a háznál, ruhákat terítgetett ki a lészákra,
                  karókra és mindenféle cserjékre, bokrokra az udvaron és a kertben. Az ezredes
                  hozzáment és megcsipkedte az állát.</p>
               <p>- Hogy aludtál, mamuska?</p>
               <p>Az asszony elpirult.</p>
               <p>- Ne okoskodj. Meglátják.</p>
               <p>- Nem bánom, mamuska, nem bánom.</p>
               <p>- Nem adtál jelt az éjjel, mikor hazajöttél - hányta szemére az asszony.</p>
               <p>- Nagyon el voltam fáradva.</p>
               <p>- Te mindig el vagy fáradva. Talán fát vágatnak veled az »udvarnál«?</p>
               <p>- Most csakugyan nagy fába vágtam a fejszémet, mamuska, és tudod-e, mire kérlek?
                  Ugyan köss össze egy kendőbe valami ócska ruhát az öregtől és ne kérdezd minek,
                  mert úgyse mondom meg, estére majd visszahozom. Valami hosszú krispin volna a
                  legalkalmasabb.</p>
               <p>- Neked valami kalandon jár az eszed.</p>
               <p>- Ugyan, eredj, ne tedd magad nevetségessé!</p>
               <p>- Esküdj meg, hogy nem asszony körül akarsz legyeskedni.</p>
               <p>- Kell is már nekem. Elég nekem az a fele is egy asszonynak, ami…</p>
               <p>- Csitt! A szájadra ütök.</p>
               <p>A menyecske elszaladt a kis házba és csakhamar egy batyuval tért vissza, melyet a
                  kastélyba vitt magával az ezredes. Ott elrejtette a kertben egy orgonabokorba,
                  majd a katonáit gyakoroltatta az udvaron, meghíván a vendégurakat, hogy hadi
                  szemlét tartsanak felettük.</p>
               <p>Tetszett a királyosdi kivált Tamás úrnak, de Görgey János is kedvét lelte benne s
                  igen elismerőleg nyilatkozott a kiképzésről, úgy, hogy a hősködő ezredes, ki
                  mindenféle nagy dolgok elkövetésével hencegett, most végre, mikor valami
                  dicséretest csinált, azt sehogysem bírta a gyenge vállacskája elviselni s kiugrott
                  belőle a szerénység.</p>
               <p>- Sok még a kívánnivaló, instálom.</p>
               <p>- Kész katonák ezek, uramöcsém. Nem kell bizony már ezekhez semmi egyéb -
                  bizonykodott Esze Tamás -, csak az isten áldása és egy csomó német, akit
                  egyszer-másszor lekaszaboljanak, no, az pedig lesz, nem adok neki hosszú időt.</p>
               <p>Összenevettek titkon Görgey Jánossal.</p>
               <p>Az alvó oroszlánt, a virtust felköltötték most már Bibókban, s az nem akart többé
                  visszafeküdni. Végig kellett nézniök ebéd előtt, hogyan bánik a nemes legénység a
                  karddal, néhány páros viadalt hevenyészett, majd a birkózásban való ügyességet
                  mutatta be, ami igazán szemgyönyörködtető látvány volt. A fegyverrel való bánásmód
                  egyszerű mesterség, amiben nagy szerepe van a véletlennek is, néha maga szalad
                  bele az ember az ellenség kardjába, vagy éppen egy szabályszerű mozdulat okozza
                  vesztét, de a birkózásnál szuverén az izom és az ügyesség.</p>
               <p>Esze Tamás valóságos lázban volt, tényleg szépen verekedtek a benevolus katonák,
                  nem győzte magasztaló kifejezésekkel, amint egy-egy birkózó párt megtapsolt.</p>
               <p>- Pompás! Szorítsd. Hatalmas volt. Ne hagyd magad. Följebb fogd, te mamlasz. No,
                  látod. Így ni. Ember vagy a talpadon.</p>
               <p>Mikor aztán vége volt, azt kérdezte Bibóktól:</p>
               <p>- Melyik fiú verekszik a legjobban?</p>
               <p>Egy zömök legényre mutatott, a farkasfalvi születésű Soltész Palira.</p>
               <p>- Az a ragyás ott.</p>
               <p>- No, hát gyere csak ide, édes fiam.</p>
               <p>Soltész Pali közelebb lépett, azt hitte, egy tallért vagy egy aranyat fog kapni a
                  nagybajuszú öregúrtól. Az azonban nem annyira keresgélt a dolmányában, hanem
                  levetni kezdte.</p>
               <p>A két Görgey egyszerre förmedt rá:</p>
               <p>- Mi az te, Tomi? Csak talán nem ment el az eszed?</p>
               <p>- Nem bírom megállni, ha egyszer végignézem. Ne okoskodjatok. Muszáj. Olyan a
                  vérem.</p>
               <p>Azzal átadta a dolmányt Presztonnak s odaszólt a legénynek:</p>
               <p>- Gyepre fickó! Hadd lássam, mit tudsz. Ne kímélj, azt mondom, csak a bajuszomhoz
                  ne nyúlj. Ha földhöz vágsz, egy akó bort kaptok.</p>
               <p>A legény az alispánra pillantott, az intett a szemével, hogy nincs kímélet, mire
                  Soltész Pali nagy gúnyosan csípőjére tette az egyik kezét, mintegy jelezvén, hogy
                  elég ehhez a falathoz egy kéz is, odaugrott Esze uramhoz s fél kezével kapta
                  vállon, hogy fölemelvén őt s megforgatván vállperecét, egy csavarintással a
                  földhöz teremtse. Az öregúr mosolygott, Soltész Pali pedig látta, hogy éppen úgy
                  nem lehet megmozdítani ilyen módon, mint az öreg fát a földjéből. Az öregúr meg se
                  mozdult eddig, csak a mellét düllesztette ki és a karjait tartotta kifeszítve,
                  műnyelven: »hidat csinált«. Pali most átnyalábolta a derekát a hóna alatt, ami a
                  legveszedelmesebb helyzet, Esze uram erre egyet nyomott öklével (nem is ütött) a
                  váll-lapockáján, s ez olyan metsző fájdalmat okozott, mintha egy hosszú éles vas
                  fúródott volna végig testén, úgy, hogy Soltész Pali legott eleresztette. Most már
                  Esze uram kezdte a támadást, egy szempillanat műve volt, átfogta a fickó mellét, s
                  mintha száz csápja lenne, kápráztató gyorsasággal körültekergőzött a legény
                  testén, külön belefonva lábát a lábába, kezét a keze alá s így összefonódva mint
                  egyetlen test látszottak mozogni, hajladozni és tántorogni, eredmény nélkül,
                  egyet-egyet lódítva egymáson, mert olyan célszerűtlenül fogták egymást, hogy mind
                  a kettőnek szabadon volt az egyik keze.</p>
               <p>A nézők még a lélegzetüket is elfojtották. Marjákné, aki kiszaladt a konyhából, a
                  kezeit tördelte.</p>
               <p>- Szentisten, mindjárt megüti a guta a tekintetes Esze urat. Azért a másikért nem
                  kár. De hogy is mer a szemtelen ilyen nagy úrral kikötni.</p>
               <p>Csakugyan olyan pirosak voltak mind a ketten, mint a skarlát posztó, úgy, hogy
                  Görgey Pál közbelépett.</p>
               <p>- Elég volt már. Pihenjetek meg legalább.</p>
               <p>A legény eleresztette erre a szóra az öregurat és így szólt, lihegve, mint egy
                  kifáradt gúnár:</p>
               <p>- A tekintetes úr talán vasból van.</p>
               <p>Röstelkedve mondta, amiért nagyon megsajnálta a jólelkű vitéz Esze.</p>
               <p>- Nem mindig az a legény, édes fiam, aki üt, hanem az, aki állja. No, mármost
                  kössünk békét, mert bizony nem vagyok én vasból, én is elfáradtam, mondhatom,
                  derekasan meggyomroztál, hanem azért úgy veszem, mintha te ütöttél volna földhöz,
                  és megadom az egy akó bort. (Az alispánhoz fordult.) Hogy adsz el nekem egy akó
                  bort?</p>
               <p>- Bort én nem árulok. Hát ezen a címen nem lehet - felelte az alispán. - Hanem
                  azon a címen boldogulhatsz, hogy Görgőn a vendég parancsol.</p>
               <p>Erre aztán megkapta a kasznár a parancsot, gurítson ki a pincéből az ármádiának
                  egy akó bort. Lett hát dínomdánom, amelyben azonban éppen a nap hőse, Bibók uram
                  nem vett részt (ürügyül adta, hogy a feje fáj, pedig az volt az ok, hogy mialatt a
                  vendég urak ebédnél ültek, azalatt újból két bocskoros nemes kereste őket:
                  Kolcsóról Piry István és a losonci születésű kalandos Liszkay János, aki Dolyánban
                  egy öreg asszonnyal él vadházasságban. Ugyanaz a vén zsivány ez, aki báró Károlyi
                  Pistát támasztotta fel halottaiból.)</p>
               <p>Bibók uram felöltvén az orgonabokorba dugott ócska ruháit, egyenesen beosont a
                  vendégszobák folyosójára s ott négykézlábra állva, bebújt egy kormos
                  kályhalyukba. Itt volt a vendégek egymásba nyíló szobája, melyet egy irdatlan
                  közös kályha fűtött. Bibók elővette vésőjét s a kályha mind a két oldalán
                  lefeszegetett egy-egy cserépkockát, hogyha akármelyik szobában tárgyalnak majd az
                  urak a dolyáni és a kolcsói nemessel, kivehesse a beszélgetésüket. A két nyílás
                  elég levegőt adott neki, úgy, hogy az állapot nem volt éppen tűrhetetlen, ámbár
                  keleti kényelemnek sem lehetett volna nevezni, minthogy ezt a két szobát a januári
                  értekezlet óta nem fűtötték, egy anyakutya foglalta el a kályhalyukat, ott neveli
                  a kis kölykeit. Azok ugyan vakok még s azt is hihetik, hogy Bibók az anyjuk, de ha
                  az igazi kutya találna most jönni, olyan morgásokat vinne véghez, hogy igen
                  könnyen rávezetne valakit a kémkedésre, amit föl nem venne Bibók uram egy
                  országért, de egy értékes titokért mégiscsak megkockáztatja. Nem volt tehát a
                  helyzet veszélytelen. Amellett nagyon sokáig kellett várni. Az isten verje meg a
                  hosszú ebédjeivel azt a Marjáknét.</p>
               <p>De végre, tip-top, jöttek az urak, halkan föllélegzett s lazán odatapasztá a
                  kockákat, piciny, észrevehetetlen nyílást hagyva. Az egyik nemes is bejött velök,
                  a másik künn csoszogott az ambituson, ezt tisztán kivehette Bibók. Ott járt fel s
                  alá a kályhalyuk mellett.</p>
               <p>Halkan beszélgettek bent, vagyis nagyon megtompította a hangokat a kályhafal,
                  éppenséggel nem lehetett hallani, miről beszélnek, még az se volt
                  megkülönböztethető, hogy ki beszél. Bosszúsan látta, hogy nem ér célt, szívesen
                  vonult volna vissza, de nem volt rá mód, míg az egyik nemes künn tartózkodik. Most
                  azonban egyszerre fölemelte a hangját Esze Tamás uram, s minden szó tisztán
                  kezdett hallatszani:</p>
               <p>- Én, Piry István…</p>
               <p>Úgy látszik, előolvas valamit.</p>
               <p>Egy fahang utána mondta, amint következik:</p>
               <p>- Én, Piry István, esküszöm az egy élő bizony Istenre, hogy felsővadászi Rákóczi
                  Ferencet uramul esmérem, őneki meghódolok s fejem fennállásáig éjjel és nappal
                  minden parancsolatjának engedelmeskedem. Zászlaját, melyet az magyar hazának
                  közszabadságáért fölemelt, soha el nem hagyom, lelkemet sem a német, sem semmi
                  ördög incselkedéseinek, csábításainak által nem adom. Az egy élő bizony Isten
                  engem úgy segéljen.</p>
               <p>Most aztán mindent tudott Bibók uram, amit akart, s mikor az esti szürkületnél
                  felszedelőzködtek a vendégek s minden marasztalások dacára útrakeltek, alig bírta
                  magát fékentartani, hogy ki ne kiáltsa, amit látott és hallott. Azt hitte, a
                  mellét lyukasztja ki, ha tovább benne marad a szó. Elmenekült a kertbe maga elől,
                  hogy ott senkivel se találkozhassék, mint a tébolyodott nyargalt föl s alá a
                  ribiszke- és piszkebokrokkal szegélyzett utakon; szerencse, hogy nem találkozott
                  ott Apró urammal vagy valami gyomláló szolgálóval, mert mentem elmondta volna,
                  hogy mit tud. Irigykedett a falombokra, melyek susogtak neki, mintha ők tudnának
                  valamit, holott ő tud valamit, de nem mondhatja el a falomboknak. Apránkint
                  csillapodott közlékenységi viszketegsége s némi filozofálásnak adott helyet. Ez a
                  titok ér valamit. Sőt bizonyára sokat ér, de csak addig, míg másnak el nem mondom.
                  Világos tehát, hogy hallgatnom kell. Úgy ám, okoskodott tovább, csakhogy ha
                  senkinek se mondom el, akkor magától is kipattan, mert azt a puskaport nem azért
                  viszik, hogy mákos metéltet szórjanak meg vele. Világos tehát, hogy beszélnem
                  kell.</p>
               <p>- Hm - fűzte a gondolatait azontúl is Bibók -, el kell beszélnem, de kinek? Mert
                  ha az apámnak mondom el a titkot, annak az ugyan nem ér semmit. A feleségünknek
                  még kevesebbet. Ez a titok egy embernek érne sokat, de az messze van innen, és
                  ahhoz nehéz bejutni. Az a császár. Az egy zsák aranyat adna érte, meg egy várat,
                  vagy talán egy tábornoki süveget, egy igazi tábornokit.</p>
               <p>Izzó volt a nagy feje, mint a bögre, melyet nagy lángok nyaldosnak körös-körül.
                  Különböző tervek forrtak benne. Így találta önemésztő tépelődésben a késő este is,
                  mikor az őröket felváltotta. Ez mindig az alispán lefekvésénél szokott történni.
                  Ilyenkor közönségesen rövid jelentést tett, hogy a kapuk rendesen be vannak zárva,
                  a toronyőr a helyén van és semmi gyanúsat nem látott. Úgyszintén a faluban cirkáló
                  »testőrök« sem vettek észre semmi említésre méltót. Ma is megtette a szokásos
                  jelentést, hogy Görgő körül minden csendes, de nem állhatta meg, hogy hozzá ne
                  tegye: »ha volt is valami gyanús, az már megszűnt«. Ez csak úgy akaratlanul
                  csúszott ki a száján, de az alispán meghökkenve emelte rá fürkésző tekintetét.</p>
               <p>- Mit vartyog? - mordult rá kurtán.</p>
               <p>Bibók zavarba jött, keresett valami okos visszavonulást, de nem talált, hát végre
                  is kiloccsantotta:</p>
               <p>- Mit gondol a tekintetes alispán úr, mit vittek a tekintetes Esze uramék azokban
                  a roppant ládákban?</p>
               <p>- Hogy azt mondják, valami férjhezmenendő asszonynak a stafírungját.</p>
               <p>- Meglehet, csakhogy annak az asszonynak már van egy ura.</p>
               <p>- Micsoda? Hát ismeri?</p>
               <p>- Eleget szeretkeztem már vele.</p>
               <p>- Bibók, Bibók, ne legyen szemtelen!</p>
               <p>- Sőt azt is mondhatom, hogy a végén is az ölébe jutok, nemkülönben a tekintetes
                  úr is…</p>
               <p>- Ejnye Bibók, Bibók, maga derekasan be van csípve - mosolygott az alispán. -
                  Mindjárt gondoltam, hogy sok lesz az az egy akó. Hát szép-e legalább az
                  asszony?</p>
               <p>- Nekünk bizonnyal az. Ez a szép nagy Magyarország ő.</p>
               <p>- Csak nem akarja talán mondani…</p>
               <p>- De igenis, az ő stafírungját vitték, megnéztem; puskapor volt a ládákban és
                  puskák.</p>
               <p>Az alispán, aki éppen a csizmáit húzogatta le, olyat rúgott ijedtében a
                  Stiefelknecht nevű szász találmányon, hogy az a szoba túlsó végébe szaladt, mint
                  egy eleven borzeb.</p>
               <p>- Lehetetlen, lehetetlen! - kiáltá. - És kinek vitték volna?</p>
               <p>- Rákóczi Ferencnek, a Thökölyné fiának.</p>
               <p>- Ember, ne beszélj! Honnan tudhatnád?</p>
               <p>- Hallottam, mikor az urak föleskették hűségére a vidékbeli embereket, akik itt
                  tegnap és ma fölkeresték őket.</p>
               <p>Dühösen ugrott föl Görgey, csupa vér volt az arca.</p>
               <p>- Föleskettették? Itt nálam? Mért nem szólt nekem kend erről mindjárt?</p>
               <p>- Mert nem vagyok ispion. Mikor még följelentés lett volna, nem árulkodtam, most,
                  mikor már csak értesülés, nem titkolom.</p>
               <p>- No, hát nagy bolondot tett kend - szólt az alispán, némileg megjuhászodva -,
                  talán igaza is van, hanem most már se pihenés, se vakaródzás, lóra minden ember,
                  utol kell őket érni. Még nem lehetnek nagyon messze!</p>
               <p>De bizony csak azért is megvakarta a fejét Bibók.</p>
               <p>- A kutyafáját! Mind szanaszét vannak a legényeim a faluban, szombat napja
                  lévén.</p>
               <p>(A görgői nép sokat adott hajadonainak jó erkölcsi hírére s a hétből csak egyetlen
                  este, szombaton volt szabad a lányos házakhoz bekukkantani a legényeknek, hanem ez
                  aztán kiadós látogatás volt, mert úgy illett, hogy hajnalhasadásig ott maradjon a
                  legény a leánynál, lassú suttogással űzve el unalmat, álmot egymás szeméről,
                  közvetlen egymás mellett ülve az ágy szélén, ami csak elég nagy kísértés volt az
                  öregek hortyogásának szelíd zenéje mellett.)</p>
               <p>- Majd összejönnek. Meg kell fújatni a kürtöt, vagy félreverni a harangot a
                  toronyban.</p>
               <p>Elég volt a kürtrivalgás. A legaluszékonyabb kutyák is fölriadtak a falusi
                  udvarokban s ugatni kezdtek, az ugatásra viszont a suttogó párok figyelme fordult
                  kifelé, s hallván a csendes éjben a szokatlan búgást, melyen ezt a tót szöveget
                  fújta ki a toronyőr a bástyán:</p>
               <p>
                  Talpra katonák! Fel a dolmányt, Fel a tarsolyt, Fel a kardot, A
                     karabélyt, a karabélyt. A karabély is csak elfér, De ha lehet, hozzátok el A
                     pálinkás butykost is. Mert a butykos a csatán, Annyi, mint a kapitány.
               </p>
               <p>Bibók tudott fegyelmet tartani. Görgey magára rángatván ruháit, személyesen jött
                  ki az ambitusra, meggyőződni, ha minden rendben megy-e. Megelégedetten
                  tapasztalta, mily gyorsan szállingóznak a zsoldosok. Leghamarább termett ott a két
                  fiatal Bibók, meg is dicsérte őket, a fürge Fóris Pista úgy rohant be az udvarra,
                  hogy a sarkantyús csizmáját a hóna alatt hozta (hogy honnan jött, nem tudták tőle
                  kivasalni), a vastagnyakú Holub Gergely már messziről ordította: »Hic sum domine
                  colonellus«.</p>
               <p>Egy-kettőre megnépesült az udvar, mind ott nyüzsgött, csak éppen Hantos Józsit nem
                  lehetett életre fellocsolni, holtrészegen feküdt a pajta alatt, egy öreg
                  bundán.</p>
               <p>- Nyergelni, nyergelni! - hangzott a Bibók vezényszava.</p>
               <p>Lámpások fénye tünedezett fel imitt-amott, mintha apró csillagok sétálnának a
                  tüsszögő lovak körül. A Bibók paripáját, a Gúnárt is kivezették. Akkor jutott
                  eszébe, hogy voltaképpen mit is kell hát őneki csinálni.</p>
               <p>- Nini, hiszen még nem is tudom a tekintetes úr parancsolatját.</p>
               <p>- Hát még nem mondtam? - csodálkozott Görgey. - Lássa, az eset engem is megzavart,
                  mert sok tekintetben nagy horderejű. Csínyján kell vele bánni. Azért tehát
                  tapintatosan viselkedjék kegyelmed. Addig megy, amíg utol nem éri Esze uraimékat;
                  ha a keresztutaknál tudakozódnak, el nem téveszthetik az irányt, ha azonban ez
                  kétségessé válnék, kétfelé szakadnak, azért közölje akaratomat a többiekkel is,
                  hogy tudják, mennyire szabad menni. Hajnalig, azt hiszem, utolérik őket valahol s
                  akkor egyszerűen elfogják a bátyámat és visszahozzák, kíméletesen, baja ne
                  történjék, azt mondom. Jó lesz mindjárt egy fölnyergelt lovat vinni a számára, az
                  én hátas lovamat, a Kuvikot.</p>
               <p>- Hát Esze urammal és a társzekerekkel mi történjék? - tudakolta Bibók.</p>
               <p>- Semmi. Azokra nézve nincs intézkedés. Esze uramat és a társzekereket hagyja
                  kegyelmed, menjenek isten hírével a sorsuk elé. Ért engem?</p>
               <p>- Értem, hm, mi volna benne, amit nem értenék? - felelte Bibók, de látszott az
                  elkényszeredett, elnyújtott hangján, hogy nem egészen érti, mi van a rendelet
                  hátterében.</p>
               <p>- Mert lássa, a sors a tennivalóiban talán egy kis kijavítást, módosítást eltűr az
                  emberektől is, de hogy az egész gyeplőt kivegyék a kezéből, azt talán mégse
                  tűri.</p>
               <p>- Szóval nem akar a tekintetes úr egészen beleavatkozni a dologba.</p>
               <p>- Úgy van. Teljesen eltalálta.</p>
               <p>- Hanem hát ez még sincs jól kigondolva, mert Görgey János úr nem az az ember,
                  akinek én azt mondhassam, tessék most már énvelem hazasétálni, mire aztán
                  engedelmesen ide nyújtja a két kezét, hogy összekössem. Ha azt tetszik
                  parancsolni, hogy hozzam el Görgey János uramat élve-halva, arra Bibók Zsigmond
                  vállalkozik, az Bibók Zsigmondnak gyerekjáték, de ha nekem mindenáron élve kell őt
                  elhoznom, ez már szövevényes mesterség. Élve még egy egeret is nehéz elhozni - ha
                  csak nem macska az ember. Görgey János úrnál karabélyt láttam, kard is van ott a
                  saraglyában alkalmasint, márpedig, ha engem egyszer megtámad, én nem az az ember
                  vagyok, akivel packázni lehet, minélfogva aztán én semmiért jót nem állhatok.
                  Halál fia az, aki engem érint, ha selyempelenkában ringatták is. Azért arra kérem
                  a tekintetes urat, tessék nekem ezt az elfogatási rendeletet írásban adni, hogy ő
                  is elolvashassa.</p>
               <p>- Ebben igaza lehet - hagyta rá az alispán, bement az írószobába s sajátkezűleg
                  írta meg az elfogatási parancsot.</p>
               <p>Mire kijött vele, már akkor lovon ült a legénység. Még egyszer magához intette
                  Bibókot.</p>
               <p>- Itt van az írás, ezredes. Járjon el okosan és főleg tartsa pórázon a nyelvét.
                  Élő embernek ne szóljon arról, amit most még csak ketten tudunk.</p>
               <p>Azután egy zacskó tallért adott át neki, mondván:</p>
               <p>- Monéta is kell a hadviseléshez, majd pontosan beszámol róla kegyelmed.</p>
               <p>A hold sarlója fölbukkant a dombon, a Vállayék kukoricaszárítója mögött, a kakasok
                  kukorékolni kezdtek, távol a határban egy bölömbika hangja verte föl a csendet. A
                  hatalmas tölgykapu megcsikordult sarkaiban és a lovasok elnyargaltak.</p>
               <p>Görgey megkönnyebbülten tért hálószobájába, de amint vetkőződni kezdett, újra
                  megcsikordult a kapu, s lódobajt hallott az ablakok alatt.</p>
               <p>- Eredj csak ki Preszton, nézd meg, mi történt?</p>
               <p>Preszton nagyon sokáig nem jött, ami bosszússá tette, már éppen egy ajtóőrt akart
                  elszalasztani érte, midőn előcammogott.</p>
               <p>- Úgy jársz, mint a rák az élesztővel - förmedt rá haragosan. - No, mi az?</p>
               <p>- Staféta Osgyánból.</p>
               <p>A Görgey szíve hevesen kezdett dobogni.</p>
               <p>- Mit akar? - kérdé mohón.</p>
               <p>- Levelet hozott - felelte Preszton kitérően.</p>
               <p>- Hát add ide - szólt idegesen.</p>
               <p>- Nem hozhattam el, mert még előbb meg kell füstölni.</p>
               <p>- Hol az az ember?</p>
               <p>- Az embert is meg kell még előbb füstölni.</p>
               <p>- Nem tudsz egyszerre kirakodni, te töktúz? Hát mért kell a csatlóst
                  megfüstölni?</p>
               <p>- Mert hát izé… most az izé, hogy azt mondja, a pestis csintalankodik
                  Osgyánban.</p>
               <p>A rémület halotti sápadtsága borította el az alispán arcát.</p>
               <p>- És hogy, instálom, a nagyasszony, Darvasné nagyasszonyunk meg is halt immár
                  benne, isten ő szent arculata fényeskedjék neki.</p>
               <p>A nagy brontesz ember, mintha taglóval ütötték volna le, összeesett, melléből
                  fölszakadt a jajszó s szemeiből megeredtek a jóság patakjai.</p>
               <p>A kemény embernek ez az ellágyulása mindössze egy percig tartott. Ezalatt a szívén
                  szaladtak keresztül a gyermekkori emlékek, mikor még Katarinka kis leány volt,
                  lepkék után szaladgáltak a réteken, volt egy csacsijuk, amelyen Dobozi és nejét
                  játszották a réteken, vagyis maga mellé vette kis testvérkéjét a szamár hátára,
                  amint a képen látta, a csacsinak tüzes taplót tett a fülébe, hogy jól szaladjon,
                  mire az aztán olyan eszeveszett nyargalásnak eredt, hogy meg sem állt, csak a
                  Durst-patakban, ahol erős kieszeléssel belevetette s meghempergette magát a
                  különben bokányi vízben, a füstölgő bal fülét belemártva, miáltal egyszersmind a
                  gyerekek is lepottyantak. (Milyen szamarak az emberek, hogy szamárnak tartják a
                  szamarat.) Oh, hogy sírt a szegény kis Katalin… hogy szárították aztán a napon a
                  csatakos, csuromvíz szoknyácskákat, mert nem mertek így hazamenni. Istenem, milyen
                  szép gyermek volt, amint ott ült akkor a fűzbokor alján, testhez tapadó ingében,
                  és most, most halva fekszik. De még a fájdalomnál is előbbre tolakodott a
                  nyugtalanság, mi történt Rozálival?</p>
               <p>- Hamar azt a levelet! - hörögte.</p>
               <p>Preszton leszaladt, de már félúton a lépcsőkön találkozott Marjáknéval, aki az
                  ostyasütő vasba becsíptetve, messze eltartva magától, vitte fel az úr
                  hálószobájába a levelet.</p>
               <p>- Jó, hogy találom, Preszton - rendelkezett. - Menjen csak, költsön fel egyet a
                  diákok közül, aki elolvassa a levelet, mert nem engedhetjük, hogy az úr kézbe
                  fogja. De melyiket költse fel? Hm. Talán Draveczky urat? Nem, nem. Draveczkyért
                  kár volna, gazdag fiú, ne bántsa Draveczkyt, inkább azt a nyavalyás Palezsnayt
                  kell felkölteni, az úgyis vért köp. Azaz, hogy megálljon csak, Presztonkám,
                  megálljon csak, nagyon sírna a szegény anyja; mégiscsak a Bánó Feri úrfit költse
                  kend fel. Ő mondta a múltkor az ebédnél, hogy nem tudok rétest sütni, hadd lássuk
                  most már, ha ő vajon tud-e olvasni.</p>
               <p>Ami különben fölösleges intézkedés volt, mert amint Marjákné kinyitván az alispán
                  ajtaját, nagy óvatosan bedugta először az ostyasütő vasat a levéllel, Görgey utána
                  kapott, még mielőtt Marjákné tiltakozhatott volna, s olvasta a következőket:</p>
               <p>»Kedves sógor! Mikor ezt a levelet írom, szegény Katalinunk Isten ő szent felsége
                  kifürkészhetlen akaratából őhozzá szólíttatott vala, azon rettenetes nyavalyában,
                  melynek pestis a neve. Én magam is érzem immár e pestis jövetelét, Szent Mihály
                  lovának patkói dübörögnek ereimben. Intézkedtem is, hogy egyszerre temessenek
                  kedves Katámmal. Ugyancsak e levelemet vivő csatlóstól küldém a rozsnyói
                  káptalannak testamentumomat, melyben Rozáliáról megemlékeztünk. Bárcsak
                  megélhettük volna lakodalmát. Nyavalyát behurcolá egy szmirnai fegyvercsiszár, ki
                  Krasznahorkára menet, itten Osgyánban meghált és meghólt. Mindjárt az első hírnél
                  Rozáliát elküldtük az erdőmesternéhez, aki első pesztonkája vala, ama bizonyos
                  Marják Zsuzsihoz. Ezidőszerint Varga János erdőmester hites felesége, de annyira
                  szereti Rozáliát, hogy az életéhez sem ragaszkodik jobban. A szabadkai erdőben,
                  mélyen, fák közt elrejtve, oly tiszta levegőn laknak, hogy ilyen időben kész
                  szerencse. Az erdőség egy török basáé, ki még itt maradt, vagyis néha-néha előjön
                  s éli világát, számos itt levő feleségeivel, kikben csak úgy turkál, mint a tót a
                  somban. Ne vedd rossz néven, Pál sógor, hogy ilyen cinizmussal traktálom az
                  állapotokat, nem irigyelve senki további boldogulását, gyönyöreit és flegmatice
                  véve a bajomat. Mióta óráról-órára közelebb jutok istenem-teremtőmhöz, fogy minden
                  vágyam és bánatom. Már nincs is egyikből sem. Nem készülök, mert tudom, hogy
                  megérkezem, nem türelmetlenkedem, mert tudom, hogy el nem késem, nem zúgolódom
                  Kati miatt, mert mindjárt egyek leszünk. Jöjj el a lányodért, megtalálod őt e
                  Varga nevű jágernél, aki igen becsületes ember és igaz keresztény, bár a török
                  főúrnál keresi kenyerét. Osgyánig ne gyere el, veszedelmes; temetésünkre úgyis
                  későn érkeznél, mert minket gyorsan kaparnak el, nem lehetvén mutatós,
                  prédikációs halottak, pedig tudom, hogy szép prédikáció szorul benne tiszteletes
                  Pohánka Dániel uramban, akit fölszedett béresgyerekből én neveltettem külföldi
                  akadémiákon prédikátornak. Isten talán fölírta valahova, de itt lent vajmi kevés
                  hasznát vehetem. Rozálit ott is hagyhatod, ha úgy fordulnának a sorok, ott
                  biztonságban lesz, egyebütt, kivált nálatok, aligha. Mert nagy háborúságok
                  közelegnek. E napokban kaptam levelet János sógortól, melyben nagy titok pecsétje
                  alatt felszólít, hogy fegyverkezzem és csatlakozzam valamely helyen őhozzá,
                  mivelhogy Rákóczi Ferenc herceg sereggel jő Magyarország felé, s e hét végén fogja
                  őket várni Lavocsne mellett, a lengyel határon. A sógornak nem is felelhettem,
                  mert az már útban van valahol, de ha találkoznál vele, mondd meg neki, hogy
                  csinálják okosabban, mint eddig, és hogy én már nem lehetek ott, mert már rám egy
                  mindezeknél nagyobb úr tette a kezét, aki az örök pihenés számára szólítja be az ő
                  ármádiáját.</p>
               <p>Emlékezzetek rám, kedves sógor; hogy én emlékezhetem-e rátok, azt még nem
                  tudom.</p>
               <p>Datum Osgyan, 1703 die junii 9.</p>
               <p>
                  Darvas.
               </p>
               <p>
                  P. S. Pincémben kétszázharmincnégy hordó bor találtatik,
                  akit már meginni rá nem értem, ebben vagyon erős vörösbor otrokocsi szőlőmből,
                  akit Mátyás király kapált illo tempore, húsz gönci hordó, többi fehér asztali. Ha
                  kereskedők egyre-másra megvennék, találtatik vala három hordócska, melyre krétával
                  »Attande« szót írta fel szegény Katalin asszony, azt a többivel oda ne adjátok,
                  lévén azokban tokaji aszú, 1663-ik híres esztendőből, mikor a hév nyár
                  Mindenszentekig tartott. De már abból én nem iszok. Ámen.«</p>
               <p>Görgey végigolvasta a levelet, s lelke úgyszólván megerősödött e minden keserűség
                  nélkül való, sőt vidor hangon, melyen Darvas sógor a halállal komázik. Így csak a
                  magyar ember tud meghalni. Első gondolata az volt, hogy rögtön indul az éj leple
                  alatt, de mi történik akkor Görgey Jánossal, kit reggelre foglyul hoznak el a
                  zsoldosok? Jánost nem bízhatja senkire, mert ha itt hagyja, visszaszökik. Jánost
                  magával viszi, legalább ezt az egy testvérét megmenti.</p>
               <p>Erre határozta magát s várta a reggelt, pipaszó mellett, már le sem feküdt. Az
                  eseményeknek ez a rohama és elágazása nemhogy megzavarta volna, ellenkezőleg,
                  élessé tette elméjét, elemében volt, mint a madár a felhők és a villámok
                  csattogása között. Hát bevárja Jánost s elmegy mindenekelőtt a lánykáért a
                  szabadkai erdőbe, magával viszi Marjáknét is. Úgy, de hol helyezi el Rozálit? Az
                  erdőben csak nem hagyhatja (nevetséges gondolat a sógortól), hiszen már tizennégy
                  éves s innen-onnan eladó sorba jut, most következik az a két év, melyben a végső
                  simítások végzendők nevelésén. Ebben a két évben kell a gyermekből úri
                  kisasszonnyá formálódnia. Vagy most, vagy soha. Toporcra nem viheti. Ez ellen
                  teljes erejében lázadozott a lelke, mely még mindig ott fetrengett a gyanú
                  karmaiban. De Toporcon nincs is biztonság. Toporc lesz az első hely, melyet a
                  labancok felperzselnek - ehhez nem kell prófétai előrelátás. Hazahozza Görgőre?
                  No, csak az kellene még. Mintha egyenesen egy késbe lökné. De hát akkor mit
                  csináljon vele? Erre nézve egy vakmerő terv kóválygott a fejében, alapgondolatát
                  abból a híres elbeszélésből merítette (akkor közkézen forgott német nyelven),
                  melyben az üldözött királykisasszony, Klodwig, a londoni hóhér házában fogadott
                  lakást, azért menekült meg, ott senki sem kereste. Az az ötlete támadt, hogy a
                  háborús időkre való tekintettel, okvetlenül kerített városba adja a lánykáját,
                  mégpedig Lőcsére, ahol egy kanál vízbe megfojtanák. De éppen azért. Olyan egyszerű
                  ez, mint a Kolumbus tojása, csak ki kellett találni. Ide még a gondolat se ér
                  utána. Aztán célszerű is, hisz ott van a Klöster Matild nevelőintézete, hova, mint
                  az öreg Luzsénszky mondja, betesznek egy fruskát, és egy udvari dáma jön ki
                  helyette.</p>
               <p>Csak a részletek iránt nem volt tisztában. A részletekben van a nagy nehézség,
                  mert olyan titoknak kell annak lenni, mely ki nem pattanhat. Vagy úgy kell
                  megcsinálni, vagy sehogy. Azért tehát letett arról a tervről, hogy Marjáknét
                  magával viszi. Még Klöster Matildnak sem szabad gyanítani, hogy a Görgey Pál
                  lányát neveli.</p>
               <p>E terv kovácsolásában találta a reggel; már kibukkant a nap aranytányérja is, de
                  még se híre, se hamva Bibókéknak. Görgey hovatovább ideges lett. Reggeli után maga
                  ment fel az őrtoronyba s onnan kémlelte a vidéket. Sehol se mutatkozott se csapat,
                  se porfelleg. Vajon hova lehettek? Ez mégis tűrhetetlen. Végre déltájban érkezett
                  meg lihegő tajtékos paripán Soltész Pali. Görgey sietett eleibe:</p>
               <p>- Hol vannak a többiek?</p>
               <p>Soltész se nem felelt, se le nem szállt a lóról, csak a csákóját vette le és a
                  könyökével törülte arcáról a csöpögő verejtéket.</p>
               <p>- Jönnek? - kérdé újólag az alispán.</p>
               <p>- Mennek! - felelte kurtán a katona.</p>
               <p>- Nem értelek, atyámfia.</p>
               <p>- Ott maradtak. Beszélt hozzájuk Esze uram és a tekintetes úr bátyja, akit el
                  akartunk fogni, aztán olyan szépen beszélt mind a kettő, hogy ott ragadtak a
                  mieink, mint a darazsak a mézen, letették az esküt és mennek ki Rákóczihoz.</p>
               <p>Az alispán meghajtotta a fejét, nem szólt egy szót se, csak a fogai közt morogta
                  megadással: »Legyen meg az úr akarata«. (Marjákné azonban azt állítja, pedig finom
                  hallása van, hogy megcsikordultak a fogai.)</p>
               <p>- Bibók is? - kérdé azután az alispán.</p>
               <p>- Hát nincs itthon? - csodálkozott a lovas. - Stojance faluban a válaszútnál
                  kettéosztotta a csapatot azzal a tervvel, hogy a Dolhica völgyében összejövünk, s
                  a fiatal Bibókokra bízta a vezényletet. Össze is jöttünk ott hajnal táján, de az
                  öregebb Bibók elmaradt, azt mondják, a braglovai erdőtől visszalovagolt Görgőre,
                  azzal az ürüggyel, mert rosszul érzi magát.</p>
               <p>Az alispán szemei villámlottak, de magába fojtotta a kitörni készülő
                  káromkodást.</p>
               <p>- Cifra dolgok ezek! No, de legalább tőled szép, hogy megjöttél.</p>
               <p>A lovas a fejét rázta meg erre a szóra.</p>
               <p>- Hát instálom alássan, én se jöttem meg. (Csakugyan gyanús volt, hogy a legény
                  még most se készül leszállni a lóról.) Csak egy üzenetet hoztam az uraktól. A
                  tekintetes úr bátyja így szólt hozzánk, mikor már az esküt letettük: No fiúk, most
                  már az illendőség úgy kívánná, hogy valamelyitek megjelentené az öcsémnek az
                  ittmaradástokat; ki meri megtenni? Merem én, feleltem, s ide lovagoltam, azzal a
                  szóbeli megbízással, hogy tiszteltetik a tekintetes urat Esze Tamás és Görgey
                  János uram, s igen restellik, hogy a lovakat nem küldhetik vissza, mivelhogy az
                  emberek a hazáéi, a lovak ellenben a tekintetes úréi, a lovakat csak azért viszik
                  magukkal, mert az emberek nem akarnak gyalogosan jönni, mondván: »Csak a kutya jár
                  gyalog, nem a kuruc.« Azt üzenik tehát az urak, hogy nem tehetnek másképp, és hogy
                  legyen egy kis türelemmel a tekintetes úr, míg nemsokára idejönnek és rendbehozzák
                  a lovak árát.</p>
               <p>S ezzel megsarkantyúzván lovát, katonásan tisztelegve, elnyargalt az udvarból.</p>
               <p>Görgey némán bámult utána, míg csak az út pora el nem nyelte az épülő fogadó
                  táján. Inkább álmélkodás fogta el, mint harag. Ha már úgy fordult, hát legyen úgy.
                  Hiszen az ő szíve is magyarul vert. S mint nagyeszű ember, gyorsan felismerte a
                  helyzetet; az, hogy a lovait, katonáit elvitték, az »ügy«-nek jó, az, hogy akarata
                  ellen vitték el, neki lesz jó a császár szemében, az meg, hogy nem vágott hozzá
                  savanyú képet, Rákóczinál eshetik javára.</p>
               <p>- Marjákné - mondá aztán -, készítsen valamit a tarisznyába, mert a temetésre
                  indulok. Addig is, míg befognak, küldjön valakit Bibókékhoz. Kíváncsi vagyok,
                  megjött-e az ezredes, vagy valami különös gonoszságba fő a feje…</p>
               <p>- Hát mondhatom, nem jött meg, éppen most járt itt a volt felesége, ha itthon
                  van-e már. Mondtam is neki: »Ej, ugyan kinek hiányzik?« Mire úgy elpirult a
                  jámbor, mintha börzsönybe mártották volna. Hogy azt mondja a tekintetes úr,
                  rosszban fő a feje. No, bárcsak ott főne már, ahova való, az ördögök katlanában a
                  káposztájukba. De talán azok is kiköpik.</p>
               <p>- Mért haragszik rá annyira?</p>
               <p>- Hogyne haragudnám. Nyitva van az én szemem azért, hogy én csak egy szegény
                  szűcsnek a tudatlan özvegye vagyok. Most is nem elsinkófálta a zsoldosokat?
                  Ameddig nem kellettek, itt pusztították a kenyeret, mint egy sisera-had, most
                  pedig, mikor a tekintetes úr elutazik, s sereg kellene a kocsi mellé, nincs
                  sereg.</p>
               <p>- Nem kell.</p>
               <p>- De hátha megtámadják útközben a rablók vagy az istentelen lőcseiek?</p>
               <p>- Mindnyájan isten kezében vagyunk, Marjákné.</p>
               <p>- Iszen az igaz, kérem alássan, csakhogy nagyon sok ember oltalma jut arra az egy
                  kézre, nem árt, ha mégis magához vesz a tekintetes úr egypár lovast is a
                  megmaradtakból.</p>
               <p>Görgey azonban nem fogadott szót Marjáknénak. (Ám ő lássa - dohogta Marjákné.)
                  Nemhogy csatlósokat nem vitt, de még kocsist sem, az egyetlen hű Preszton ment
                  vele, ingujjra vetkőzve, mint a parasztok, nyihóc szekéren, két igás lovacskát
                  biztatgatva. Bizony senki sem gyaníthatta, hogy a hatalmas szepesi alispán pipázik
                  ott a szalmából rakott hátulsó ülésen.</p>
               <p>Az út nem lett volna unalmas, ha nem lett volna hosszú. Magyarországot minden
                  évben kifosztják, de nem bírnak vele, mert minden évben újra kezdődik a
                  gazdagsága. A szép, vidám, nevető május előjön és mindent visszahoz megint, amit a
                  németek elvittek. Hát most is szép zöld volt minden, dús fű hullámzott a
                  völgyekben, kövér fehér juhok legeltek a hegyhátakon, aztán amint odább-odább
                  gurult a görgői kocsi, mind-mind beljebb érkezett az óriási kincseskamrába. A
                  zab- és a pohánkatáblák után buja lóherés földek következtek, azután jöttek a
                  rozsok, a kiabálós virágú mákföldek, végre bent Gömörben jöttek az acélos búzák,
                  tengerek kalászokból. Érdekes alakulatú sziklák között, sötétlő erdőkön át, bájos
                  völgyeken keresztül kígyózik az út fel és le szeszélyesen. Fecsegő patakok kísérik
                  az utast, újak ugranak ki az erdők alján, s mint a kis kutyák futnak a kocsi
                  mellett, míg meg nem unják. A hegyormokról álmos, öreg várak néznek az utasra
                  mogorván. Ködbe vesző legendák személyzete suhog körülök. Imitt-amott felbukkan
                  egy-egy omladozó mecset. Jelenti, hogy az idegen istent, allaht, sikerült már
                  innen elkergetni, de a házait meghagyták - míg ellenben a fehérre meszelt
                  keresztény templomtornyokon, amelyeken nemrég kakas volt, kereszt ragyog, vagy
                  megfordítva. Jel, hogy a másik istent, a keresztényt, meghagyták ugyan, de a
                  házai felett váltig civakodnak; hol a katolikusok veszik el maguknak, hol a
                  kálvinisták, mind abban a hóbortos hitben, hogy az istent szolgálják.</p>
               <p>Kocsmák is voltak útközben, ahol etetni lehetett, ahol sok mindenfélét tudtak
                  mondani a korcsmáros vagy az utasok a nagy világ dolgaiból, hát csak elmúlt az idő
                  az egyik korcsmától a másikig, s mikor az ember végigélvezte őket egy nagy
                  útvonalon, olyan volt az, mintha egy lepedőnyi újságlapot olvasott volna el az
                  emberiség napi bajairól, élő panaszairól. Különös feszült, fülledt levegő volt,
                  izzó nyugtalansággal telítve, az emberek türelmetlenek voltak, mintha várnának
                  valamit vagy valakit…</p>
               <p>…No isz ott kopog már a lova lába a vereckei szorosnál!</p>
               <p>Egész éjjel ment, mendegélt a két lovacska, másnap is be a délutánba. Öreg
                  uzsonnatájt tárult elő végre a szép Hont megyei völgy s benne a Klenóc felől siető
                  szöszke Rima-folyóhoz lapulva, a foszlós kenyeréről híres Batyi város, mely jó
                  hajdanában Istvánfalunak nevezteték. A délutáni verőfényben mind a két templomán
                  csillogott-villogott az acélkakas - mely véren élt és nem ocsún.</p>
               <p>Istvánfalu lassan fejlődött Rimaszombattá. Ahol egy vár volt (mint itt Szabadka),
                  ott szükségképpen városnak kellett támadnia, mert a vár nagy fogyasztó,
                  mindenféle mesteremberekre rászorult. Hát jöttek, mint a juhok a sóra. Kivált ha
                  nagy úré volt a vár, aki fényűző életet folytatott. Az úri pompát ebben a korban
                  nem a mostani mértékkel állapították meg, hogy mekkora istállót tart, mennyi
                  estélyt ád az illető s kinél dolgoztat Párizsban vagy Bécsben a felesége, hanem
                  hogy mekkora várost hullajtott el maga körül. Így lett a
                  Homonnayak házifüstje nyomán Homonna, Esterházyak révén Kismarton, Pápa vagy
                  Tatatóváros, a Károlyiak markán át Nagykároly stb.</p>
               <p>Rimaszombatnak azonban nagyobb szerencséje volt, mint kellett volna. Szabadka s
                  illetőleg Rimaszombat túlontúl nagy úré, a Rákócziaké volt. No, az pedig olyan
                  nyughatatlan família, amelyik nem ér rá egy helyen lakni.</p>
               <p>Mostanság ugyan nem látszott egyébnek, mint egy nagyobb falunak, kétablakos
                  alacsony házikóival, melyeknek nád- és szalmafedelei alatt már akkor sűrűn laktak
                  cserzővargák, csapók, kékfestők, csutorások s más mesteremberek. Igaz, hogy egy
                  város akkor nem volt felismerhető a szemek útján, nem lévén cégtáblák, felírások
                  vagy kirakatok, a várost leginkább az orral lehetett
                     észrevenni.
               </p>
               <p>Amint végighajtatott Görgey, érezte a cser savanykás szagát (hát ez itt egy
                  cserzővarga), majd a fokhagyma csiklandozó illata kezd terjengeni, ez a kolbásztól
                  és a kocsonyától származik, a hentes háza előtt mennek. »Jézus Mária, hajts
                  Preszton, mert mindjárt elájulok.« Világos, mint a nap, hogy egy gyertyamártó
                  portájához közelednek és be kell az orrt fogni. Valóságos mennyei megkönnyebbülés,
                  mikor ebből az atmoszférából kijutva, egy nyitott ablakból a csiriz kezdi
                  átformálni a levegő ízeit; csizmadia istenfia dolgoztat odabent a legényeivel. S
                  így megy ez véges-végig az utcákon, különböző illatok jelzik a különböző
                  üzletágakat. A nagy négyszögletes piacon a roppant cipógarmadák fakóságát élénken
                  tarkították a nyár első ajándékai, a piros cseresznyebogyók. Bizony a természet is
                  anya - a gyerekeket szolgálja ki legelőbb. Görgey leszállt, hogy Rozálinak
                  vihessen ajándékba a cseresznyéből. És milyen szerencse, amíg a cseresznyét mérte
                  a kofa, a közelben mézeskalácsos sátrat pillantott meg. No, hát oda is be kell
                  térni. Ott aztán bőven akad ajándéknak való. A mézeskalácsosság a legszellemesebb
                  mesterség. Nem a Merkur patronátussága alatt áll az, hanem az Ámoré alatt. Csupa
                  merő szerelem, csupa incselkedés. Nem is mesterember a mézeskalácsos, hanem poéta.
                  Hangulatot ébreszt, mosolyt fakaszt az ajkakon, elpirulásra kényszeríti az arcokat
                  a süteményeivel, mint az a gondolataival. Úgyszólván a szájába rágja a vásárlónak,
                  ötletekkel látja el, hogyan legyeskedjék, csintalankodjék a fehérnépek körül.
                  Ott van a mézeskalács-szív - egy kis célzás; mandulával kirakott lovas - egy kis
                  jóslás; pólyásbaba vagy csak a bölcső - egy kis szemtelenkedés. Hanem ha az apa
                  veszi, minden figura csak nyalánkság. Görgey tehát megvett egy csomót s így
                  megrakodva folytatták útjukat Osgyán felé.</p>
               <p>A szabadkai hídon túl egy csoport ember állt, közvetlen a korcsma mellett,
                  dárdákkal, vasvillákkal fölfegyverkezve.</p>
               <p>- Hó, megállj! - kiálták a kocsi elé toppanva s a lovaknak szegezve a vasvillákat.
                  - Hova akarnak menni?</p>
               <p>- Osgyánba - felelte a hátulsó ülésből Görgey, nagy füstöket eresztve
                  tajtékpipájából.</p>
               <p>Ez a válasz, úgy látszik, meglepte a dárdás embert, aki a szót vitte.</p>
               <p>- Hát nem tudja kegyelmed, hogy Osgyánban a fekete halál dühöng?</p>
               <p>- De tudom.</p>
               <p>- Hm. És mégis oda akar menni? Nagy dolga lehet. Ugyan kihez akar menni?</p>
               <p>- Darvasékhoz - felelte Görgey egyszerűen.</p>
               <p>A kocsmaajtóból egy madárfejű öregúr, deresedő haja lesimítva levén a füleire, nem
                  hallotta jól a szót, de kíváncsi volt, odakiáltott a dárdás embernek:</p>
               <p>- Mit mondott? Hogy hová?</p>
               <p>- Darvasni - felelte a dárdás (amiről meg lehetett ismerni, hogy Batyiból való,
                  ahol a »hoz-hez« helyett ilyenkor a »ni« ragot használják), majd Görgey felé
                  fordult. - Ha Darvasni megy az úr - folytatá himlőhelyes arcán valamely
                  vigyorgásfélével -, oda nem erre vezet az út.</p>
               <p>- Hanem?</p>
               <p>- Hanem erre - és fölfelé az égnek mutatott ujjaival.</p>
               <p>- Csak nem akarja mondani - vágott közbe ijedten Görgey -, hogy…</p>
               <p>- Bizony letették már őkegyelmeik a kanalat.</p>
               <p>- Az úr is? - hebegte Görgey elhalványodva.</p>
               <p>- Mind a ketten, azóta már a deszkát árulják, tegnap az asszonyt földelték el, ma
                  az urát. De nyugodjék meg kegyelmed, mert ha olyan elevenek volnának is, mint egy
                  halcsík, vagyis két halcsík, akkor se mehetne hozzájuk, mert nincs az a teremtett
                  élőlélek, aki a mi akaratunk ellen itt átmehetne, mi lévén a pestis-komisszió (s
                  itt kidüllesztette a mellét, nagyot koppantván dárdája nyelével a földön) és
                  bezárva tartjuk ezen a kapun a fekete halált.</p>
               <p>Görgey szívét összeszorította a fájdalom, némán bámult a nagy semmibe, a pipa is
                  kiesett szájából.</p>
               <p>- Csak forduljanak vissza - sürgeté a dárdás. - Mit állnak itt? Ami rendelet, az
                  rendelet, nincs másképpen.</p>
               <p>Preszton hátrafordulva, kérdőleg nézett urára.</p>
               <p>- Visszaforduljunk?</p>
               <p>Görgey összerezzent, mintha álmából rángatta volna föl a kérdés.</p>
               <p>- Dehogy. Menjünk csak előre Preszton. Ha Osgyánba nem szabad bemenni, hát nem
                  megyünk, de a szabadkai erdőben is van egy kis dolgom. Eresszen minket, jó
                  ember!</p>
               <p>- Nem lehet, punktum - makacskodott a dárdás -, nem engedhetem meg.</p>
               <p>- Hát kicsoda maga? - pattant fel Görgey.</p>
               <p>- Az vagyok, aki vagyok - felelte dölyfösen -, magisztrátuális perszóna. Pizsera
                  Kelemen vagyok, a főporkoláb a városi börtönöknél, s bíró uram elcsapatás és
                  megcsapatás terhe alatt bízta rám, hogy se Osgyánból ide, se innen Osgyánba senki
                  se jöhessen, mehessen. Hadd fojtódjék a fekete halál a saját levébe. Nincsen annak
                  más orvossága.</p>
               <p>- De hisz már nem Osgyánba szándékozom, hanem csak ide a szabadkai erdőbe az
                  erdőmesterhez.</p>
               <p>- Hja, azt mindenki mondhatja.</p>
               <p>- Nekem elhiheti, mert én is magisztrátuális perszóna vagyok, aki nem járhat
                  hazugságban ilyen főbenjáró dolognál.</p>
               <p>Pizsera Kelemen hitetlen mosolyra terpesztette szét a száját.</p>
               <p>- Azt is mindenki mondhatja. És ugyan micsoda volna kegyelmed?</p>
               <p>Görgey habozott a felelettel, mérlegelvén, nem lesz-e terve ártalmára inkognitóját
                  elárulni?</p>
               <p>- Szepes vármegye viceispánja - szaladt ki akaratlanul a Preszton szájából.</p>
               <p>- Hohó, azt már nem mondhatja mindenki, de nem is tartozik elhinni mindenki -
                  kiáltott fel Kelemen gyanakodó tekintetet vetve a szegényes fogatra.</p>
               <p>Mire Görgey a zsebébe nyúlt s odaintvén Pizserát, egy fényes tallért csúsztatott a
                  markába.</p>
               <p>- De én elhiszem, mert látom - folytatá zavartalanul
                  őkegyelme, tisztelegvén a dárdájával -, mindamellett nem volna célirányos, ha a
                  tekintetes alispán úr bemenne az erdőbe vagy tovább. Hiszen át lehetne ereszteni,
                  mert aki meg akar halni, annak ahhoz jussa van. Aztán ha csak az erdőmesterig
                  menne a tekintetes úr, nem is kellene okvetlenül meghalni, de éppen ez a baj…</p>
               <p>- Hogyhogy? - kíváncsiskodott az alispán.</p>
               <p>- Hát úgy, hogy aki meghal, az ott marad helyben és be se hozhatja a pestist
                  visszafelé, de aki meg nem hal, azt többé ugyan vissza nem ereszti Batyiba a
                  komisszió, még ha maga a király volna se. Halálos veszedelmet nem bocsáthatunk rá
                  a népeinkre, kérem alássan. Csak az a kérdés hát, hogy vissza is akar-e még térni
                  a tekintetes úr vagy nem?</p>
               <p>- Hm. Ebben igaza van - felelte Görgey -, de talán lehetne valami módot
                  kigondolni, hogy visszatérhessek.</p>
               <p>Pizsera úr a fülét vakarta.</p>
               <p>- Egy lehetség van - tagolta ímmel-ámmal a főporkoláb -, föltéve, hogy csakugyan
                  Vargáni megy a tekintetes úr.</p>
               <p>- Úgy? Persze, hogy odamegyek. Úgy látszik ismeri Varga uramat?</p>
               <p>- Hogyne ismerném.</p>
               <p>- Azt mondják, valami derék ember - puhatolódzék Görgey.</p>
               <p>- A biz az. A minap is kilencet ütött a kuglin itt a »Három mókusnál«. (Ez volt a
                  szabadkai kocsma neve.)</p>
               <p>- És mi volna az a lehetség?</p>
               <p>- Az, ha két hivatalbeli perszóna elkísérné a tekintetes urat Varga uramhoz és
                  vissza is kísérné, hit alatt vallván, hogy nem volt odább, minélfogva nyugodt
                  lélekkel ereszthetnők vissza.</p>
               <p>Ez okos beszéd volt, tetszett Görgeynek s tárgyalni kezdett Pizserával.</p>
               <p>- Helyes - mondá -, tehát mégis át lehet menni.</p>
               <p>- Az átmenés könnyebb, csak a visszajövés nehéz. Ma reggel is áteresztettünk egy
                  lovast, aki azt mondta, hogy a tekintetes úr embere és Budára megy, de
                  egyszersmind azt is hozzátette, hogy nem tér többé vissza. Hogy aztán Osgyánból
                  miként ment tovább, az az ő dolga, mert Osgyánon túl is van egy ilyen komisszió,
                  akképpen okoskodván a nemes vármegye, hogyha a pestisnek elfogy az elemózsiája ott
                  helyben, hát ő maga is elpusztul.</p>
               <p>- Azt mondja, hogy egy lovasember ment erre?…</p>
               <p>- Egy katona.</p>
               <p>- Aki azt mondta volna, hogy az én emberem?</p>
               <p>- Hogy a szepesi alispán embere, mindnyájunkat le akart szúrni, ha át nem
                  eresztjük. Azt mondja, Budára megy s olyan hírt viszen a palatinusnak, hogy az
                  egész várost fel fogja perzseltetni, ha elkésve kapja. Fürmender uram megnézte az
                  iratait és áteresztette.</p>
               <p>- Milyen volt?</p>
               <p>Pizsera leírta az alakját, ruháját, de legjobban emlékezett a lovára, mert bonta
                  lába volt, ferde lámpással a homlokán.</p>
               <p>- A Gúnár! - kiáltott fel Preszton.</p>
               <p>- Az akasztófa Bibók volt - mormogta Görgey, most már eltalálva, hogy a titkot
                  vitte eladni Budára, hallván Esze Tamásék beszélgetéséből a nádorispán
                  ottidőzéséről.</p>
               <p>Egyébiránt olyan természete volt Görgeynek, hogy a legkisebb dolog is szertelen
                  indulatba hozta, de hidegen hagyta a legnagyobb is, ha egy másikon pepecselt;
                  miatta ugyan a ház is éghetett volna, ha ő a körmeit nyírta, ügyet se vet rá, míg
                  azoktól meg nem szabadul. Visszasietett tehát a tárgyhoz.</p>
               <p>- Nos, mondja csak, porkoláb uram, kaphatnék én olyan két hites embert,
                  amilyenekről beszélt?</p>
               <p>- Azt csak maga bíró uram adhatna, de az nincs itt.</p>
               <p>- Ki most a bíró?</p>
               <p>- Nemes Kátay Dániel uram őkigyelme.</p>
               <p>- Kátay Dániel? Hisz ismerem. Szőke, magas ember, egy kicsit biceg a bal
                  lábával.</p>
               <p>- De azért egyenes úton jár.</p>
               <p>- Azelőtt esküdt volt Gömörben?</p>
               <p>- Az a.</p>
               <p>- A megyei határigazításnál találkoztunk négy év előtt.</p>
               <p>- Ha ösmeri a tekintetes úr, hát talán elmehetne hozzá.</p>
               <p>- Hol lakik?</p>
               <p>- A Rima-soron.</p>
               <p>- De nem szeretnék visszafordulni. Tudja, babonás vagyok. Ha talán írnék neki? Mit
                  gondol?</p>
               <p>- Az is megjárja - vélte Pizsera úr -, akinek az jólesik. De énnekem sokkal
                  könnyebb volna bekocsizni. Azelőtt én is tudtam írni, nagyon szép írásom volt, de
                  most már nehéz a kezem. Van itt a Mókusnál atramentum, meg lehet írni a levelet, a
                  fürmender pedig lóháton van itt, hát szépen beviszi a lován valaki.</p>
               <p>Görgey leszállott s mialatt Preszton egy kis zabot adott a lovaknak, odabent az
                  ivóban serényen neki készült a levélírásnak, ami nagy teketóriával járt, mert
                  papírt kellett előbb keríteni, az pedig csak nehezen sikerült és nagy áldozatok
                  árán, mert a pocakos kocsmáros, Kelencze uram, akit mérsékelt fürgesége miatt
                  »negyedik mókusnak« neveztek a bizalmasabb vendégei, az előkelő vendég iránti
                  tiszteletből, nem lévén más módja, a bibliából szakított ki egy üres lapot, mely
                  arra a célra volt bekötve a szentkönyvbe egy másik üres lappal együtt, hogy arra a
                  születendő gyerekek írassanak rá nevük, születési vagy halálozási évük, napjuk,
                  valamint a planéta, amely alatt születtek, de minthogy az egyik lap immár
                  telides-tele volt írva - a föláldozott másik lappal ím el volt vetve a kocka, hogy
                  több Kelenczének már se születni, sem meghalni nem szabad. De, amit az esetleg
                  születendő Kelenczék rövidséget szenvedtek, ezzel az kipótoltatott a már meglevő
                  apró Kelenczéknek, kikre az apjuk ráparancsolt, hogy uccu, gyorsan fogjanak egy
                  öreg libát az udvaron, melynek a tolla kitépetvén, a fürmender penicilusával
                  írótollnak fog megfaragtatni. Mindez roppant nagy mulatságot szerzett a
                  gyerekeknek, a nagy gágogásra fakadt szárnyasokból zsivajjal és viháncolással
                  megfogtak egy fekete gúnárt, aki aztán némi ellenállás után odakölcsönözte a
                  leghosszabbik tollát s Görgey uram most már minden akadály nélkül megírhatta a
                  levelet, úgy, amint következik:</p>
               <p>»Istentől kívánatos életet kívánok adatni.</p>
               <p>Szolgálok kegyelmednek, éljen sokáig, bíró uram!</p>
               <p>Én Paulus Görgey de eadem, Szepes vármegye viceispánja erre járván, néminémű
                  dologban van keveredésem Varga uramnál, erdőmesternél, ki lakik vala a szabadkai
                  erdőben. Oda nem juthatok, mert az nemes város diszpozíciói az fekete betegség
                  miatt, akként vagynak. Minthogy azonban nevezett Varga erdőmester lakása még nem
                  esik a kiszentenciázott területbe, sem odavaló jutásom, sem visszavaló érkezésem
                  nem zúdíthatja veszedelembe kegyelmeteket, ennélfogva kérem kegyelmedet, bíró
                  uramat, hogy gyámoltalanságomban, akibe estem, engem elhagyni sem keresztényhez,
                  sem nemesemberhez illő cselekedetnek ne tartsa, hanem ahelyett, valamely módját
                  ejtse kegyelmed, hogy ügyemet jóra végezve, isten hírével és a kegyelmed
                  jóakaratjával haza juthassak. Istennek ajánlom, stb.</p>
               <p>Dátum Szabadka kocsma, ahol várok, 1703 junii ezen a szerdai napon stb.«</p>
               <p>Megíratván a cédula és beporoztatván a falról lekapart malterral, fuvola alakra
                  begöngyöltetett és megnyomogattatván az ujjak hegyével az így támadó
                  kockaalakzatok által némileg bezáratott, mire átvette Pizsera és az ivó másik
                  szögletében iddogáló csoportnál kérdést tett, hogy ki vinné be a városba a szepesi
                  viceispán levelét?</p>
               <p>- Micsoda? - ugrott fel maga a fürmender, az a madárképű, posztós ember, aki már
                  megmutatkozott volt Görgey megérkezésekor a kocsmaajtóban. - A szepesi alispán?
                  Ez volna az? A híres, nevezetes Görgey, aki a lőcsi bírót meglőtte. Én magam
                  viszem be a levelet. Meg kell az érdemet becsülni. (A lelkesedés kiült az arcára.)
                  Nyolc medvét lőttem már életemben és tizenhárom vadkant, de mind odaadnám, ha egy
                  lőcsei szászt lőhetnék, becsületemre mondom. Hol az a levél, adja ide!</p>
               <p>Pizsera átadta a levelet, a fürmender alig bírt már a lábán állani a sok bortól,
                  de amint a lóra feltették, olyan egyenesen ült meg rajta, mintha a hátából nőtt
                  volna ki s vágtatott, mint a nyíl, Batyi felé.</p>
               <p>- Úgy látszik, nem szereti a szászokat - jegyezte meg Kelencze Mátyás, nagy hasát
                  szeretettel megsimogatva.</p>
               <p>- Meghiszem azt - vigyorgott Pizsera -, székálló legény volt Lőcsén fiatal
                  korában, de kitiltották a városból és egyik fülét hóhérral vágatta le
                  paráznaságért a városi tanács.</p>
               <p>- No, lám, a vén kujon - szörnyülközött a korcsmáros -, azért kárál most annyit az
                  erkölcsökről s azért viseli a haját lemes alakban, lesimítva a füle egykori
                  fundusára.</p>
         </div>
         <div type="chapter">
            <head>TIZEDIK FEJEZET</head>
               <head>»A MI BASÁNK« ÉS A TOVÁBBI FEJLEMÉNYEK</head>
               <p>Kátay bíró uram éppen ítéleteket mondott ki a városházán. Mégpedig főbenjáró ügy
                  foglalkoztatá, az asszonyi állatok hálátlanságáról, amit példásan illendő
                  megtorolni.</p>
               <p>Perecz István becsületes rézöntő felesége, Borbála asszony, bemenvén a hajnali
                  órákban, mikor még a város aluszik, a rimaparti kertek egyikébe (a Dobos
                  hentesmesterébe), egy kosár friss fiatal hagymát tépdesett ki az egyik
                  hagymapadból, amely casus kitudódván, bíró uram nevezett Borbála asszonyt egy
                  napig a kalodában való ülésre ítélte. Sírván-ríván az asszony, hogy ő ezt a
                  gyalázatot túl nem éli és a Rimába veti magát, megesett rajta a tutyimutyi ura,
                  Perecz István szíve, s rimánkodásra fogta a bíró előtt, hogy engedje, miszerint ő
                  töltse ki asszonya büntetését a saját személyével. Bíró uram tekintélyt és rendet
                  tartó, érsekes, kevély ember ugyan, de a szíve neki is jó, s tekintetbe véve, hogy
                  Perecz István igen derék, érzékeny és vallásos ember, aki szép búgó hangon énekli
                  vasárnaponkint a zsoltárokat, nagy kéréseire kivételesen megengedte, hogy ő
                  ülhessen kalodába az asszony helyett, ami megtörténvén, az egész város ócsárolta
                  az asszonyt és nevetett a férjen.</p>
               <p>Elmúlt vagy két hét, s íme az asszony valamely csekélységen összepöröl a férjjel
                  az udvaron (éppen a bíró uram portája tőszomszédságában), szó szóra, szitok
                  szitokra esvén, indulatosan kiáltja az urára: »Hallgasson kend, nem ültem én
                  kalodába, mint kend«, s fejéhez hagyítja a köcsögét, melyet éppen kézben tartott,
                  megvérezni vele a fejét, amit hallván és látván a bíró, a gonosz asszonyi állatot
                  hajdúja által maga elé idézte s olyan törvényt ül felette, hogy az asszony kapjon
                  hat vesszőt azért, mert a Perecz uram fejét beütötte, tizenkét vesszőt pediglen
                  azért, hogy urának az ő javáért való feláldozását annak lealacsonyítására kívánta
                  nyelvével fordítani. Pro tertio, az egész casus, mint nem közönséges, örökíttessék
                  meg a város krónikáiban, hogy szálljon nemzedékről nemzedékre, mint anekdota,
                  bosztohó férjek és házasulandó legények okulására.</p>
               <p>Legottan is diktálni kezdte a diáknak, amiben felette nagy kedve telt, mert
                  bizonyos narratori talentum lakozék benne, midőn fürmender uram benyitott a Görgey
                  levélkéjével.</p>
               <p>Elolvasván az abban foglaltakat, mindjárt abban hagyott mindent, rábízván az
                  executiót, vagyis a tizennyolc vesszők kiszolgáltatását Putnoki József vicebíró
                  uramra, pedig ő maga is szerette az efféle látványosságokat (nőtlen ember lévén),
                  sőt sokszor el is engedte, ha az asszony csinos idomai vagy könnyei erőt vettenek
                  rajta.</p>
               <p>De ha a mások gyengesége meghatotta, viszont a maga gyengesége is sokszor
                  irányítá. Egyik az volt ezekből, hogy szeretett a nagyurakhoz dörgölődni (azért is
                  vitte ennyire), rögtön befogatott hát és elhajtatott Görgey udvarlására, kit
                  erősen türelmetlenkedve talált, mert a nap már leszállt volt, s a szabadkai erdő
                  sötét mélyéből az esti szürkület látszott kilépegetni.</p>
               <p>Megértvén bíró uram kevés szóból a környülállásokat, miután megdicsérte volna
                  Görgey uramat, hogy milyen jó színben van és mennyire megfiatalodott, arra a
                  kérdésre, ha van-e valamilyen mód, hogy dolgát az erdőmesternél elvégezhesse,
                  ilyetén biztató választ adott a maga ósdi szójárásával.</p>
               <p>- Hát igenis, a mi alispánunk, Palásthy Miklós uram deliberált erre nézve is s
                  ezeket hagyta meg nekem. Ha pediglen valakinek a tündérkastélyba volna útja, azt
                  át lehet ereszteni, de neve, állása és az áteresztés órája pontosan följegyzendő
                  egy protokollumba, azzal az utasítással, hogy vajon a följegyzett időnek
                  megfelelőleg érkezett-e meg a kastélyba, ezt a basa aláírásával, pecsétjével
                  bizonyítsa, valamint azt is, hogy onnan mely órában távozott. Ha mindebből
                  kiderül, hogy az illető nem lehetett odább, mint a basa kastélya, visszabocsátható
                  lészen. Azért hát alázatosan szupplikálok kegyelmednek, ne terheltessék ezeket
                  megcselekedni, mivelhogy a halál előtt mind egyenlők vagyunk, bocsánatot kérek,
                  nem is az én nézetem, de a szent zsoltárok szerint, ebben a dologban pedig, bizony
                  mondom, ha nem is vagyunk a halálé, de ott állunk mindnyájan az ambitusán.</p>
               <p>- És ki az a basa voltaképpen? - kérdezte Görgey.</p>
               <p>- Hát a mi basánk, a Hilil basa - felelte Kátay uram egyszerűen.</p>
               <p>- De hisz a törököket már régen kiűzték innen Hontból is.</p>
               <p>- Hiszen éppen az, hogy mindenünnen kiűzték, csak nekünk van - mondá a bíró
                  kevélykedve.</p>
               <p>- Mi módon maradhatott itt? - tűnődött Görgey.</p>
               <p>- Jaj, instálom, nem afféle maradék basa ez. Azóta jött ez ide, de nem haddal.
                  Idevaló birtokos, mint a többi idegen országból származott és itt birtokot
                  szerzett nagyurak. Az övé a szabadkai erdő, melyet a Balassáktól vett meg. Szereti
                  ezt a helyet, gyönyörű kastélyt építtetett benne, roppant kőfallal körülvéve,
                  abban tartja a feleségeit - isten bűneül ne vegye, szám szerint nyolc darabot.</p>
               <p>- Nem rossz az ilyen példa a népnek?</p>
               <p>- Dehogy. Ez ugyan nem ragadós, hm. Itt az egy feleség is sok. Éppen ma vetődött
                  elő egy elrettentő eset, de el se mondom, mert megutálná kegyelmed az asszonyi
                  nemet. Aztán minálunk nagyon szeretik a basát, igen jó kis emberke. Annyi a pénze,
                  mint a polyva és olyan könnyen adja ki, mint egy katonatiszt. Kereskedők, ötvösök,
                  mesteremberek abból élnek, hogy a feleségeinek szállítanak, mert ő maga keveset
                  van itt. Néha-néha itt toppan, éjjel jön, isten tudja honnan, itt tölt néhány
                  napot, azután megint eltűnik egy éjjel, isten tudja hova, hanem az asszonyai vígan
                  élnek és tömérdeket költenek selyemre, posztóra s mindenféle encsebencsére. Maga a
                  nagyúr csupa jószív, ha valakinek a háza megég, ingyen fát ád az erdejéből, rőzsét
                  a szegényebb nép szabadon szedhet a roppant területen. Varga uramnak, az
                  erdőmesterének meg van hagyva, hogy a szegényebb emberek sertéseit, ámbár a
                  sertések tisztátalan állatok a Mohamed tanai szerint (üsse kő a tudományát),
                  ingyen engedje makkoltatni az erdő tölgyes részében, s azonfelül, ha bármilyen
                  kéréssel fordulunk hozzá, mindég kinyitja erszényét az instanciáinkra; most is egy
                  nagy harangot öntetett Besztercebányán a református eklézsia számára.</p>
               <p>- Derék ember lehet. Csak az a kérdés még, van-e neki is tudomása az alispánnak
                  erről az intézkedéséről?</p>
               <p>- Oh, bizonyosan. Az alispán úr, ha olyankor jön ide, mikor Hilil basa itt
                  tartózkodik, mindig tesz nála látogatást, most négy nap előtt is nála ebédelt, s
                  alkalmasint megbeszélték a modus vivendit.</p>
               <p>Preszton ezalatt levette a lovacskák fejéről a zabos zacskókat, Kátay uram pedig
                  följegyezte egy cédulára, hogy a cédula átadója valamivel esti nyolc óra után a
                  szabadkai korcsmánál azzal az ígérettel távozott Osgyán felé, miszerint útjának az
                  erdei kastély a végcélja, ami a kegyelmes úr által bizonyítandó lészen aláírásával
                  és pecsétjével.</p>
               <p>- Ezt is köszönöm - hálálkodott Görgey, barátságos parolát csapván a bíró markába
                  -, és ha valamikor alkalmam lesz, bizony megszolgálom kegyelmednek.</p>
               <p>Ezzel aztán felült a kocsira s még egy kérdést intézett a bíróhoz:</p>
               <p>- Azt mondták nekem imént az emberei, hogy a sógorom, Darvas uram, meghalt volna.
                  Mi módon tudják meg kegyelmetek az ilyen híreket?</p>
               <p>- Eleven láncot állítunk az erdőbe, minden reggel; száz lépésnyire egy-egy embert,
                  míg csak a lánc Osgyánt nem éri az erdő végén - ahol aztán a losonci doktor, tudós
                  Makulyik József (ördöngös egy fickó, hogy állandóan ott mer lenni) átkiáltja a
                  híreket a legközelebbi emberünknek (olyan hangja van, azt mondják, mint egy
                  bölömbikáé), s a mi emberünk odább adja embertől-emberhez egész a szabadkai
                  komisszióig. Így vesszük a téns vármegye rendeleteit is. Hanem ma reggel már nem
                  volt helyén a doktor. Úgy látszik, neki is harangoztak.</p>
               <p>- No, az isten áldja meg, bíró uram!</p>
               <p>- Kegyelmedet is hozza vissza friss jó egészségben a minden seregeknek ura!</p>
               <p>Ily kölcsönös jókívánatok váltása mellett végre megindult Görgey az erdőnek, mely
                  lassú zúgással hívta az éjt. Szinte búsnak lehetett volna mondani, mert a
                  szárnyasok csipogása és vidám füttye megszűnt, csak a harkály kopácsolt itt-amott,
                  vagy egy szaladó mókus okozott múló zörejt. A füvek, páfrányok, bokrok között
                  millió bogár cirpelt és nyüzsgött. A közelben harang kondult meg. Mi lehet ez?
                  Talán a basa kastélyában vacsorához kongatnak? De hisz a kastély a leírás szerint
                  balra van, a harangszó pedig jobbról hangzik. Nem Osgyánban harangoznak-e a
                  szárnyra ereszkedő lelkeknek? Mintha tömjénszagot, halottszagot hozna onnan a fák
                  koronájának végtelen rostélyzatán átsuhanó szél. Görgey hátán borzongás futott
                  végig.</p>
               <p>- Milyen szomorú este ez, Preszton, milyen szomorú.</p>
               <p>Most már bal felől szólott a harang, bim-bam, ünnepélyes hanghullámokban.</p>
               <p>- Az ördög vigyen el engem - kiáltott fel Preszton -, ha nem valami kitanult vén
                  bagoly csintalankodik velünk.</p>
               <p>- Ne beszélj!</p>
               <p>- A baglyok a csalódásig tudják a harangszót utánozni. Én már egyszer megjártam
                  velök suhanc koromban, a Dunántúl éjjel eltévesztettük az utat, a harangszóról azt
                  hittük, hogy valami falut érünk, ha irányában indulunk s bemásztunk szépen a
                  Bakonyba, hogy két napig étlen-szomjan nem bírtunk belőle kikecmeregni. Az aztán a
                  ménkő nagy erdő!</p>
               <p>Hanem iszen a szabadkai se kutya. Szabadkától Osgyánig terjed, lapos földön, akár
                  az asztal. Pihenő föld, mely talán még soha nem látott ekét. Szűz föld, melyen még
                  nem követett el erőszakot emberi akarat. Ezt hozd, azt hozd. Azt hoz, amit akar.
                  Derékig érő ős füvek borítják, néhol nagy darabon átszakíthatatlan iszalagok
                  fonják össze az ős faarisztokratákat, melyek kevélyen merednek az égnek óriás
                  lombkoronáikkal. A híres Jánosik, a tót legendák betyárja, itt méri a vásárosoktól
                  elrabolt posztót vándorló diákoknak, az egyik bükktől a másikig. Ez a rőfje. Az
                  esthomályban lassan-lassan összefoly minden, alig lehet már megkülönböztetni
                  valamit. Egy szürke folt az út mellett: a pásztortűz helye; egy darab feketeség a
                  hatalmas fatörzsön, ebbe a villám ütött bele. Pirinyó fénylő csillagocskák a
                  bokrokon: szentjánosbogarak. Csillámló ezüst vászon kiterítve az erdei tisztáson -
                  a hegyekből lesiető patak. Huh, mi az? A kocsizörgés szomjas szarvascsordát
                  riasztott fel, mely elálló szarvaival gallyat törve, iszonyú robajjal
                  hanyatt-homlok rohan az erdő belsejébe. Az erdő madarai fölrebbennek erre nagy
                  környéken, a bagoly abbahagyja a harangozást, a fa gallyai közt meglapult mókus
                  ijedten nyitja ki fekete serét-szemét, csivogva száll föl a vércse s körös-körül
                  kering a magasban, hogy aztán, meggyőződvén anyai szemmel a veszedelem elmúltáról,
                  a leeső kő lomhaságával hulljon le a fészkébe, csak a vadzab finom magas szálához
                  tapadt bogár ringatózik egykedvűen a maga lengő nyoszolyáján.</p>
               <p>- Messze van-e még a major, Preszton? Tudod-e biztosan az utat?</p>
               <p>- Nem lehet már messze, mert a vércse mindig a tyúkmajor közelében rakja fészkét.
                  Itt lesz már valahol. Egy fehér oszlopnál kell, azt mondják, befordulni, amit
                  valami elesett török hercegnek emeltek, de így könyv nélkül nem tudom. Ha fehér az
                  oszlop, hát majd meglátjuk. De mintha már hallanék is kutyaugatást.</p>
               <p>Egy kőhajításnyira elővillant, mint valami kísértet, az oszlop is. Preszton
                  befordult a csinált útról s csakhamar két fényes szem, két megvilágított ablak
                  mutatta, merre menjenek. A rekkenő hőség után jólesett a sötét lombsátor alatt a
                  kocsizás. Görgey levette kalapját, hogy a hűs levegő jobban érje forró fejét,
                  ezalatt szemét le nem vette a két ablakról: ott ül valahol a kis Rozáli, talán köt
                  vagy olvasgat a mécs fényénél és most, mikor már olyan közel volt, hogy csak
                  egy-két perc még odáig, valami lázas türelmetlenség fogta el és szíve hangosan
                  dobogott. A fák közül szeszélyes árnyak kezdtek kihasadozni, közülök kilépett a
                  megölt lőcsei bíró is, puskával a kezében, s úgy rémlett neki, mintha a
                  kivilágított ablaknak célozna…</p>
               <p>Jaj, ne, ne! S úgy reszketett, de úgy reszketett, hogy összegombolta a
                  kabátját.</p>
               <p>- Hűvös van, Preszton, nem találod, én úgy fázom.</p>
               <p>- Csurom víz vagyok az izzadtságtól - felelte Preszton. - Hahó? hó? Csiba te, ne?
                  Úgy nézem, tekintetes uram, hogy ez az erdőmester háza.</p>
               <p>Egy érces hang figyelmeztette őket a sötétből.</p>
               <p>- Ne jöjjenek közelébb, mert megütik magukat a drótban. Azzal vannak a fák
                  átvonva. Egyébiránt mi dolguk van itt? Ugyebár eltévedtek?</p>
               <p>- Nem - felelte Görgey. - Varga uramat, az erdőmestert keressük.</p>
               <p>- Én volnék - felelte az előbbi hang. - Alulról jönnek, vagy felülről?</p>
               <p>- Felülről - felelte Görgey és leugrott a kocsiról.</p>
               <p>- Hogyan jöttek át Szabadkánál?</p>
               <p>- Kátay városbíró engedélyével.</p>
               <p>- Hm - felelte erre az erdőmester -, majd mindjárt világítok, de előbb engedjenek
                  még egy-két kérdést s ne vegyék rossz néven, a nyomorúság nemcsak törvényt bont,
                  az illő vendégszeretetet is leveszi a lábáról. A rettenetes ragály, mely Osgyánban
                  dúl, parancsolja a nagy óvatosságot.</p>
               <p>- Kérdezzen kegyelmed.</p>
               <p>- Mit akarnak? Hoztak valamit?</p>
               <p>- Ellenkezőleg, vinni akarunk.</p>
               <p>- Mit?</p>
               <p>- Leányt - felelte Görgey.</p>
               <p>- Rossz helyen járnak. A leány már nincs nálam.</p>
               <p>A Görgey szíve összeszorult.</p>
               <p>- Hol van? - kérdé fojtott hangon.</p>
               <p>- Sós Jánosni szolgál bent Batyiban.</p>
               <p>- Talán nem is azt a leányt értjük mi, tévedés lehet a dologban - viszonzá
                  Görgey.</p>
               <p>- Más eladó leány pedig nincs nálam, akit elvihetnének. Mert az enyim még
                  bölcsőben fekszik. Azaz, hogy igazat szóljak, van egy másik is, de az is még csak
                  palánta és vendég a házamnál, nem hiszem, hogy azt keresnék.</p>
               <p>- Hátha - felelte Görgey.</p>
               <p>- No, hát akkor vissza is fordulhatnak, mert én arra becsületes parolát adtam,
                  hogy a levegőtől is megóvom és senki fia hozzá nem férhet. Amit pedig én egyszer
                  megmondok, az úgy szokott történni.</p>
               <p>- Még az édesapja se férhet hozzá? - kérdé Görgey elérzékenyülve.</p>
               <p>- Csak talán nem a tekintetes…</p>
               <p>- Az vagyok. A Rozáli apja.</p>
               <p>- Az már más. Isten hozta nálunk. Hej Zsuzsi! Hozz ki hamar egy lámpást, édes
                  fiam!</p>
               <p>Kisvártatva karcsú, fürge asszonyalak jelent meg a pitvarajtóban, kinek a
                  lámpafénynél csak éppen a körvonalait lehetett kivenni. Varga uram átvette a
                  lámpást és a vendégek elé lépegetett, megmutatni nekik, miképpen bújjanak át a
                  drót alatt, mely kóbor lovasok és csavargók ellen volt kihúzva, hogy abban
                  megbotolva ne közelíthessenek a házhoz, a drót vége az erdőmester ajtókilincséhez
                  lévén erősítve, hogy annak a rezgése, ha el akarnák vágni, figyelmeztesse a
                  gazdát, még ha alszik is, a közeledőre.</p>
               <p>- Bizony, csak így vagyunk, tekintetes uram. Tessék átbújni. Isten látogatása van
                  rajtunk.</p>
               <p>Görgey a kezét nyújtotta s melegen rázta meg az erdőmesterét.</p>
               <p>- Hát, hogy van a kisleányom?</p>
               <p>- Egészséges, hála istennek, mint a makk és okos, mint egy filozófus. De hol vagy
                  Zsuzsi? Ide nézz, Zsuzsi! Megösmered-e, ki van itt?</p>
               <p>- Szent isten, a viceispány úr. Higgyek-e a szememnek? Jaj, de megöregedett a
                  tekintetes úr!</p>
               <p>- Csitt, te liba! Hogy tudsz olyat mondani - förmedt rá az ura, de minden harag
                  nélkül. - Láss inkább a konyha után. Kocsisra, lóra legyen gondod, de főképp a mi
                  vacsoránkra. Tessék, tessék, előre, tekintetes uram. Erre balra, instálom.</p>
               <p>Nem is kellett kinyitni az ajtót, az úgyse volt bezárva, csak egy lepedő lógott le
                  az ajtófélfáról, a legyek és erdei bogarak beözönlése ellen szolgált némi
                  védfalul, melyet Zsuzsa asszony sietett félrehárítani, mert eszeágában sem volt
                  megfogadni a gazda szavát, hogy a konyhába menjen, minden illedelem nélkül ő maga
                  szaladt be elsőnek a szobába, hírül adni a nagy eseményt Rozáli kisasszonynak.</p>
               <p>Az asztalon olajjal megtöltött pohár terjesztett gyér világosságot, az olaj
                  tetején úszkálván, mint valami pirinyó gálya, egy fakarika-féle, amibe égő kanóc
                  volt beillesztve. Az ágy mellett bölcső ringott s abban egy csecsemő aludt,
                  összecsucsorított piros szájának ritmikus mozgásából ki lehet találni, hogy a kis
                  angyalka most az égben van, nem ugyan a szárnyai, de a szájacskája segítségével,
                  melyet a jó Álom néni odatapasztott az anyai emlőhöz.</p>
               <p>A bölcső mellett ült Görgey Rozália, valami dallamot dúdolva; fehér pöttyes perkál
                  szoknyácskája alul az egyik lába, mellyel meg-meglendítette a bölcsőt egészen a
                  bokán fölül ki volt nyújtva, s kezdte már fölvenni azt a bizonyos ingerlő
                  gömbölyűséget, mely a férfi szemét megrészegíti. Hát még mikor a lábacskának olyan
                  segítségére van az arc, mint ebben az esetben, gyönyörű metszésű száj, ibolyára
                  emlékeztető szem. Semmi szabályosság nem volt ez arcon és mégis valami édes
                  harmónia a vonásokban, a homlok egy kicsinyt keskeny, de olyan nemes, olyan
                  különösen boltozott, hogy az ember belebolondul. Lehetetlen megmondani, mi az, ami
                  szép rajta - csak tetszik, nagyon tetszik és ez untig elég; ha kitalálnánk, miért
                  tetszik, az már nem volna elég, mert nem lenne többé bűvölet, csak indokolt
                  gyönyörködés. Hanem, ami az orrát illeti, arról már egész öntudatosan ki lehet
                  állítani a bizonyítványt, hogy a legimádandóbb fitos orrok közé tartozott.</p>
               <p>Zsuzsa asszony lopva közelgett Rozáliához s hirtelen befogta hátulról a szemét.
                  Két nagy tenyerével eltakarta a kedves arcot is - mire majdnem teljesen
                  homályosnak látszott a szoba.</p>
               <p>- Zsuzsi - találta ki nevetve Rozáli. - Érzem a tenyereden, hogy te vagy, mert
                  láttalak fokhagymát metélni.</p>
               <p>- Úgy ám, de nem engemet kell kitalálni, hanem azt, aki jött - incselkedett
                  vidáman Vargáné.</p>
               <p>- Hát jött valaki?</p>
               <p>- Nem vetted észre a kocsizörgést, meg a kutyaugatást?</p>
               <p>Eközben már Görgey is belépett a szobába s türtőztette magát, hogy el ne rontsa a
                  Zsuzsi asszony tréfáját.</p>
               <p>- Nem érzi a kis szíved, ki van itt? - vallatta Vargáné odább.</p>
               <p>- Kutyaugatásról beszélsz. Talán a Visztulát küldte el Kati néni? Nem?</p>
               <p>- Ugyan, eredj! Visztula csúnya kutya, nem érdemli meg, hogy a te szíved dobogjon
                  miatta. Olyan valaki jött, lelkecském, akinek nagyon megörülsz. Gondold el, kit
                  szeretsz a világon legjobban.</p>
               <p>- Ah! Ereszd el a szememet. Kitaláltam. Mari néni van itt Toporcról.</p>
               <p>Mintha tőrt döfött volna a Görgey szívébe. Szerette volna megszakítani a
                  jelenetet, de se lába nem mozdult, se a nyelve, megbénult mind a kettő.</p>
               <p>- Nem az, nem az - kacagott Vargáné s incselkedő hangon hozzátette: - Pedig milyen
                  könnyű volna kitalálni. Gondolkozzál csak, gondolkozzál, kutass a kis szíved
                  fiókjában.</p>
               <p>Rozáli gondolkozni látszott. Görgeynek minden idege megfeszült. Fejét lehajtva
                  várta szavait, mint a fonnyadt növény az esőcseppeket.</p>
               <p>- Nem bírom eltalálni - felelte Rozáli eltökélt lemondással, megrázván fejét,
                  melyet körülrepkedett a lenszínű haja.</p>
               <p>Ezzel a rázással aztán ki is szabadította a fejét a Zsuzsi asszony kezeiből s
                  megpillantván apját, meglepetve futott hozzá.</p>
               <p>- Ah, maga az, apuci? Hol jár itt, ahol a madár se jár?</p>
               <p>Görgey zavart lett erre a derült, fesztelen megszólításra, melyben nem volt az
                  elragadtatásból és az örömből semmi, de a ridegségből sem. Rozáli kezet csókolt,
                  mire Görgey lehajolt és szájon csókolta cuppanósan. Ámbár nem nagyon kellett
                  lehajolni. Rozáli felnyúlt azóta, hogy nem látta, mint egy szarvas. A Görgey szeme
                  végigsiklott a kedves arcon és a formás alakon, aztán ott felejtette magát tovább
                  is, mint kellett volna s látta a mozdulatot, amint kis kezével megtörli az apai
                  csók helyét az ajkain - talán, mert nedves volt, talán, mert a bajusz ott
                  megszúrta és viszketett. De Görgey előtt ez a mozdulat is föltépte a kísértő
                  szellemek láncait. Egy keserű sóhajjal fordult el a gyermeklánykától, Varga uram
                  felé:</p>
               <p>- Mondja csak, erdőmester uram, beszélhetnék-e én most a basával?</p>
               <p>- A mi basánkkal? Most? - mondá ez meglepetve. - Nem lehetne reggelre
                  halasztani?</p>
               <p>- Nem. Csak úgy engedett át a pestis-komisszió a szabadkai zárvonalon és csak úgy
                  bocsát vissza, ha a basa pecsétjével bizonyítja, hogy mikor jöttem és mikor
                  távoztam.</p>
               <p>- Értem - szólt a gazda szívélyesen -, hát maradjon itt a tekintetes úr, míg a
                  pestis tart. Biztosítom, nem lesz unalmas. Éppen ma jeleztek a csőszeim egy
                  medvét. Azt fogjuk üldözni.</p>
               <p>- Magam is olyan üldözött medve vagyok odahaza - morogta az alispán. - Haza kell
                  sietnem reggel.</p>
               <p>Varga uram a fejét vakarta. Rokonszenves, zömök férfi volt, határozott, bátor
                  tekintetéből egyenes lélek sugárzott ki. Kevés szóval élt, mint általában azok,
                  kik az erdő barátjai. Hallgatni kell tudni, aki az erdővel akar beszélni.</p>
               <p>- Ejnye, de baj, de baj. Hanem azért meg kell próbálni.</p>
               <p>Engedelmet kért, hogy átöltözhessen, azután majd elvezeti a basa kastélyába.
                  Átment a pitvar másik oldalán lévő szobába és Görgey magára maradt Zsuzsi
                  asszonnyal, aki ezer kérdést zúdított a nyakába, hogy mi újság Görgőn. Él-e még
                  ez, meg amaz? Nem mentek-e még férjhez a Plavetz-lányok? Hát az édesanyám nem
                  üzent semmit?</p>
               <p>- Bizony nem üzent az - mentegetőzött Görgey -, de ennek én vagyok az oka, mert
                  nem mondtam neki, hogy Rozáliért megyek.</p>
               <p>- A Rozáliért? - kérdé a menyecske elszontyolodva. - Csak talán nem akarja
                  elvinni?</p>
               <p>- De bizony.</p>
               <p>Rozáli, ki megint visszaült volt az álmodó babához s a kis pufók arcocskát
                  nézegette a bölcső vánkosai közt, egyszerre felütötte a fejét.</p>
               <p>- Tréfál, ugye? - s hamiskás mosollyal kacsintott az apjára, ami egyszerre elfújta
                  a keserűségét, mint öreg hegyről a ködöt a ránevető napfény.</p>
               <p>- De bizony itt nem hagylak többé - szólt vidámabban -, nagy leány vagy már
                  innen-onnan, ideje, hogy kezdjek veled valamit.</p>
               <p>Rozáli felugrott székéről s a szoknyáját két kézzel fölcsípve, hogy kurtábbnak
                  látszassék, forogni kezdett apja előtt, mint a megperdített karika, kecsesen,
                  negédesen, elkényeztetett gyerek módjára.</p>
               <p>- Ej, apuci, hová tette a szemét. Hiszen még kicsiny vagyok s ha megengedi, itt
                  maradok Osgyánban.</p>
               <p>- Hm, Osgyánban…</p>
               <p>Görgey elnyelte, amit mondani akart. Nem merte megszomorítani a gyászhírrel.</p>
               <p>- Mit keresnél te ezentúl Osgyánban - egészíté ki a mondatot. - Jönnöd kell, úgy
                  akarom.</p>
               <p>- De ha én meg nem akarom - felelte durcásan s úgy tett a kis lábával, mintha
                  toppantana.</p>
               <p>Az alispán nagy gyönyörűségét lelte ebben a kötekedő feleselésben, szándékosan
                  szőtte-fonta.</p>
               <p>- Csakhogy a két akarat közül melyikünké a parancs, hogy gondolod? - kérdezte
                  játszadozó hangon.</p>
               <p>- A magáé - sietett kijelenteni, engedelmesen lehajtva a fejét, mókázó
                  alázatossággal szinte a földig, úgy, hogy az aranyhaj, melyet az este közeledtével
                  kibontott, átborult sziszegve a feje búbján a túlsó oldalra és betakarta az arcát.
                  - Igen a magáé, de mit tesz az? A parancs csak akkor az, ha fél az ember a
                  parancsolótól. De miképp is van az, hogy én egy csöppet se félek magától,
                  apuci?</p>
               <p>Visszahagyította hátra a hajsátorát s összeráncolta a homlokát, mint egy anyóka,
                  aki nagyon mélyen elgondolkozik.</p>
               <p>- Talán azért, szívecském, mert szeretsz - találgatta az alispán lágyan,
                  csendesen. - Jer közelebb hozzám!</p>
               <p>A fruska közelebb ment, de a fejét rázta lépegetés közben.</p>
               <p>- Nem azért, dehogy azért.</p>
               <p>- Hát talán nem szeretsz?</p>
               <p>- Tisztelem.</p>
               <p>- És miért nem szeretsz?</p>
               <p>- Nem tudom - suttogta szomorúan, álmatagon.</p>
               <p>- Hát azt tudod, hogy miért tisztelsz?</p>
               <p>- Tudom. Azért, mert benne van a tízparancsolatban.</p>
               <p>- A tízparancsolatot, ugye hé, mégis parancsolatnak tekinted…</p>
               <p>- Mert az Istentől származik, akitől pedig félek.</p>
               <p>- De szereted is…</p>
               <p>- Nem én.</p>
               <p>Vargáné sietett betapasztani a száját a tenyerével.</p>
               <p>- Oh, te kis pogány jószágom! Ki hallott már ilyet valaha!</p>
               <p>Rozáli kedves grimaszt vágott, ezer igéző gödör támadt a ferdére idomított
                  orcáján.</p>
               <p>- Ugyan, Zsuzsi, vidd el a tenyeredet, mondtam már egyszer, hogy fokhagymás.</p>
               <p>Görgey szívét csodálatosan csiklandozta a gyermek naiv, üde locsogása. Most
                  értette már, mért mondta Varga uram, hogy filozófus. Megfogta a kezét (olyan meleg
                  volt, olyan édes, mint egy kis madárfészek), közelebb húzta magához, térde közé
                  állította.</p>
               <p>- Gyere csak ide, kis delinquens - megsimogatta azt az arany zuhatagot a fején. -
                  Igazolja magát a kisasszony, mért nem szereti az Istent?</p>
               <p>- Mert az Isten sem szeret engem - felelte dacosan.</p>
               <p>- Miből tudja azt a kisasszony?</p>
               <p>- Abból, hogy ha szeretne, hát nem vette volna el tőlem a mamámat.</p>
               <p>Görgey elfordult, érezte, hogy a szeme megnedvesedik. Aztán felkelt székéről, fel
                  s alá járkált a szobában, kinézett a nyitott ablakon (a zúgó erdő mondott neki
                  valamit), aztán megállt a lányka előtt s meleg tekintete felszürcsölte a beszédes
                  arcocska ezernyi változását, kifejezését - mintha egy rejtelmes, bús könyvet
                  lapozgatna.</p>
               <p>- Látod, milyen rossz nevelést kaptál s mennyire nincs az észjárásodban semmi
                  rendszer. Szegény Katarina, jó asszony volt, de… azaz, hogy mit is beszélek? Hol
                  is hagytam el? Igen, igen, hogy Katalin nénéd keveset törődött a lelki
                  neveléseddel, felnőttél, mint egy kis puszpángfácska, melyet senki sem nyeseget.
                  Nono, csak ne biggyeszd el a szájadat, mert az úgy van. Egyben még túl gyerekes
                  eszed van, másban már koravén vagy, szóval egy valóságos kis fityfirity vagy. Azt
                  akarom, hogy egy igazi kisasszonyt faragjanak belőled. Nincs meg a lelki
                  fundamentumod, az irányod és összevissza beszélsz. Lásd be magad is. Azt mondod,
                  nem szereted az Istent, azért, mert ő se szeret téged. Hát az igazán felháborító,
                  hogy így gondolkozol az Istenről, aki mindnyájunkat teremtett s akinek a
                  cselekedeteit emberi elme megítélni nem képes. Nemcsak egy olyan gyereké, mint te,
                  hanem még a bölcseké sem. Mert az Isten a magáéból adta az elmét, de csak olyan
                  csipetnyit, ami senkinek meg ne ártson. Tengerből evőkanálnyit egynek, piciny
                  sókanálnyit másnak. Ne ásíts, mert hátba ütlek…</p>
               <p>- Ne tessék haragudni - okvetetlenkedett közbe Vargáné. - Ami engem illet, én meg
                  a világon a legjobban szeretem, ha a Rozáli ásít, mert akkor látom leginkább
                  azokat az új gyönyörű fehér fogait.</p>
               <p>Görgey elmosolyodott s ügyet se vetve egyébre, folytatta a fölvetett témát.</p>
               <p>- De vegyük, hogy igazad volna, ámbár nincs, hogy nem szereted az Istent, mert az
                  se szeret téged, akkor sincs a következtetéseidben semmi ésszerűség, semmi
                  rendszer, semmi logika, mert engem sem szeretsz, holott én meg szeretlek téged.
                  No, hát erre felelj, kis ördög!</p>
               <p>- Ha szeretne az apuci - felelte a leány, hirtelen átcsapva gyerekes modorába -,
                  hát bizonyosan hozott volna valamit.</p>
               <p>- Iszen hoztam is, hogyne hoztam volna - jutott eszébe Görgeynek s kikiáltott az
                  ablakon. - Hej, Preszton! hozd be csak azt a rimaszombati paksamétát.</p>
               <p>Varga uram még mindig nem került elő. Görgey már aggodalmasan kezdett az ajtóra
                  tekintgetni, léptek közeledtek, de bizony csak Preszton lépett be, csomagot hozva,
                  melyet mohón bontott fel Rozáli az asztalon s aztán csalódva tolt félre.</p>
               <p>- Oh, te bohó apuci! - kiáltá gyerekes fejcsóválással - hiszen nem vagyok már
                  olyan kis leány, akinek nyalánkságokat szokás hozni.</p>
               <p>- No és mit akartál volna?</p>
               <p>Felhúzta a vállait pipesen:</p>
               <p>- Hát szövetet, selymet, pántlikát, mit tudom én.</p>
               <p>De eközben mégsem bírta megállni, hogy két pár összefüggő szárú vérpiros
                  cseresznyét fel ne akasszon a füleire s meglóbálván szép fejét, gyönyörködjék a
                  lityegésükben.</p>
               <p>- Ohó, Rozália barátocskám - fakadt ki az alispán, tettetett megbotránkozással. -
                  Mikor az én tervembe vág bele, hogy nagy leány légy, akkor azt mondod, hogy te még
                  kis leány vagy, mikor meg neked vág be úgy a terveidbe, akkor egyszeribe nagy
                  leánynak csapsz fel. Így nem alkuszunk, te kis róka.</p>
               <p>- Ne bántsa szegénykét - mentegette újólag Zsuzsi asszony -, ne haragudjék rá a
                  tekintetes úr. Hiszen a rózsa is tarthatja magát bimbónak, mikor még zöld burokban
                  van a fele és a bimbó is rózsának számíthat, mikor már kihasadt a színes
                  selyme.</p>
               <p>De ezt az ékes hasonlatot már nem volt alkalma megszívlelni Görgeynek, mert
                  behallatszott az ajtólepedőn keresztül a gazda szava.</p>
               <p>- Immáron készen vagyok. Mehetünk, ha a tekintetes úr úgy parancsolja.</p>
               <p>Görgey vette a kalapját s kimenve ugyancsak hátrahőkölt, midőn a pitvarban, mely a
                  tűzhely fazekai alatt lobogó rőzsetűztől meg volt világítva, szemben találta magát
                  egy fehér turbános, májszín kaftános törökkel. Már szinte a kalapjához nyúlt,
                  mikor megszólalt az illető nevetve.</p>
               <p>- Én vagyok csak. Én, Varga János.</p>
               <p>- Kegyelmed az. Nem hittem volna. Hát mitől jó ez?</p>
               <p>- Ez bizony arra való, kérem alássan, hogy az öreg Mohamed prófétát bolonddá tegye
                  velem a basa, ha ugyan hagyja magát bolonddá tenni. Hogy t. i. a Korán tiltja az
                  idegen hitű környezetet az ájtatos muzulmánoknál. Azt hiszi tehát a gazdám, hogy
                  ha török ruhában lépek be a kastélyba, Mohamed rá nem szagol a kálvinista
                  voltomra.</p>
               <p>- Nem lehet az igaz - jegyezte meg Görgey. - Vagy mért tűrik meg akkor a
                  keresztény lányokat a háremeikben?</p>
               <p>- Hja, az asszonynak nincs lelke őnáluk.</p>
               <p>Elhagyván a házat, jó síntelt ösvényen indultak el s balra kanyarodván egy odvas
                  fánál, melyből lassú zümmögés hallatszott (vadméhek lakhattak benne),
                  természetesen a basáról beszélgettek.</p>
               <p>- Vallásos ember lehet - gondolta Görgey -, hogy ilyen kicsiségekben is formulákat
                  keresgél.</p>
               <p>- Nem túlságosan bigott, megissza a borocskát - védelmezte Varga -, inkább csak
                  furcsa. Amellett azonban kedélyes, minden gőg nélkül való; nem olyan, mint a mi
                  nagyuraink.</p>
               <p>- Hány éve van már nála, Varga uram?</p>
               <p>- Ez a negyedik.</p>
               <p>- Azt mondják, csak néha jön ide.</p>
               <p>- Egyszer-kétszer évenként rövid időre.</p>
               <p>- És hol lakik, amikor itt nincs?</p>
               <p>Varga uram vállat von.</p>
               <p>- Tudja a szösz.</p>
               <p>- Hát nem küldenek neki soha levelet vagy üzenetet?</p>
               <p>- Nem.</p>
               <p>- Sem ő?</p>
               <p>- Sem.</p>
               <p>- Hogy lehet az? Hiszen előadhatná magát olyan eset, hogy értesíteni kellene.</p>
               <p>- Azt már én is mondtam neki egyszer, de a következő szavakkal torkollt le: »Ne
                  kívánj tőlem fölösleges dolgokat, édes fiam. Mikor az ember elalszik s a lélek
                  elhagyja az otthonát, vagy visszatér reggel magától, vagy vissza nem tér, de a
                  test nem tudakozódik utána. Mármost, ha a test hagyja el az otthonát hasonlóan,
                  vagy visszatér, vagy vissza nem tér, de mi szükség, hogy az otthon érdeklődjék
                  utána. Allah nem kívánja ezt. Azt mondod, híradással akarsz lenni, ha szükségesnek
                  látod, de mire való volna az? Vagy valami jót tudsz mondani és ez esetben hagyd
                  akkorra, midőn megint találkozunk, hogy azzal is jobban örülhessünk egymásnak,
                  vagy pedig valami rosszat üzenhetsz s ezt hagyd kérlek, minél későbbre, mert
                  minden idő nyert idő, amelyből a gondokat ki lehet tolni egy későbbi időre.«</p>
               <p>- Irigylem ezt a filozófiát - jegyezte meg Görgey elmélázva. - Csak egy basa
                  koponyájában nőhetett ilyenre. De mégis különös, hogy a kocsisa vagy az inasa nem
                  fecseg valamit.</p>
               <p>- Egyedül jön s rendesen éjjel, úgy látszik, maga hajtja a lovakat kis kocsijában,
                  mert senkit sem hoz magával. Ugyancsak éjjel távozik. Én csak arról tudom meg,
                  hogy megint itt van vagy már nincs itt, hogy a minaret tetején egy kis zászló
                  jelzi az ittlétét.</p>
               <p>- Valóságosan úgy fest a dolog, mint valami titok - mondá az alispán élénkülő
                  érdeklődéssel -, s amíg itt van, természetesen ki nem mozdul a kastélyából.</p>
               <p>- Dehogy. Sétálni szeret az erdőben, némelykor átjön hozzám is. Most egypár napja
                  majd mindennap meglátogatott, például ma is leült a ház előtt uzsonnatájt s egy
                  pohár tejet kért a feleségemtől s Rozáli kisasszonnyal beszélgetett,
                  tréfálgatott.</p>
               <p>- Tud eszerint magyarul is?</p>
               <p>- Tud valahogy törökösen, de velem németül beszélget.</p>
               <p>- Akkor hát ne igen beszéljünk hangosan - tanácsolá Görgey -, mert hátha itt
                  sétálgat vagy üldögél valamely fa alatt és hallja, hogyan szapuljuk.</p>
               <p>- Attól, sajnos, nincs mit tartani, mert otthon van, ilyenkor a meleg esti
                  órákban, mikor a hold kezd feljönni, fürödni szoktak az odaliszkjai künn a
                  kertben, a tóban, ezeknek a nézésében gyönyörködik. Ez a legkedvesebb
                  szórakozása.</p>
               <p>- Teringette! - csettentett a szájával Görgey, egészen neki pajkosodva.</p>
               <p>- Hiszen éppen ez a baj, mert olyankor meghalt ránézve az egész világ, s nem
                  vagyok biztos, szóba áll-e most velünk. Hogy alkalmatlanok leszünk neki, abban
                  ellenben biztos vagyok. De mindegy. Bátor ember a templomban is fütyül.</p>
               <p>- S milyen korú lehet a basa?</p>
               <p>- Fogatlan kecske.</p>
               <p>Észre sem vették beszélgetés közben, mikor már ott álltak a hatalmas fehér falnál,
                  mely a basa kéjpalotáját körülkeríti oly magasan, hogy csak a legszálasabb fák
                  tetejéről lehetett volna belátni a palota udvarára és kertjébe. Mondják, hogy a
                  rimaszombati nyalka ifjúság közt többen akadtak, akik nem átallották olykor
                  felmászni egy ott a közelben álló óriási gyertyánfa tetejére, hogy a kertben
                  sétáló odaliszkokat meglessék. Száz év előtt az ifjak fejét vágatta volna le ezért
                  a basa. Most már Hilil basa csak a szemérmetlen fát vágatta ki.</p>
               <p>Vaskos, roppant vaskapu egészíté ki a falat - no, ezt ugyan Botond se tudná
                  bezúzni. Irdatlan kalapács lógott le rajta erős láncon. Ez a kalapács adhatta az
                  egyetlen hangot, mely a külvilágból ebbe a paradicsomba behatolt. Varga uram
                  háromszor vágott vele a kapura, de a szörnyű csattanásra sem jelentkezett senki.
                  Ekkor aztán kivett a kaftánja zsebéből egy sípot és belefújt. Különös éles hangja
                  volt, mely szinte áthasította a fákat és falakat, a rigófüttyből, a bika bőgéséből
                  és a kígyó sziszegéséből összerakott sipítás tódult ki a kis szerszámból.</p>
               <p>- Hát ez mi? - szisszent fel az ideges Görgey a füleit befogva.</p>
               <p>- Ez afféle házi jelzés, amire okvetlenül előjön valaki s vagy beereszt bennünket,
                  vagy nem.</p>
               <p>- Nekem is be kell mennem?</p>
               <p>- Nem tudom. Talán anélkül is elhiszi a basa, ha beviszem az írást s
                  alájegyzi.</p>
               <p>Egy félpercig sem kellett várni; a vaskapu egyik kockája csikorogva mozogni
                  kezdett, majd egy turbános fej lett látható bent a támadt nyílásnál.</p>
               <p>- Te vagy az, Varga efendi? - kérdezé egy kappanhang. - Mit akarsz?</p>
               <p>- Őnagyságával, urunkkal szeretnék beszélni. Járj közbe jámbor Juszuf, hogy
                  fogadjon.</p>
               <p>- Ha összeszid, te léssz az oka, Varga efendi. Azt fogom mondani, hogy
                  fenyegettél.</p>
               <p>- Jó, jó, csak eredj Juszuf s meglásd, nem történik semmi bajod.</p>
               <p>Juszuf erre visszatolta a vaskockát és elcsoszogott.</p>
               <p>- Ki volt ez? - kérdezte Görgey, kit most egyszerre érdekelni kezdett ez a keleti
                  romantika. Úgy tetszett neki, mintha ambra-illat szivárogna ki belülről.</p>
               <p>- Egy eunuch, tekintetes uram.</p>
               <p>- Igazi eunuch?</p>
               <p>- Természetesen igazi.</p>
               <p>- Kutya meg a macska - csodálkozott az alispán -, nem adnám egy vak lóért, ha egy
                  kicsit körülnézhetnék odabent.</p>
               <p>- Bizony nem lehetetlen, hogy része lesz benne.</p>
               <p>De mi a basa engedélye nélkül is megtehetjük, hogy odavisszük az olvasót, ahova
                  tilos a belépés. Mindenekelőtt ámulatba ejt egy szép kastély szép kis erkéllyel,
                  kiugrókkal, kupolás előcsarnokkal, a bal szögletben karcsú minarettel. Nem volt
                  megvilágítva, mindössze egy kis lámpa égett misztikus vörös fénnyel a lépcsős
                  feljáratnál. A hold sarlója szabadon játszhatott a maga sejtető színeivel s
                  olyannak tüntette fel, mintha barnásfehér sókockákból építették volna az Aladdin
                  csodalámpájának szellemei. A fantasztikus holdfény (a törökök e kedves égiteste)
                  még a kastélynál is szebben bűvölte a kertet, mely az épület hátterében kezdődött.
                  A buja növényzet mintegy pihegni látszott, a langyos este páráit beszíva és a
                  magáét kilehelve. Virágok, bokrok összefolytak sötét, bodros hullámokká s mintegy
                  zsámolyául szolgáltak a nagy fáknak, melyekhez függőágyak és hinták voltak
                  erősítve. Az egyiken nyúlánk termetű hölgy ült, testhez tapadó fehér, csalánszerű
                  szövetben, mintha asszonyalakká formálódott bárányfelhő úsznék sötét alapon. Egy
                  eunuch állt mellette s egyet-egyet lódított a hintán, mely fehér sávot írt le
                  röptében a kúszó növényeknek a földön vonszolt palástjára.</p>
               <p>Távolabb, a lombozatok rostélyzatán keresztül egy kékes, csillámló lap volt
                  látható, mint az égnek egy odaesett darabja, melyből a csillagok följebb tolódtak.
                  Egy tükör, kardpengékből összeállított rámában. Milyen bohókás csalódás. Nem
                  tükör az, hanem tó, a ráma kardpengéi sások körülötte, s a kardpengékre szúrt
                  csillagok, felnyúló fehér liliomok… Hát azok a többi mozgó, hajladozó
                  fehérségek?</p>
               <p>…Nyisd ki még jobban a szemedet, vagy talán hunyd be egészen, jámbor halandó, ha
                  nyugodtan akarsz aludni az éjjel, mert azok a basa odaliszkjai, akik most a
                  fürdéshez vetkeződnek…</p>
               <p>A tavon innen egy kis tűzszikra piroslik. Ahol a tűzszikra pislog, ott van a basa
                  csibukja s ahol a csibuk van, ott keresendő maga a basa is; egy puha zsölleszékben
                  elterpeszkedve ül, lehajló lombmennyezet alatt s nézi a mámorító jelenetet. Sárga
                  papucsokba bújtatott lábait kényelmesen egymásra rakva, miután turbánját egy
                  csonka gallyra akasztá, izzadó homlokát meg-megtörli a fehér burnusza ujjával,
                  húsos, duzzadt szemhéjai alul fáradtan merednek apró, kiégett fényű szemei a tóra,
                  inkább csak megszokásból, mert a gondolata másutt jár.</p>
               <p>Hiába, úgy van az ember alkotva, hogy mindent megun. A paradicsom is pusztán kis
                  ideig paradicsom, azután már közönséges kert s végül csak ugar. Hilil basának új
                  vágyai támadtak, s ez nem csoda. A kor illendő méltánylást érdemel. Egy öreg
                  embert, aki okos, le nem köthet egyetlen vonzalom, mint valami fiatal szeleburdit.
                  Annak már joga van a válogatáshoz. Az már filozóf, aki nem az élvezeteket keresi,
                  hanem az összehasonlításokat, a tapasztalatokat, szóval a tudást. Az nem
                  pazarolhatja az idejét akármire, mert őneki már kevés ideje van.</p>
               <p>Egy süldő leánykát pillantott meg az erdőmesternél, egy ártatlan gyermeket, aki
                  még semmit se tud, s éppen azért felette ingerlő őelőtte, aki már mindent tud.
                  Egy-kétszer beszélt vele s azóta igézet alatt áll, folyvást fejében motoszkál a
                  képe. Főzi a terveket, miképpen nyerhetné meg. Az a kérdés, kiféle-miféle leány? A
                  bimbónak mindenekelőtt a tőjét kell megnézni. Mert ha egy kicsit magasan nyílik,
                  öreg embernek nagyon nehéz felnyúlni érte. De hátha alacsonyan van? Lehajolni az
                  öreg ember is tud. Eziránt persze Vargától lehetne felvilágosítást kapni s esetleg
                  egyéb hasznos útmutatást és segítséget. (Csak ne volna olyan becsületes és
                  goromba.) Okokon és módokon faragcsált furfangos elméje. Vargával bajos beszélni.
                  Varga gyanút kapna és eltávolítaná a leánykát. Talán Vargáné útján lehetne
                  boldogulni? Hátha szegények a szülei és könnyelműek? Nem ajánlkozhatna-e, hogy
                  kineveli, mondjuk, énekesnőnek? Hiszen így szokták ezt a mecénások. Vagy nem
                  alkalmazhatná-e nagy fizetéssel valaminek? A pénz végre is nagy kerítő. Igaz, még
                  gyermek, talán csak tizennégy éves, de hát nem természetes-e, hogy egy öreg ember
                  ilyenben lelje gyönyörűségét? Hiszen emlékszik rá, mikor fiatal gyerkőc volt, az
                  érettebb menyecskék vonzották, a harminc évesek, vagyis akik annyinak mondták
                  magokat, t. i. a harmincöt évesek, most ím elérve a tisztes kort, a természet
                  szent törvénye az akkori eltávolodást a maga korabeli fehérnéptől egy hervadó
                  generációhoz, elmésen behozza ismét egy eltávolodással a maga korabeli fehérnéptől
                  (isten ments tőle) egy serdülő generációhoz. Gyönyörű kiegyenlítés ez s minden
                  normális és becsületes ember tartozik vele.</p>
               <p>Ezeket forgatta elméjében a becsületes, jámbor Hilil basa, bizonyára Allah
                  bölcsessége iránti bámulatból, ki akképpen rendezé, hogy semmi se veszhessen el a
                  természetben, tehát a serdülő lánykák iránti epekedés sem, csak a beosztásban
                  mutatkozik némi különösség, midőn az eunuch megzavarta, jelentvén, hogy odakünn
                  megszólalt a Varga efendi sípja.</p>
               <p>- Mit akar? - mordult rá a basa.</p>
               <p>- Fényes ábrázatod elé akarna járulni, oh, uram, mégpedig tüstént, mindennel
                  fenyegetett, ha nem jelentem meg.</p>
               <p>- Eredj, kérdezd meg bővebben, miről van szó.</p>
               <p>Kisvártatva visszajött az eunuch:</p>
               <p>- Megkérdeztem Varga efendit, arról van szó, hogy egy idegen, aki vele van, csak
                  abban az esetben mehet vissza Szabadkára a pestis-komisszió miatt, ha Magasságod
                  aláírással bizonyítja, hogy idejött az erdőmesterhez és innen ment vissza, vagyis
                  hogy nem volt Osgyánban.</p>
               <p>- Eredj, mondd meg, nem érek most rá firkálni. Ez a Varga is mindenféle embereket
                  fölszed, hogy alkalmatlankodjék velök.</p>
               <p>- Azt mondja, a vendége annak a lánykának az apja, akinek a virágot és datolyát
                  vittem parancsodból tegnap.</p>
               <p>- Ah! Úgy? - kiáltott fel a basa élénken és felugrott a székről. - Eredj és
                  bocsásd be azt az idegen embert, vezesd őt a kék szobába.</p>
               <p>Az eunuch földig hajtotta magát.</p>
               <p>- Igen, uram. És Varga efendit is bebocsássam?</p>
               <p>- Nem, nem; várja meg künn. Csak abban az esetben lehet bebocsátani Vargát is, ha
                  az idegen nem merne egyedül belépni.</p>
               <p>Az eunuch sietve távozott. Hilil basa pedig rendbe hozta öltönyeit, begombolta
                  burnuszát, megigazgatta gyüremléseit, föltette turbánját, aztán szép csendesen
                  kiverte a csibukja hamvát egy tulipán harangjába, egy picinyt fel s alá járt a
                  kavicsos ösvényen, alkalmasint tervet készítve az idegen ember kellő
                  kikészítéséhez, majd hirtelen elhagyta a kertet, a palota bejáratához kerülve,
                  felcsoszogott a lépcsőkön s egyenest benyitott a kék szobába, ahol már várta az
                  idegen egy fali festmény nézésébe merülve.</p>
               <p>- Szálem alejkum. Légy üdvözölve födelem alatt - mondá a basa, kezeit mellén
                  összetéve.</p>
               <p>Görgey meglepődve fordult meg s az előre kieszelt köszöntést kezdte darálni:</p>
               <p>- Allah nevelje meg szerencsédnek mértékét, nagytekintélyű úr és férfiú, legyen
                  pedig…</p>
               <p>Egyszerre azonban benne rekedt a szó, egy pillantást vetve a basára, ki e
                  tekintettől ijedten hátrahőkölt, akaratlanul tört ki belőle a felkiáltás:</p>
               <p>- Nini, nini! Mit keres maga itt, Quendel apó?</p>
               <p>Quendel apó (mert ő volt), elsápadt az első pillanatban, ő is felismervén a
                  szepesi viceispánt. Ez aztán a fátum. Hát mit vétett ő az ördögnek, hogy ezt most
                  idehozta? Hiszen inkább azt hitte, hogy a kedvében cselekszik (t. i. az ördögnek).
                  Oh jaj, ő hát a kislány atyja s istentelen bűnös gondolatáért, melyet a bakfis
                  iránt táplált, nyomban utolérte a bűnhődés. Nemcsak a szégyenkezés bántotta a
                  helyzetért, nemcsak a bosszankodás az inkognitó összeomlásáért, hanem a babonás
                  emberek félelme is ránehezült. Nemcsak a nagytekintélyű alispánt látta magával
                  szemben, hanem a bosszuló végzetet is, éppen a lányka apjának személyében. De ha
                  már nem süllyedhetett egyszeriben a föld alá (ez lett volna ebben az esetben
                  legkényelmesebb), mást alig tehetett, mint hogy hirtelen a tréfa rongyaiba
                  öltöztette a sajnálatos eseményt.</p>
               <p>- Hehehe - kacagott fel. - No, ez igazán kapitális! Ki mondja, hogy nincs
                  szerencse. Hojahu! Nem adom ezer forintért. Tessék csak helyet foglalni. No, de
                  ilyen nagy megtiszteltetés enyim szegény házamnak, ilyen rendkívüli szerencse.
                  (Rossz színész lett volna belőle, mert olyan savanyú képet vágott ehhez a
                  rendkívüli szerencséhez, mintha borsot harapott volna ketté.) Bizony mindjárt
                  kiugrok bőrömből enyim örömömben. (S valóságosan elkezdett ugrálni és táncolni,
                  mint egy szétszelesedett gyermek.) Azt kérdezi domine spectabilis, hogy mit
                  keresem itt? Hát mi egyebet, pihenek. Hiszen eleget dolgoztam, ráfér engemre.
                  Hiszen énértem is meghalt a Jézus.</p>
               <p>Görgey elmosolyodott s meg nem állhatta, hogy ne évődjék vele:</p>
               <p>- Igen, Jézus bizonyára kegyelmedért is meghalt, de úgy látom, Mohamedből is
                  kiveszi a maga részét.</p>
               <p>- Hát mit tudja tenni szegény fejem - mentegetőzött Quendel apó siránkozó hangon,
                  de dicséretére legyen mondva, el is pirult, hogy még a nyaka is téglaszínű lett. -
                  Az embert beleviszik a rossz üzletek. Oh, istenkém, a rossz üzletek. Nem lehet
                  hinni az emberekben, domine spectabilis, oly romlottak.</p>
               <p>- Hogyan, a rossz üzletek?</p>
               <p>- Hát a belgrádi basa. Sok pénzem fekszik az imposztornál. Kölcsön adtam neki, nem
                  tudja fizetni. Szultán átteszi Anatoliába, hallok, hogy elkészül, poggyászt már
                  csomagolnak s a szegény Quendelnek még aztat se nem mond, hogy bikmag. Hanem mikor
                  odamegyek pénzemért, vereti talpamra húsz-húsz pálcákat. No, ez nagy violencia.
                  Igaz, hogy akkor még nem voltam nemes ember, de a talpam éppen úgy fájt, mint egy
                  grófé. No, mondok, ezt nem hagyom annyiba, ezért izzadásba hozok a basát,
                  minélfogva megkentem a nagyvezírt, mert a Quendel talpai csak vannak olyanok, mint
                  más talpak, de a kezei hosszúk. Most már ráparancsolta nagyvezír a fizetést, de
                  miből? Nem volt egyebe, csak a hárem, meg az eunuchok, meg a sok keleti pokrócok s
                  egyéb ilyen encsebencse. Az jutott licitációra. Mindenki félt megvenni, jóformán
                  senkise nem ígérte semmit. Hogy veszett nyélnek kerüljön legalább fejsze, magamnak
                  kellett a portékát megtartani, elevent és nem elevent, rabszolgákat, odaliszkokat,
                  teppicheket, csibukokat. Ejnye, nini, nem gyújt rá a tekintetes alispán úr?
                  Dohányt is vettem vagy hat hordóval. Mert ezek a szamarak dohányt tartják hordóban
                  s bort isszák csibuk alakú kis findzsákból.</p>
               <p>- De iszen gonosz csont kegyelmed, akármit beszél is - nevetett az alispán
                  jóízűen.</p>
               <p>Erre aztán Quendel apó rezes, borostás arca is röhögésbe gömbölyödött.</p>
               <p>- Hehehe, hahaha. Bizony így volt. Cirkumstanciák így hozták. Nyakamon maradt
                  minden. Kinek adjam? Senkinek se nem kell. Hova tegyem? Sehova se nem fér. Hát itt
                  van ez a kis erdőcském, idehoztam, hogy ne legyen szem előtt, mert én erkölcsös
                  ember vagyok, akármit gondolja is rólam domine spectabilis vicecomes, aki nem
                  szeret másokat botránkoztatni. Azóta itt áll a portéka, úgyszólván raktáron,
                  értéke napról napra apad, mert az idő nyomokat hagy e finom testeken, az éghajlat
                  se nem jó, kivált télen, a legszebb georgiai leány köhécsel karácsony óta és
                  aligha el nem megy a sárguló őszi levelekkel. Otthon meg a birkák hullják magokat,
                  métely van nekik. Allah itt pusztít, Jehova ott, mert csinálja juhokból bőröket,
                  zsidóknak. Azonfelül a mienk Isten se pihen. Csak múlt héten égett el a putzdorfi
                  majorom, istállók, béresházak. Nem is képzel a tekintetes úr, mennyi mindenféle
                  gond és bosszúság nyomja embert. Legjobb, akinek semmije se nem van. De ha már van
                  valamije, szeret utánanézni jó üzletember, vérében van utánanézés. Hát azért jövök
                  el ide néha megtekinteni portékácskát.</p>
               <p>- Jó, jó, csakhogy mit szól majd ehhez Quendelné asszonyom?</p>
               <p>Quendel apó megrázkódott, mint mikor valami hideg hüllő érinti az ember
                  testét.</p>
               <p>- Ej - szólt azután összeszedve magát -, mit ért asszony az üzlethez? Annyit, mint
                  paraszt az uborkasalátához. Mit szólna, arról nem is gondolkozok. Hiszen nem
                  tudja, okos ember nem köti mindent orrára feleségének.</p>
               <p>- De hátha én megmondanám neki?</p>
               <p>Quendel úr megütődött e szavakon s gyanakodó tekintete nyugtalanul fürkészte az
                  alispán arcát.</p>
               <p>- És ugyan mit mondhatna mint tényt az alispán úr? Mindössze azt, hogy itt
                  tetszett találni erdőben, békés fedelem alatt.</p>
               <p>- Török basának öltözve - folytatá Görgey.</p>
               <p>- No igen, hogy a saját ruháim ne kopjanak. Az ember végre is használja a saját
                  övé portékáját. Mi van abban?</p>
               <p>- Egy hárem közepette, mely szintén a saját portékája, s melyet szintén…</p>
               <p>Kezeit elhárítólag emelte fel Quendel, s még a hajaszálai is égnek meredtek.</p>
               <p>- Jaj, ne is mondja! Jaj, ne is ijesztgessen, édes jó patrónusom. Hiszen tudja,
                  milyen alázatos, hű szolgája, lelkes híve voltam. Oh, ne, ne! Ne vexáljon! Hiszen
                  nem tudja, milyen az enyim asszony. Gondolja a tekintetes úr a másvilágra és
                  gondolja arra is, hogy még a tekintetes úr is lehet valamikor házas (isten azonban
                  ne adja, én nem kívánok), és gondoljon arra is, hogy nem a pokol a legrosszabb
                  hely és hogy a katlan, amelyikben az ördögök bennünket főzni fogják (ámbátor a
                  tekintetes urat talán azok se merik), még semmise nem ahhoz képest, mint aki enyim
                  Zsofka nyelve alá kerül. Az aztán meg van mángorolva, annak kampec.</p>
               <p>Görgey most már majd eldőlt a nevetéstől s csupa előrelátásból leereszkedett egy
                  szófára, mely drága, a Koránból beleszőtt mondatokkal ékesített perzsaszőnyeggel
                  volt betakarva.</p>
               <p>- Ej, hiszen csak tréfáltam. Már hogy is árulnám én el kegyelmedet. Hanem azért
                  örülök, hogy a gondviselés hozzájuttatott ehhez a titkához, mert ezzel bátorságot
                  kaptam, hogy az én titkomat viszont kegyelmedre bízzam. Olyan lesz ez, mint a
                  diákcsere, a titka úgy lesz megőrizve nálam, mint ahogy én óhajtom, hogy az enyim
                  meg legyen őrizve kegyelmednél. Ez az egyetlen biztos módszer a titoktartásra. De
                  üljön le, bátyika, ide, szembe velem. Előbb azonban adjon egy csibukot az én
                  agyaramba is.</p>
               <p>Szemlátomást vidult a Quendel arca s fürgén szaladt, mint egy evet, az ablakhoz,
                  hogy az alispán kívánságának megfelelő rendeletet adjon ki, mire egy-két pillanat
                  múlva egy eunuch jelent meg, két csibukkal, s egy másik utána illatos parazsat
                  hozott egy vastányéron.</p>
               <p>Miután a két úr megkapta a csibukját, Quendel apó a kinyitott ablakra mutatva, így
                  szólt bizalmas hangon:</p>
               <p>- Nem akar a domine spectabilis kinézni?</p>
               <p>- Minek? Innen is észlelem, hogy csillagos az éj, és nem lesz egyhamar eső.</p>
               <p>- Hm, de a szép levegőjű éjszaka, a gyönyörű holdvilág… és a kicsikék ott
                  lubickolnak a tóban. (Quendel apó hamiskásan hunyorított a balszemével.) Van
                  köztük egy pár becses libácska, hm.</p>
               <p>- Javíthatatlan vén kujon!</p>
               <p>- Nem bánja meg a tekintetes úr! - vigyorgott Quendel úr, sunyi nézéssel.</p>
               <p>- Hagyj békét, sátán, ne kísérts! - fenyegette meg Görgey tréfásan, majd komoly
                  arcot vágott. - Most én atya vagyok, Quendel úr, és képtelen minden más
                  érzésre.</p>
               <p>- Ej, bolondság! Hiszen én is vagyok atya, nekem is egzisztálja lányom, szeretek
                  is őtet, de az esztendő olyan hosszú, hogy az ember eleget lehet benne atya és az
                  élet oly rövid, hogy nem eleget kóstolhat örömökből. Azonfelül atya akkor is marad
                  az ember, ha meghal, de kóstolásnak fuccs, ha a halál aztat mond tótul, hogy
                  »Pogy!«</p>
               <p>Görgeyt azonban semmiféle ékesszólással nem bírta kihúzni a tervei gyűrűjéből s
                  belevonni a selymaságba, hogy aztán mint közös kalandnak részesei, egymásra ne
                  valljanak. Jobban bízott volna ebben az ő tervében, mint a Görgey által kilátásba
                  helyezett titokcserében. Ámbár lehet, hogy az is jó lesz.</p>
               <p>- Hát csak vasember a tekintetes úr? Hogy van-e dohánykában ópium? Van egy kicsi.
                  Úgy jó az. Több szem többet lát, mint egy szem. De ópiumtól egy szem is többet
                  lát, mint több szem, még olyant is látja, ami nincs. Ne tegyek egy kis zsámolyt a
                  lába alá? Így ni. Most már hallgatom a tekintetes urat.</p>
               <p>- A lányomról van szó, Quendel úr - kezdé Görgey -, teljesen kegyelmedre akarom őt
                  bízni, mintha nem is az enyém lenne.</p>
               <p>Quendel apó megreszketett. Álmot lát-e, álmot hall-e, vagy még csodálatraméltóbb
                  történik? Lelkének titkos redőiben olvas ez a rendkívüli ember s most, mint a
                  nyársra húzott pecsenyét, megforgatja őt gúnyjának maró levében s aztán bedobja a
                  moslékos dézsába.</p>
               <p>- Nem értem - hebegte fázékonyan s szemeit lesütötte.</p>
               <p>- Az ok igen egyszerű. Kegyelmed jól tudja, hogy a házam Görgőn sivár, rideg
                  medvebarlang, minélfogva a kislánykámat Osgyánba adtam a nővéremhez, Darvasnéhoz.
                  Darvasné, valamint a férje is meghaltak pestisben, tegnap és ma temették el őket,
                  a lánykát tehát, akit Darvasék a pestis első föllépésénél régi pesztonkájához,
                  Vargánéhoz küldtek ide a szabadkai erdőbe, most el kell valahova vinnem. Haza nem
                  vihetem, mert az én házam először is nem alkalmas, hogy egy kisasszony megtanulja,
                  amire az életben szüksége lesz, másodszor pedig veszedelmes, mert hiszen kilátás
                  van rá, hogy Lőcse városa az első kedvező alkalommal megtámadja és fölprédálja.
                  Egy hely volna, ahova vihetném (az alispán homloka elborult), Görgey Jánosékhoz
                  Toporcra, a sógorném derék, finom úriasszony és szereti is a lánykát (mélyen
                  sóhajtott, megakadt, mintha a lélegzete elfúlt volna és levegő után kapkodnék).
                  Csakhogy Toporc még veszedelmesebb hely. Magának csak megmondom, hiszen nem sokáig
                  lehet titok, János bátyám ismét föllázadt a császár ellen.</p>
               <p>Quendel uram élénk mozdulatot tett s nagyot harapott a csibuk
                  borostyánszopókájába, majd beletört a foga.</p>
               <p>- Föllázadt?</p>
               <p>- Nem adok neki két hetet s egész Magyarország fegyverben lesz.</p>
               <p>Quendel apó fölugrott, elkezdett föl s alá szaladgálni a szobában, s hadarni
                  összevissza száz kérdést.</p>
               <p>- Hol? Kitől? Hogyan? Mikor? Merre? Ki alatt?</p>
               <p>Mindebben pedig az akart lenni kifejezve, hogy hol és kitől hallotta Görgey,
                  hogyan hallotta és mit hallott, honnan jön a veszedelem és kitől jön stb.</p>
               <p>- Rákóczi Ferenc herceg sereggel jön Lengyelország felől a vereckei szorosnál, s
                  Esze Tamás, meg János bátyám eleibe mentek immár egy kis csapattal, hogy
                  csatlakozzanak a zászlajához.</p>
               <p>- Biztosan tud? - lihegte Quendel.</p>
               <p>- Oly biztosan, mint a száraz szalmáról tudom, hogy lángba borul, ha égő csóvával
                  érintik. De mi a kő lelte? Üljön le hát nyugodtan.</p>
               <p>- Dehogy ülöm, dehogy ülöm - pattant fel Quendel úr, egyszerre minden tiszteletről
                  és udvariasságról megfeledkezve. - Hiszen nem kefét ettem, hogy én most üljek,
                  mint a pecsérkegomba fűbe, mikor járhatok aranyban hasig. Viszket enyim talp. Ich
                  muss gehen. Minden minuta ezer monéta. Na moju dusu. Megyek, fogatok, megvásárolok
                  ökröcskét, zabocskát, szétküldök embereimet országba, míg senkise nem tud háború
                  felől. Ojjé, ojjé! Hát jön a Rákóczi-gyerek! Isten hozta! Isten hozta! Jaj, a
                  szegény császár, szegény császár! Mennyi sok szőrt fogja az most ereszteni.</p>
               <p>Vigyorogva gondolt a sok hadiköltségre s rohant ki, hogy rögtön fogasson, Görgey
                  azonban visszatartotta.</p>
               <p>- Ohó, barátom Quendel, nem úgy verik a cigányt. Előbb még más dolga lesz
                  kegyelmednek - tette hozzá keményen -, azután nem bánom, csináljon amit akar.
                  Egyelőre azonban egy tapodtat se mozdul. Üljön le.</p>
               <p>Oly parancsoló hangon mondta, hogy Quendel akaratlanul engedelmeskedett.
                  Összeesett a díványon, mint egy gombolyag, s hallgatta tovább Görgeyt, miközben
                  ajka idegesen rángatózott a türelmetlenségtől.</p>
               <p>- Ott hagytam el, hogy Toporcra se vihetem a leánykámat, mert Toporcot
                  előreláthatólag a császári erő fogja felperzselni, valamelyik labanc generálisnak
                  ez lesz az első dolga, mert hangzó jelentést küldhet fel róla Bécsbe: »A lázadó
                  Görgey János várát seregemmel bevettem és feldúltam, családját fogságba vetettem«.
                  Egyszerű kúria biz az, de a jelentésben vár lesz belőle. Ilyen kilátások mellett,
                  mit gondol, Quendel úr, mire határoztam magamat?</p>
               <p>- Semmit se nem gondolok - hörögte halálmegvető bosszúsággal.</p>
               <p>Azonban nyomban észretért, hogy megfeledkezett önmagáról és arról, kivel beszél, s
                  a legnagyobb nyájassággal igyekezett a megjegyzését jóvá tenni:</p>
               <p>- Mit tudok én azt, hogy milyen gondolat terem egy olyan okos fejben, mint a
                  tekintetes úré?</p>
               <p>- Azt határoztam, hogy Lőcsére viszem és beadom a Klöster Matild intézetébe.</p>
               <p>- Csak talán nem? - szólt közbe Quendel úr meglepetve.</p>
               <p>- Igenis, mert a fal mégiscsak fal. Háborúban nem a fenyves erdő a
                  legegészségesebb, hanem a körülkerített város.</p>
               <p>- Hm, hm. Az enyim leányom is ott van, de én semmise nem vagyok, engemet csak
                  utálják, és az is semmi, a tekintetes úr ellenben ellenség, akire haragszanak
                  mirges burgerek. Hát hogy lesz az?</p>
               <p>- Úgy lesz, hogy nem fogják tudni, kinek a lánya.</p>
               <p>- Ne higgyünk aztat. Szászt nem lehet megcsalni. Szásznak van száz szeme, száz
                  füle, száz orra és két esze. Az mindent megtudja.</p>
               <p>Görgey fenyegetőn emelte fel a két ujját.</p>
               <p>- Akkor Quendelné asszony is megtudja, hogy Hilil basa kicsoda. Fogat fogért,
                  Quendel uram. Mert az én titkom, ha nem árulom el, csak kegyelmed révén kerülhet
                  napfényre.</p>
               <p>- Inkább vágják engemet négy részre, pedig szeretek egy darabban lenyi.</p>
               <p>- Akkor én is hallgatok, mint a sír.</p>
               <p>- Csak tessék diktálni, mit tegyek. Amit ember megtehet, Quendel megtesz. S amit
                  Quendel megtesz, az tiszta munka, úgy értek, hogy azon még bölcs Salamon király se
                  nem találhat legyalulni valót.</p>
               <p>- Helyes. A lánykát eszerint elviszi Klöster kisasszonyhoz s beadja az intézetbe,
                  mondjuk, Otrokócsy Rozália név alatt.</p>
               <p>- Ühüm! Kezdek értenyi.</p>
               <p>- Kifizeti érte a tartásdíjat félévenként, valamint ellátja minden szükségesekkel,
                  amit én természetesen megtérítek. Ha pedig Klöster kisasszony bővebb adatokat
                  kívánna…</p>
               <p>- A hazudozást csak tessék énrám bízni. Egy kis élvezet nekem is jussa. Hosszú út,
                  unalmas út, megérdemlek. Csak az a kérdés még, mikor induljam? Mindjárt?</p>
               <p>- Talán reggel.</p>
               <p>- Haj-haj, de rosszkor van ez, mikor zabocskát kellene összevenni, de nem bánok.
                  Tehát reggel. Vagyis hajnalban, mikor még senki se nincs ébren. Akkor szoktam.
                  Hanem (Quendel úr a homlokára ütött) egy nagy baj van, borzasztó baj jutotta
                  eszembe.</p>
               <p>- A zab?</p>
               <p>- Nem a zab, hanem az áspiskígyó, az enyim Zsofka. Kisasszonyka rám fogja ösmerni,
                  hogy Hilil basa vagyok, mert személyesen beszélgettem vele. Elmondja lányomnak,
                  lányom elmond feleségemnek s ott vagyok, ahol a faggyú terem.</p>
               <p>Görgey elgondolkozott.</p>
               <p>- Nem gondolja, hogy Varga uramat kellene megbízni Rozáli elvitelével? Becsületes,
                  derék embernek látszik. Mielőtt idejöttem, őrá gondoltam.</p>
               <p>- Nem hiszek - rázta a fejét Quendel. - Ezek az emberek iszen becsületesek, de
                  kényes dolog, nagy dolog, ilyet mégiscsak nemes emberre bízhatja okos ember.</p>
               <p>- Úgyis lehetne - faragcsált odább a terven Görgey -, hogy kegyelmed elvinné
                  Rozálit Lőcsére, de nem vinné el Klöster kisasszonyhoz, hanem valami meghitt
                  emberére bízná. Így aztán Rozáli is beszélhetne az intézetben Hilil basáról, s a
                  titkot mégis csak ketten tudnánk, mert ez az egy részlet semmi kulcsot se
                  szolgáltat hozzá az illető meghitt embernek.</p>
               <p>- Persze hogy persze, de engem ott senki se nem szeret.</p>
               <p>- Nem ösmeri Salitius Pétert, aki a télen telepedett le Lőcsén? Ez úgynevezett
                  fiskális, Budán, Kassán, Pozsonyban már régóta vannak ilyenek, akik a mások pöreit
                  viszik s minden egyéb ügyeikben eljárnak jó pénzért. Már nálam Görgőn is
                  megfordult, beidézett peres felek képiben.</p>
               <p>- Ösmerek pernahajdert - fakadt ki Quendel apó. - A minap megbíztam, hajtson be
                  követelésemet Krumholz Konrádon, kékfestőn, százhuszonnyolc aranyforintot.
                  Mondhatok, nagyon rosszul festett, nem Krumholz, de az enyim követelésem. Hát
                  mondok Salitiusnak: Nem valami biztos pénz, hajtson be carrissime felibe, szorítsa
                  meg övé nyakát jól, hátha kiizzad, kontraktust is odaadtam kezibe, új írást is
                  csináltunk fele részre nézve. Most pünkösdkor találkozok vele piacon, kérdezek
                  tőle: csinált-e már valamit? - hát azt feleli a szemtelen: »Csináltam, amit
                  lehetet, a követelésből az enyím felét behajtotam, de a kegyelmed felét, aztat már
                  nem bírok behajtani, ám lássa, hogyan jut hozzá«. No, ezzel az emberrel én semmit
                  se nem kezdek. Hanem van nekem, rogo humillime, egy szesztra, egy nőtestvér,
                  özvegyasszony, a mienk Ancsura, Górafalván, ahhoz viszek kisasszonykát és
                  megmondok: »Szesztricska, öltözz fel szépen és gyere be velem Lőcsére, ezt a
                  kislánykát, Otrokócsy Rozálit (jól mondtam?) beviszed Klöster kisasszonyhoz s
                  fizetsz, amit kívánják.« Ancsurka ki nem állhatja a feleségemet és már tizenöt éve
                  nem szól hozzá, az bizony nem pletykázhat ki semmit. Hát jó lesz? Mi?</p>
               <p>Görgey megfogta a kezét s megrázta magyarosan.</p>
               <p>- Ez igazán jó lesz. Különben iszen megmagyarázom én Rozálinak is, hogy a
                  csacskaság mily veszedelmekkel járhatna. Okos gyermek. Biztosítom, megérti a saját
                  helyzetét. Kegyelmed pedig olyat tesz értem, hogy sohasem felejthetem el. Bárcsak
                  meghálálhatnám valamikor.</p>
               <p>- Azt bizony mindjárt most meghálálhat, ha akar.</p>
               <p>- Én? Mivel? Mit adhassak én kegyelmednek, akinek mindene van?</p>
               <p>- Nagyon szeretnék valamit, ami még nem van, már régen vágytam erre.</p>
               <p>- Mire? - kérdezte Görgey kíváncsian.</p>
               <p>- Hogy legyünk egymással pertu - mondá Quendel úr érzékenyen, csendesen. -
                  Megteszi?</p>
               <p>Görgey ajka körül fitymáló mosoly jelent meg, szemeiben kevély tűz gyúlt ki, de
                  csakhamar leküzdte s újólag kezét nyújtotta:</p>
               <p>- Miért ne tenném meg? - felelte bensőség nélkül, komor hangon. - Az ember
                  szívesen meghoz a gyermekeiért minden áldozatot.</p>
               <p>(No, ezt ugyan nem szívesen hozta meg.) Ami azonban egy csöppet se rontotta a
                  Quendel kedvét. A siker embere volt. Hogy a siker miképpen áll elő, azzal ő
                  keveset törődött, mint ahogy nem törődik a növény, hogy a fűtés által kicsikart
                  melegtől, vagy pedig az önként ragyogó napfénytől éri el növekedését. Rögtön élt a
                  jussal s vidáman rikkantva ütött a Görgey vállára:</p>
               <p>- Szervusz vicispán! Huncut az úr! Most már reménylek, itt maradsz barátocskám egy
                  kis vacsorára, szerényre.</p>
               <p>S ezzel a nyakába borult, átölelte és se szó, se beszéd, két csattanós csókkal
                  pecsételte meg a nevezetes mozzanatot.</p>
               <p>Görgey megszeppenve hátrált s sietett kifogást emelni.</p>
               <p>- Azt már nem tehetem, a szegény Vargáék derék, jó emberek és az asszony már
                  előkészül, nem sérthetem meg őket; aztán a lányommal is beszélni kell,
                  megmagyarázni neki egyet-mást.</p>
               <p>- Ej, bolondság! Csak te maradjál. Olyan mulatságot csapjuk, hogy esztergomi érseg
                  is megnyalná ujját. (Hamiskásan hunyorított a hiúzszemeivel.) Behívok őket,
                  bruderkám…</p>
               <p>- Kiket?</p>
               <p>- Hát az odaliszkokat, pajtás; fogják táncolni bajadértáncot. Tyű! Milyen
                  gyönyörűség! Valami az! Meglátsz.</p>
               <p>De Görgey mégsem engedett a csábításoknak, aláíratta a pestis-cédulát, melyet a
                  rimaszombati bírótól kapott, s megállapodván még némely pontra nézve Quendellel,
                  elhagyta a kéjlakot, egy fényes tallér borravalót nyomva a kapun álló eunuch
                  markába, aki kieresztette:</p>
               <p>- Allah rendeletéből tevén mehess a paradicsomba - hálálkodott az eunuch.</p>
               <p>Aminek a magyarázatát abban adta meg hazamenet Varga uram, hogy a törökök szerint
                  a paradicsomba vezető út napokig tart. Az útszélen nemes gyümölcsökkel megrakott
                  fák tartanak árnyékot, de a gyümölcsük oly magasan van, hogy csak tevehátról lehet
                  elérni. Ellenkezőleg legyőzhetetlen éhség töri pocsékká a lelket. Gyalog tehát a
                  török még a paradicsomba se szeret elindulni.</p>
         </div>
         <div type="chapter">
            <head>TIZENEGYEDIK FEJEZET</head>
               <head>OTROKÓCSY ROZÁLIA ELADÓ LÁNNYÁ SERDÜL</head>
               <p>Nagy körültekintéssel és óvatossággal járt el az elutazásban Görgey, már
                  pirkadáskor felkelt s előreküldte Presztont a kocsival a szabadkai korcsmához,
                  mondván, hogy ő maga egy gyalogsétát tesz odáig; »kinyújtóztatom egy kicsit a
                  csontjaimat.« A reggeli után, mely keménymagos levesből és sódarból állt,
                  karonfogta Rózát, ki érzékenyen búcsúzott el Vargáéktól, s megindultak
                  gyalogszerrel az országútra kivezető ösvényen. Ezer meg ezer madár csipogott,
                  harmattól csillámlottak a füvek, s a bólingató lombok sötétjén át valami vöröses
                  sáv kezdte magát átverni, a fölbukkanó nap pirosló palástjának visszfénye. Varga
                  uram utánok kiáltott, hogy álljanak meg s feléjük futott. Volt egy ritkasága,
                  egyetlen kincse, egy körtenagyságú kövecske, amelyen termésaranyból egy olyan alak
                  képződött a bányában, hogy egy kis fantáziával Szűz Mária miasszonyunknak lehetett
                  tartani, a gyermek is oda volt csöppentve az ölébe; mikor az erdészetet tanulta
                  Selmecbányán, akkor vette néhány garasért egy hevértől, s azóta, mint szemefényét
                  őrizte a ládája alján. Most aztán eszébe jutott, hogy talán örömet okozna a
                  lánykának, ha neki ajándékozná. Ilyen végre is nem lesz Görgőn. Aztán erről mindég
                  megemlékezik szegényke Vargáékról, akik igazán szerették.</p>
               <p>Míg Varga uram átadta a követ, addig Zsuzsa asszony a kendőjével integetett a
                  pitvarajtóból, ámbátor az nedves lett csakhamar, s most, hogy megállott, amint
                  arra fordította kedves arcocskáját Rozáli, újólag kiáltozni kezdte:</p>
               <p>- Csak írjál szívecském és írjál minél előbb, azért, hogy én nem tudok olvasni,
                  majd kiszedi annak a velejét Varga.</p>
               <p>Ezt ismételgette négyféleképpen is, de biz azt nem lehetett érteni az erdőben,
                  ahol a fák fölfogják az emberi hangot és kieresztik a magukét a lombjaik
                  zúgásában.</p>
               <p>Így aztán mégis elváltak, de csak a török oszlopig mentek, Görgey ott leült a
                  talapzatra, Róza pedig virágot szedett, vad székfűt, katonapetrezselymet,
                  kakasbóbitát rakott össze kis bokrétába, közben egy tinórugombát is talált, mikor
                  végre előkocogott a Quendel apó két lovacskája, melyeket maga az öreg hajtott,
                  kopott vitorlavászon ruhába öltözve, egy háromgarasos klenóci szalmakalapban.</p>
               <p>Az oszlopnál megállította lovait.</p>
               <p>- Jó reggelt, jó reggelt, vicispán barátocskám. Hogy aludtad magadat? Nem
                  gondoltam, hogy már itt vagy, azt hittem, még fexelsz. De üljetek fel. Csücsüljön
                  fel maga is, tekintetes húgocskám.</p>
               <p>Fürgén leugrott a fürhéces kocsiról, derékon kapta a kisleányt és a kocsiba
                  emelte: »Hopszahopp«. Keze érezte a harmatos test üde melegét, a szív lüktetését,
                  orra a selyemhaj illatát, de azok a gerjedelmek megszűntek, melyekkel még tegnap
                  tele volt. Nem volt egyéb érzés a szívében, csak a gyöngédség. A nagyúri lány, aki
                  őrá van bízva, nem bírt többé ingerrel reá nézve. A legmegrögzöttebb alkoholista
                  sem érzi a szomját, mikor az oltári szent kehelyt tartja a kezében, bármilyen
                  zamatos, ínycsiklandozó bor is van benne.</p>
               <p>Görgey a lánya mellé kapaszkodott fel, s közömbös dolgokról beszélgettek. Rozáli
                  fel volt mindenről világosítva s egészen úgy viselkedett, mint egy nagy leány, aki
                  a mai nappal belép az életbe. A szabadkai korcsmához közeledve, egy szemhatáron
                  innen leszállott az alispán, elbúcsúzott leányától és Quendel uramtól.</p>
               <p>- Ki tudja, mikor látlak - mondá a leányának -, de a gondolatom mindig veled lesz,
                  s akárhová vet a sors, őrködök feletted, még ha a sírba jutok, onnan is. Légy jó
                  és jellemes, gyermekem. Most pedig add nekem ezt a virágot.</p>
               <p>Rozália szeméből kibuggyant a könny, átnyújtotta a néhány szál erdei növényt s
                  apja nagy fejét magához vonva, ezt súgta a fülébe:</p>
               <p>- Tudod, mit gondoltam? Vidd el ezt a virágot apuci annak az embernek a sírjára,
                  akiről az éjjel beszéltél nekem, annak, akit meglőttél, és aki miatt most neked
                  is, nekem is titkolózni és bujdosni kell. Úgy érzem, hogy az neked akkor meg fog
                  bocsátani és minden jóra fordul. Egyébiránt neked adom a gombát is.</p>
               <p>Görgey nem tudott felelni, némán átvette a virágokat, meg a gombát; ezek után
                  otthagyván vesztegelni a kocsit, sietve ment a korcsma felé, ahol megtalálta
                  Presztont. Szabadkán a Hilil basa elösmervénye mellett minden szó nélkül
                  átbocsátották a pestis-őrök.</p>
               <p>- Most pedig ne kíméld a lovat, hajtsunk haza!</p>
               <p>De még el sem érték Rimaszombat szélső házait, mikor már megelőzte őket a hátul
                  maradt szekérke.</p>
               <p>- Gubó legyek - szólt hátra Preszton, a kocsi által fölvert porban is megösmerve a
                  gazdát -, ha ez nem Quendel úr.</p>
               <p>- Ugyan? - ravaszkodott Görgey. - Pompás szemed van, fickó. És ki az ott
                  mellette?</p>
               <p>- Úgy nézem, a felesége.</p>
               <p>- Hm, csakugyan pompás szemed van.</p>
               <p>Quendel vérbeli üzletember volt. Minden garas után lehajolt, de az ezer forintokat
                  is könnyedén szórta ki. Nagy stílben dolgozott. A pazarlásai is jövedelmező
                  befektetések voltak. Csodálatosan tudott összesöpörni nagy összegeket. Egyszerű
                  észjárású embernek látszott, de a pénzt megérezte, bárhol lett légyen, mint ahogy
                  a birka megérzi a sót a föld alatt is, különös ösztönből-e vagy a fű ízéről, nem
                  tudni, de olyan helyen, ahol só van, összeverődik és nyalni kezdi a földet.
                  Quendel úr egypár óráig dangubált Rimaszombatban s azalatt összevásárolta a
                  kereskedőktől a zabot (mert hát a kuruc nem jár gyalog - s a lovas kurucot a
                  labanc is csak lovon éri utol), a marhakupecektől az ökröket s még újakra is
                  kötött kontraktust, azután megint tovább indult egy várossal. Így dolgozott
                  útközben is, s már-már szerencsésen megérkezett volna szép védencével a
                  nővéréhez, mikor a Ljeszkova-erdőben, valami két puskalövésnyire a juhakoltól,
                  egyszerre előugrik a sűrű bükkösből két marcona tót, bocskorban, piszkos, széles
                  kalapban, melyeket madzagra fűzött csigasor díszít, pisztolyokkal, késekkel
                  megrakott rézcsatos tüszővel a meztelen hasukon.</p>
               <p>- Stoj! Állj meg - kiáltják fenyegetően.</p>
               <p>Az egyik, a magasabbik, megragadja a rudas ló kantárját, a másik hirtelen elvágja
                  késével a hámistrángot és a nyaklószíjakat. Quendel apó nem veszti el
                  lélekjelenlétét, hanem elkezd velök nyájas hangon tárgyalni.</p>
               <p>- Mit akartok, édes fiaim? Csak nem akartok kirabolni, mikor semmim sincsen a
                  világon, csak ez a beteg leánykám, akit az osgyáni pestisből hozok. Hohó, mit
                  csinálsz, atyámfia? Teszed le mindjárt azt a bicskát! Ne okozzál fölösleges kárt
                  az embereknek, hogy összevagdalod a hámokat. Hát van neked lelked, gyerekecském!
                  Hiszen eszemágában sincs megszökni. Megálltam. Beszéljünk okosan. Értsük meg
                  egymást. (Majd a leánykához fordult, ki halálsápadtan remegett a hátsó ülésben s
                  magyarul mondá: »Ne félje, tekintetes húgocskám«, s tótul tette hozzá, hogy a
                  támadók is hallják: »Ne félj semmit, kicsikém, hisz ezek jó emberek, nem fognak
                  minket bántani«. Aztán ismét a támadókhoz szólt. »Pénzem nincs sok, fiúk, lehet
                  vagy négy forintom, azt megosztom, mert veletek érzek. Jó lesz-e, mi? Vagy pedig
                  elővegyem én is a pisztolyomat?«</p>
               <p>- Hallgass, vén salabakter és meg ne moccanj, ha az életed kedves - rivallt rá az
                  egyik tót. - Hát nem látod, hogy a lovaid kellenek?</p>
               <p>- Oh, istenem, csak nem lehettek oly kegyetlenek, hogy engem, öreg embert és ezt a
                  beteg gyermeket így hagytok itt az országúton. Ne tegyétek azt, gyermekeim.
                  Gyertek, öljetek meg inkább. Hiszen ti is emberek vagytok, anya hordott benneteket
                  is a szíve alatt.</p>
               <p>- Ne locsogj már annyit. Mit tudsz te ahhoz! Hogy ki hordott a szíve alatt, arról
                  most ne legyen szó, de hogy a hátán hordjon ez a két dög, arra most nagy szükség
                  van, mert a megyei darabontok üldöznek bennünket - szólt a zömökebb betyár, de már
                  akkor fel is pattant a nyergesre, társa pedig a rudasra, s otthagyva a siránkozó
                  és fenyegetődző Quendelt elvágtattak az erdő lejtős oldalán.</p>
               <p>Quendel tajtékzott a dühtől és a bosszúságtól. Káromkodott, a haját tépte,
                  leugrott a kocsiról s egy nagy követ próbált megmozdítani, mely lehemperedve,
                  esetleg összezúzná valamelyiket, de a kő meg se mozdult, tehetetlenül csikorgatta
                  fogait.</p>
               <p>Rozáli látván, hogy elmennek, megbátorodott és legott rátalált a veleszületett
                  kíváncsiságra.</p>
               <p>- Rablók voltak ezek, bácsika?</p>
               <p>- Persze, hogy azok voltak, a holló vájja ki a szemeiket!</p>
               <p>- Igazi zsiványok lettek volna?</p>
               <p>- De még milyenek! Nyilván a híres Safranyik bandájából. Ejnye, ejnye.</p>
               <p>- Hiszen nem öltek meg bennünket.</p>
               <p>- Nem ér az semmit. A lovainkat elvitték.</p>
               <p>- Megölik a lovakat?</p>
               <p>- Bánom is én, hogy mit csinálnak velök - felelte e naiv beszédre bosszúsan. - A
                  baj az, hogy elvitték és most már itt vagyunk a legborzasztóbb állapotban.</p>
               <p>Tényleg kellemetlen helyzet volt. Egy erdő közepén lenni, mérföldekre a falvaktól
                  s hozzá a napszállat csak egy-két tyúklépésre van. Quendel úr nyugtalanul
                  tekintgetett keletre, nyugatra. Ünnepi csend honolt az erdőben. Az elorzott lovak
                  lábdobajának semmi nesze se hangzott már. Csak az égen kóválygott, kavargott egy
                  fekete felleg, melynek izzó krikszkrakszait roppant dörgéssel írta fel s törülte
                  le a villám. Erős háború készül odafönn.</p>
               <p>- Minden ellenünk esküdött - morogta Quendel -, még az Isten is.</p>
               <p>- Ne imádkozzak hozzá? - kérdezte a leányka, a kezeit összetéve.</p>
               <p>Quendel ahelyett, hogy felelt volna, elkezdte a szekeret húzni, de biz az meg se
                  mozdult.</p>
               <p>- Nem bírom. Öreg vagyok már - sóhajtá lemondóan.</p>
               <p>- Hát menjünk talán gyalog? - indítványozta Rozália. - Én szeretek gyalogolni.</p>
               <p>- Nem lehet - hörögte Quendel -, a kocsiládában vannak ezüst-arany marháim, meg a
                  kontraktusaim, amelyeket útközben kötöttem. Hiszen éppen az ebben a gyilkos méreg,
                  hogy vagy ezer ökröm van papiroson, ahelyett, hogy legalább egy tinóm volna a
                  valóságban, mely a szekerkét elvontassa. Nem, nem. A láda tartalmát nem bírom
                  magammal vinni, itt pedig nem hagyhatom. Csak abban az egyben van némi
                  reménységem, hogy a betyárokat csakugyan üldözik a darabontok, mert ha nem
                  üldöznék őket, akkor nem siettek volna el olyan rövidesen és talán a láda
                  tartalmát is megdézsmálták volna. Hát mindenekelőtt várjunk egy kicsit ahelyett,
                  hogy imádkoznék a kisasszony, sokkal okosabb volna, ha kiáltani tudna egy nagyot.
                  Megeshetik, hogy a hang figyelmessé teszi a darabontokat. Én kiáltanék, de már el
                  vagyok rekedve.</p>
               <p>- Segítség! Segítség! - kiáltotta Rozália engedelmesen, de biz az nem igen zavarta
                  meg az erdőt, még a rigó sem hagyta abba a füttyét.</p>
               <p>Figyeltek, sehol semmi mozgás, semmi nesz.</p>
               <p>- Az én Zsofkám rikácsoló hangja kellene ide - mondá Quendel úr, mintegy
                  önmagához. - Ez nem ért semmit.</p>
               <p>- Nincs magának pisztolya? - kérdezte Rozáli.</p>
               <p>- Van. Hogyne volna.</p>
               <p>- Hát süsse el, az talán nagyot szól.</p>
               <p>- Hm… Persze. Csakhogy én azt inkább ijesztőnek hordom magammal és még sohasem
                  sütöttem el. Szégyen, nem szégyen, megvallom őszintén.</p>
               <p>- Mit? Nem meri elsütni? - nevetett fel Rozáli. (S ez volt az első mosolya, amióta
                  elindultak.) - Adja csak ide, elsütöm én.</p>
               <p>Quendel úr kikereste a ládából, s messze eltartván azt magától, átnyújtotta a
                  kisasszonynak.</p>
               <p>- De vigyázzon az isten szerelméért, hogy valami kárt ne csináljon magában. Mert
                  mit mondanék én aztán az apuskának, az én kedves jó barátomnak. Oh, ha tudná,
                  milyen veszedelemben vagyunk… milyen veszedelemben.</p>
               <p>Rozáli megfogta bátran az ezüsttel kivert, arabs írással cifrázott karabélyt,
                  felállt a kocsiban s három egymás mellett álló fa irányába lőtt. Nagyot szólt a
                  lövés s a golyó a középső fába fúródott.</p>
               <p>A golyó irányát követvén szemeikkel, észrevették, hogy a középső fába egy mélyedés
                  van vájva s abba pléhtáblán a Szűz Mária képe beillesztve, alul egy mécsessel. A
                  nép azokat a helyeket jelöli meg így, ahol valami szerencsétlenség történt. Egy
                  gazdag púpos juhászbacsót öltek itt meg egy évtized előtt bosszúból, s a púpjára
                  kirakták a nála talált hatvan ezüst tallért, mintegy kifejezvén, hogy az
                  ismeretlen tetteseknek nem a pénze kellett, csak az élete. Bizonyosan a
                  családtagok állították oda a szentképet s mécsest gyújtottak alája mindszentek
                  napján.</p>
               <p>Quendel most visszaemlékezett az esetre s önkénytelenül odasietett a fához.
                  Kedvetlenül csóválta meg a fejét.</p>
               <p>- Sto bohov! (Száz isten) - káromkodott Quendel tótul. - Tudja-e a kisasszony,
                  hogy a Szűz Máriát lőtte át. Épp a szíve táján lyukasztotta ki a golyó.</p>
               <p>Rozáli rémült tekintetet vetett a fa felé, mintha valami bűnt követett volna
                  el.</p>
               <p>- Jaj nekünk - rebegte, s reszketés fogta el testét. - Ugye ez rosszat jelent?</p>
               <p>- Nem vagyok babonás. Nem jelent az szívecském egyebet, csak azt, amit már régen
                  megmondtak nálamnál okosabb emberek, hogy a golyónak nincsen esze. Sőt inkább jót
                  jelent annyiban, mert eszembe jutott egy szerencsétlenség, amely e fa alatt
                  történt egy juhásszal, s erről ismét eszembe jutott, hogy itt a közelben egy
                  juhakol van, a Szirmayaké. Ahol juhakol van, ott juhász is van. A juhásznak pedig,
                  ha lova nincs is, de rendesen vannak szamarai. Hát én most odamegyek, nincs messze
                  innen és megveszem a szamarait, vagy legrosszabb esetben segítséget hozok. Addig
                  maga maradjon itt és vigyázzon a kocsira. Ha vihar talál lenni, ne távozzék a
                  kocsiról, ne meneküljön a fa alá, mert a villám a fákba szeret ütni.</p>
               <p>Az öreg a mentőgondolat által felvillanyozva, fiatalos hévvel vágott a dombnak,
                  csak imitt-amott állott meg, hogy kiköhögje magát, mert egy kis tüdőtágulása volt.
                  Egy mogyoróbokornál botot tört le magának, miközben hátrapillantott elárvult
                  szekerére, látta, hogy Rozália nem ül a ládán, hanem leszállt a kocsiról és ott
                  térdepel imádkozásba merülve a szent Szűz képe előtt. A lehanyatló nap, mely
                  semmit se törődött azzal, hogy a mennybolt másik felén sötétlő felhők száguldanak
                  (úgy látszik, ott fenn sincs egyöntetű eljárás), ragyogó glóriát vont a lányka
                  feje körül. Messziről összefolyt az öreg gyengülő szeme előtt, s eldönthetlenné
                  vált, hogy mi abból az aranyos fényből a szöszke haj s mi a napsugár.</p>
               <p>- Imádkozhatsz kis bohó - dörmögte a gunyoros öreg úr -, ha már előbb ellenségeddé
                  tetted! Ha megsegít, se lesz abban köszönet.</p>
               <p>Az imádkozó azonban hitt a jóságában. Ibolyaszín szemei ájtatosan tapadtak a
                  szelíd arcára és a mosolygó kisdedre, melyet a karján tartott.</p>
               <p>- Oh, szent anyácska, Szűz Mária, bocsásd meg az én vétkemet, hogy golyóbissal
                  téptem meg drága testedet. Nem akartam én azt cselekedni. Ne bánts te engem azért,
                  mert én úgyis szerencsétlen vagyok. Nekem nincs anyám, és apám is szerencsétlen.
                  Tudom, hogy ott ülsz az isten trónusánál, és az isten veled is tanácskozik, ha a
                  mi sorsunkat intézi. Tudom, hogy a kis fiacskád, mikor nagyra nőtt, értünk halt
                  meg. Ha a te szíved fájdalma olyan nagy volt, hogy az egész világ részt vett
                  belőle, akkor a te szívednek is olyan nagynak kell lennie, hogy abba mindenki
                  beférjen, még én szegény árva is. Fogadj be engem is, Szűz Mária, és ha te nem
                  tudnál mindent, úgy kérdezd meg az Istent, aki mindent tud, hogy nézzen bele az én
                  lelkembe, ő meg fogja neked mondani, hogy én jó vagyok. Tudakozódjál kérlek és
                  vegyél engem kegyességedbe és ments meg abból a rettenetes állapotból, amelyben
                  most ebben az erdőben vagyok. Küldj segítséget szűz anyácska…</p>
               <p>Némán rebegte ezeket a szavakat, vagy csak gondolta, mikor egyszerre csilingelni
                  kezdett valami, mintha azok a vörösinges ministránsgyerekek ráznák meg hirtelen a
                  csöngettyűiket, kiket az osgyáni katolikus templomban látott az oltárnál
                  sürögni-forogni a plébános körül.</p>
               <p>Rozália fölrezzent, széttekintett. Quendel többé nem volt látható. Ki tudja, hol
                  jár már, de a csöngettyűk szava nem álom. Csingi, lingi, csingi, hangzott egyre
                  élesebben, világosabban, a domb túlsó oldaláról, azután egyszerre kibukkant két
                  fekete lófej, majd mögöttük egy gyékényes szekér, aminőkön a vásznat, csipkét
                  szállítják a Szepességről a dunai tartományokba. Ezek az úgynevezett
                  Molitorisz-szekerek, melyek az egész országban ismeretesek. Ezeken kívül még csak
                  az olajkárok és viaszkereskedők tesznek óriás utakat, a Vas megyei tyúkászok és a
                  körmöcbányai fazekasok. A középrendűek ezeket használják, ha nagy út áll előttük.
                  Molitorisz uram egész Belgrádig, Budáig vagy Bécsig küldi a szekereit, fölszedve s
                  belekombinálva az útvonalakba a jelentkező utasokat. Ő viszi szét őszkor a
                  diákokat az országba, s ő hozza haza nyarankint. Nagy vállalat az. Úgy vannak
                  berendezve útjai, mint a hajójáratok a tengereken. Minden áldott nap négy szekér
                  indul Lőcséről különböző irányban, s meg van határozva, hol etet és mikor, hol hál
                  meg, amit pontosan be kell tartani, hogy az útközben felszálló utasok
                  tájékozódhassanak. A hazatérő utasokat még útiköltséggel is ellátja a
                  Molitorisz-kocsi s behajtja az otthonvalókon. A lőcsei tanács különös szigorral
                  őrködik a közlekedési vállalat életrevalósága fölött s meghatározza, hány utas
                  vehető fel a megrakott kocsira s mennyi visszafelé, mikor üresen tér vissza. Nagy
                  szükség esetén eggyel több utas vehető fel, mint amennyi a kocsira fér, de mert a
                  városi tanács figyelme a lovakra is kiterjed, egyúttal elrendeli, hogy ilyenkor az
                  utasok felváltva gyalogoljanak a kocsi mellett, hogy mekkora distanciákban, ez
                  teljesen őrájuk bízatik (mert hát nem egészen üres illúzió az, hogy a szabadság
                  boldoggá teszi a polgárokat).</p>
               <p>Úgy látszik, éppen ez az eset forgott fenn, mert a gyékényes kocsi mellett egy
                  tömzsi alak ballagott, kopott, úrias ruhákban. A dombról lefelé a megizzadt lovak
                  szaporábban kezdték szedegetni a lábaikat, a szekér sebesebben gurult, a lovak
                  nyakán a csengettyűk vígabban szóltak, minélfogva a gyalogló ember, akinek a
                  kalapja mellé zöld gally volt tűzve, kissé hátrább maradt, de emiatt nemigen
                  búsult, sőt egy dalra gyújtott rá, melyet az erdei visszhang zavarosan próbált
                  ismételni.</p>
               <p>
                  Szepes, drága Szepes, mikor még te nyíltál, A történelembe de
                     sok szépet írtál.
               </p>
               <p>Rozália előtt olyannak tűnt fel a kocsi közeledése, mint egy csodalátomány. Szűz
                  Mária a segítségét küldi. No, most rögtön szétfoszlik, eltűnik. Behunyta a szemét,
                  de behunyt szemmel is hallotta a csengőket és a lovak kocogását. Hátha mégis
                  valóság. Jaj dehogy, most egyszerre minden elnémult, vége van.</p>
               <p>Kinyitotta a szemét. A gyékényes szekér az ő kocsijuk mellett állt az úton s egy
                  nyúlánk, szőke fiatalúr abban a szempillanatban előbújt a gyékény alul és
                  leugrott.</p>
               <p>- Mi történt itt, kisasszony? - kérdezte csengő hangon.</p>
               <p>Rozáli szíve úgy dobogott, és a torkát úgy szorította valami csodálatos érzés,
                  hogy alig bírt felelni.</p>
               <p>- Rablók támadtak meg bennünket.</p>
               <p>- Mindjárt gondoltam! A szíjak el vannak vágva. A lovakat elhajtották.
                  (Nyugtalanul tekintett szét.) És mi történt az övéivel? Hiszen egészen egyedül
                  van, szegény kicsike.</p>
               <p>- Atyámnak egy barátja van velem. Elment a közeli juhakolba, hogy lovakat
                  szerezzen.</p>
               <p>- És a kocsis?</p>
               <p>- Ő maga a kocsis.</p>
               <p>A fiatalembernek feltűnt a leányka finom ruhája és nemes tartása, csodálkozva
                  vizsgálta tetőtől-talpig.</p>
               <p>- Apjának a barátja?… Hát ki maga?</p>
               <p>Rozáli habozott s fülig pirult. Először kell hazudnia.</p>
               <p>- Ne féljen tőlem, hiszen és részvéttel vagyok és segíteni akarok.</p>
               <p>- Otrokócsy Rozália vagyok - suttogta fojtott hangon s önkénytelenül meghajtotta
                  magát, szertartásosan, rokokó módra, úgy, ahogy azt Katarina nénitől tanulta.</p>
               <p>- Az én nevem Fabricius - mondá az ifjú és meghajtotta magát.</p>
               <p>Eközben valamennyien leugráltak a szekérről. Vidám, tarka társaság utazott együtt
                  a Molitoriszon, mely sokkal jobban élvezte az utat, mint a mostani utasok a
                  száguldó vonatokon. A kocsis Tropkó, ki ezerszer megjárta a maga vonalát, minden
                  érdekes mozzanatot elmondott, ami a vidékhez tapad, ha valahol egy-egy óriás fa
                  volt, ahhoz is fűződtek történetek. Ócska bagolyjárásos kastélyok mind-mind eszébe
                  juttattak megannyi színes legendát. Erre a fára akasztotta magát a híres Szumrik
                  Pali. Itt, ezen a réten vívott véres párbajt Andrássy Gábor és Balassa Péter, akik
                  szerelmesek voltak a putnoki bíró feleségébe s egyiküknek halva kellett maradni.
                  Ott, abban a pagonyban gombát keresett ezelőtt ötven évvel egy pásztorfiú, gombát
                  ugyan nem lelt, de talált helyette egy vaskarikát, s amint emelgetné és vájná
                  kifelé a porhanyós földből, hát egy üst kerekedett ki belőle, annak füle volt a
                  karika, az üst színültig tele volt arannyal. Ebből a fiúból támadt az első
                  Szerencsy. Ma már viceispán a fia Tornában.</p>
               <p>A szekér összegyömöszölt utasai valóságos családdá szoktak össze a hosszú úton.
                  Néha nagyon kellemetlen család volt, tele viszálykodással, de hát mégiscsak egy
                  család volt, és ezek a viszályok is fűszerezték az utazással járó unalmat. Ha
                  Tropkó a regényes részeknek volt ismerője, Klebe úr, az ellenőr, a Molitoriszék
                  egyik tótumfakja, viszont a geográfiai ismereteit csillogtatta, melyik völgy
                  melyikbe nyílik s mi minden van ott; Zsalozsányban pompás csevice van, az ember
                  berúg a második bögrétől s táncolni kezd, Livényben olyan szépek a lányok, hogy a
                  török szultán minden négy évben odaküldi egy ügynökét, aki megveszi őket roppant
                  áron a szülőktől. Klebe bácsi mindent bejárt, tudta a patakokat, honnan jön, hova
                  szakad, melyikben mi van. Rákok ebben, pisztrángok amabban, potykák lejjebb. Még
                  olyan patakot is ismert, valahol Majca mellett, ahol aranypor találtaték, de a
                  német, az ördög vigye el (ámbátor Klebe bácsi maga is német, mégis úgy mondja),
                  rátalált, betiltotta az aranyporkeresést s bánya után kutat most a környéken.</p>
               <p>A Molitorisz-kocsi hirtelen megállása úgy hatott, mintha érdekes elméleti dolgok
                  egyszerre a gyakorlati térre vitetnek át. Mi az? Mi történt? Valami rablási eset!
                  A szeplős, különben formás szobaleány, ki Csákyékhoz szerződött s most új helyére
                  megy, elsikítja magát és egy rézöntőlegény karjaiba akar ájulni. Még a
                  vándorórást is felköltik, ki, miután a gömöri kastélyok minden óráját mozgásba
                  hozta, maga egész nap nem mozdul, szunyókál: »Keljen fel, Kindronay úr, rablás
                  történt.« Kindronay felugrik s hóna alá kapja a szerszámait, melyek egy
                  faládikóban vannak.</p>
               <p>Egy kövér, javabeli asszonyság, aki már előbb leugrott, ijedten csapja össze a
                  tenyereit.</p>
               <p>- Oh, istenem. Már másodszor történik velem. Hol vannak?</p>
               <p>Senki se hallgat rá, pedig de fontos személy volt ott, ahonnan jön. Ugyanis a
                  lőcsei tudós asszony ő, a híres Wilnerné, ki a gólyának volt segíteni egy feledi
                  úriháznál.</p>
               <p>Egyszerre száz kérdéssel rohanják meg Rozálit, ki álmélkodva nézi, hogy a
                  gyékényes kas még egyre önti az utasokat. Egy jóképű úr, valami korponai
                  kereskedő, pisztolyt ránt ki a zsebéből. Egy rézöntőlegény izmos fickó, az ingét
                  gyűri fel hatalmas karjain.</p>
               <p>- Hol vannak? Merre vannak? Nem mondták, hogy visszatérnek? Ezer ördög, nem adnám
                  száz forintért, ha visszajönnének. Hányan voltak, kisleány?</p>
               <p>- Ketten - felelte Rozáli.</p>
               <p>- Csak? - szólt a rézöntőlegény lehangolva. - Akkor hát nem mernek visszatérni.
                  Tegye vissza bácsi azokat a pisztolyokat.</p>
               <p>- Menjünk lefeküdni - mondá a vándorló órás.</p>
               <p>- Maga visszamehet - szólt rá csúfondárosan a rézöntő -, még akkor is, ha
                  visszatérnének. Itt csak mi ketten számítunk. (Másiknak a pisztollyal ellátott
                  korponai kereskedőt vélelmezte.)</p>
               <p>Bosszantotta ez a megjegyzés azt a zömök férfit, aki fent a dombon a kocsi mellett
                  ballagva dalolt az imént, aki pedig nem volt más, mint Molicska Dániel, rozsnyói
                  kántor; Lőcsére igyekezett próbára a torkával, minthogy az odavaló kántor
                  elpusztult valami gyulladásban, mint finoman mondá, elhallgatván a boldogult előd
                  iránti tekintetből, hogy se nem vese-, se nem agyvelő-, se nem tüdőgyulladás volt,
                  hanem a pálinka gyulladt meg benne.</p>
               <p>- No, ne olyan fennen, atyafiak! Engem sem a gólya költött. Hátha különb
                  szerszámom van a rablók ellen, mint a kend ökle, meg a kigyelmed pisztolya.</p>
               <p>- Talán bizony a vörös orra - elméskedett a rézöntőlegény. - Nem fél ám a betyár a
                  vöröstől.</p>
               <p>- A zsoltárom, az »Erős vár nekünk az isten«, ha én azt megzendítem, az én
                  hangomon, nincs az az elvetemedett kapcabetyár az országban, aki hozzánk merne
                  nyúlni. Probatum est.</p>
               <p>A jóképű kereskedő mosolygott, mialatt Klebe és a tudós asszonyság kérdéseket
                  intéztek Rozálihoz, hogy merre futottak a rablók? Mit vittek el? Mit beszéltek?
                  Hogyan voltak öltözve? Fiatalok voltak-e vagy öregek? Régen ment-e el a bácsi és
                  milyen reményei vannak?</p>
               <p>- Azt mondta, hogy lovakat megy venni vagy inkább szamarakat; abban a hitben volt,
                  hogy a juhásznak szamarai szoktak lenni.</p>
               <p>- Tehát van pénze, a pénzét nem vitték el?</p>
               <p>- Nem. Pedig kínálta.</p>
               <p>- Hogyan? Pénzt kínált nekik, s nem kellett? Furcsa dolog.</p>
               <p>- Igen, azt mondta, négy forintja van.</p>
               <p>- Négy forint! - kiáltott fel a vándorórás. - Az csakugyan kevés. Kezdem érteni a
                  dolgot. Önérzet volt a fickókban. Ennél alább én még egy öreg órához sem
                  nyúlok.</p>
               <p>- Én azt csodálom, hogy maga nem kellett nekik, édesem - lefetyelt a tudós
                  asszonyság fitymáló hangon, szúrós tekintetével vizsgálgatva Rozálit. - A
                  zsiványok szeretik az ilyen kislányokat. De jó istenem, annyi mindenféle az ízlés.
                  Mikor én ekkora voltam…</p>
               <p>Fabricius mérgesen ugrott hozzá.</p>
               <p>- Ejnye Wilnerné! Nem látja, hogy úri kisasszonnyal van dolga?</p>
               <p>- Én csak azt látom, hogy itt hagyták - nyelvelt Wilnerné -, és azt is láttam,
                  hogy az én lánykakoromban a studentek még nem voltak ilyen fennhéjázók, Fabricius
                  úrfi. A csirke még akkor csirke volt. No, az igaz, hogy én is csirke voltam, mikor
                  egyszer a lőcsei piacon éppen a Teöke-ház előtt, fényes nappal a nyeregbe emelt
                  egy labanc kapitány s elkezdett velem vágtatni. Szerencsére (vagy talán vesztemre,
                  ki tudja?) hirtelen nagy lármát csapott a megboldogult édesatyám, mire a városi
                  hajdúk lóra kaptak s üldözőbe fogtak bennünket. Csak az isten mondhatná meg, mi
                  lett volna, ha a hajdúink utol nem érik a tisztet, ki látván üldözői közelségét,
                  egy forró csókot nyomott az ajkamra, egy másikat a bal orcámra és egy kebléből
                  feltörő sóhajjal (mintha most is hallanám) szép gyöngéden leeresztett az útra
                  szegény. Ej no, bizony hiába vigyorog a leányasszony… (a Csákyékhoz szerződött
                  szobalány felé fordult kackiásan), mert bizony úgy volt szóról szóra, csakhogy nem
                  volt az én képemen még akkora szeplő sem, mint egy mákszem.</p>
               <p>Klebe, a Molitorisz-szekér főnöke, kedvetlenül rágicsálta a bajuszát.</p>
               <p>- Ha csak négy forintja van annak az úrnak, a maga bácsijának, azon nehezen vesz
                  szamarat. Kutya egy helyzet, mondhatom.</p>
               <p>- Mit tegyünk velük? - tűnődött a rézöntőlegény. - Sajnálom ezt a gyönyörű
                  lánykát.</p>
               <p>- Csináljunk egy kollektot - indítványozta a jószívű kereskedő. - Én kezdem meg
                  egy tallérral.</p>
               <p>- Nem hiszem, hogy ez segítene - vette át a szót Fabricius -, mert hogy négy
                  forint van-e valakinek a zsebében a Ljeszkova-erdő közepén, egy erős vihar
                  kilátásával szemben vagy több, az teljesen közömbös lehet bizonyos körülmények
                  között. Mint keresztény emberek, nem tehetünk egyebet, mint hogy magunkkal visszük
                  szegényeket legalább a legelső faluig, ahol menedéket találnak.</p>
               <p>- Protestálok - fakadt ki nyersen a kántor -, a szekér megtelt, sőt a numerus
                  clausus is túllépetett. Ne nagylelkűsködjék fiatalember. Egy embernek már így is
                  felváltva gyalogolnia kell, de ki lesz olyan bolond, hogy a lányka miatt is
                  gyalogoljon.</p>
               <p>- Hát én leszek az a bolond - felelte Fabricius.</p>
               <p>- Hm - dörmögte Wilnerné -, megtetszett neki a kis macska.</p>
               <p>Rozália Fabriciusra emelte hálás tekintetét. Most vette észre először, milyen
                  csinos fiú, s csodás melegség lopózott a szívébe. Nem félt már senkitől.</p>
               <p>Mindenki Klebére nézett, az öreg ügynök vállat vont.</p>
               <p>- A rend, rend. De ha mindenki akarja…</p>
               <p>- Szavazzunk - sürgeté a jószívű kereskedő.</p>
               <p>- Én ellene szavazok - erősködött a kántor.</p>
               <p>- Ugyan ne okoskodjék - csitítá a kereskedő, s elébe tolta a dohányzacskóját. - A
                  lélekre is adni kell valamit.</p>
               <p>A kántor indignálódva tolta el a zacskót.</p>
               <p>- Nincs a világon az a jó, amivel engem meg lehetne vesztegetni, ha én egyszer
                  megkötöm magamat.</p>
               <p>Erre aztán leemelte a kereskedő a kulacsát, melynek szíja a lőcshez volt kötve s
                  odakínálta a kántornak:</p>
               <p>- Ehhez kösse magát, ebből merítsen felebaráti szeretetet.</p>
               <p>Elmosolyodott; kérdés, hogy van-e benne, meglóbázta, jócskán locsogott a
                  belseje.</p>
               <p>- Hát van benne - mondá, majd a szájához emelte és el nem eresztette, míg csak
                  volt benne; hogy hány korty volt, azt csak az ádámcsutka mozgása jelezte a
                  gégén.</p>
               <p>- No, mit szól hozzá? - kérdé a kereskedő.</p>
               <p>- Azt mondom, hogy jó volt.</p>
               <p>- Nem a bort kérdezem, hanem a lányka felkarolását értem.</p>
               <p>- Azt mondom, hogy jó lesz.</p>
               <p>Klebe apó fölfrissíté orrát egy csipetnyi kassai burnóttal s ekképpen kezdett
                  okoskodni.</p>
               <p>- Hiszen a leányka még talán fölférne és szeretném is elszállítani, de hiszen az
                  nem lehetséges. Haszontalan trátyogás az egész. A lányka nem mehet a bácsija
                  nélkül. A bácsit pedig már igazán el nem vihetjük. De ha elvihetnénk, se vihetjük
                  el, mert nincs itt (még egy csipetnyi burnótot szippantott és még okosabb lett). A
                  bácsit tehát meg kellene várni, ki tudja, meddig, de okos, célszerű-e ez most,
                  mikor minden élő valami fedél alá iparkodik a készülő égiháború miatt? De ha
                  elvihetnénk is a bácsit, ha itt volna, s ha a felhő nem volna itt a fejünk fölött,
                  vajon itt hagyná-e ő a szekérkéjét? Világos tehát, hogy semmit se tehetünk. Sír a
                  lelkem, de az eszem azt mondja neki, hogy csitt.</p>
               <p>- Úgy van, úgy, induljunk! - sürgeté Tropkót a bábaasszony.</p>
               <p>A Klebe apó okoskodása hamar megfordította a hangulatot. Se a rézöntő, se a
                  kereskedő nem ellenkezett többet. Ami igaz, igaz. A Molitorisz semmit se tehet
                  ebben az esetben.</p>
               <p>- Fel a kocsira! - vezényelte Klebe. Rozália félénken pillantott Fabriciusra.</p>
               <p>- Gondolja meg a dolgot, Klebe bácsi - fordult ez az ügynökhöz szelíd hangon -,
                  igen, igen kérem.</p>
               <p>- Mindent meggondoltam. Indulunk. Üljön fel.</p>
               <p>Tropkó fölemelte az ostort. Egy-két kövér esőcsepp koppant a gyékényre.</p>
               <p>Fabricius fölemelte a fejét és így szólt élesen, szigorúan:</p>
               <p>- Akkor hát ezennel parancsolom kendnek Klebe, hogy veszteg maradjon a szekerével
                  addig, ameddig én nem intézkedem másképp. Megértette?</p>
               <p>Az utasok összenéztek. Szent isten, a diák megbolondult. Az a kis fruska gonosz
                  tündér, elvette az eszét. Klebe apó felkacagott.</p>
               <p>- Parancsolsz bizony a macskának - dörmögte szörnyülköző fejcsóválással. - No,
                  nézze meg az ember.</p>
               <p>Fabricius előhúzott a zsebéből egy iratot és felnyújtotta Klebenek.</p>
               <p>- Olvassa el kend!</p>
               <p>Klebe apó belepillantott, átszaladt rajta a becsületes szürke szeme, hirtelen
                  fordított a másik lapra, azután elölről kezdte olvasni figyelmesen, majd szépen
                  összehajtogatva visszanyújtotta Fabriciusnak, megemelintvén a kalapját:</p>
               <p>- Engedelmeskedem, holtig való szolgája kegyelmednek.</p>
               <p>Az irat a császár nevében kelt s arról szólt, hogy a lőcsei szenátorrá választott
                  Fabricius Antalt nagykorúnak jelenti ki, aki azonnal hivatalába léphet, s mindenek
                  által Lőcse város szenátorának tekintessék.</p>
               <p>A kántor és a tudós asszony csodálkozva szemlélték Klebe apó meghunyászkodását,
                  aki pedig szerette a zsarnokot játszani a Molitoriszon.</p>
               <p>- Talán bizony a garabonciás diák ez a Fabricius úrfi - jegyzé meg Wilnerné
                  gúnyosan -, hogy úgy beadta a derekát előtte.</p>
               <p>Klebe apó még most se ocsúdott fel teljesen az ámulattól.</p>
               <p>- Hiszen ha csak a garabonciás volna, az csak a szelet, felhőt irányítja, de ez
                  egy egész városnak parancsol, mert nem kisebb ember ő, mint Lőcse szenátora.</p>
               <p>- Ki mondja azt a bolondot? - kacagott fel az asszonyság.</p>
               <p>- Nem kisebb ember mondja ezt a bolondot, mint ő szent fölsége a római császár,
                  Leopoldus.</p>
               <p>Wilnerné asszony arcát halálsápadtság fogta el, s tekintete nyugtalanul kereste a
                  kántorét, kinek szemei azt látszottak mondani: Alighanem kőbe ütődtünk mi ketten.
                  A jelenet egyébiránt általános érdeklődést és meglepetést szült, Rozália arcán
                  valami diadalféle sugárzott, a rézöntő legénynek nyitva maradt a szája, úgy
                  elgondolkozott az emberi intézmények csodálatos voltán, hogy nyápic testbe egypár
                  sor írással akkora erőt öntenek, mely egyszerre mindenkit lezúz. Klebe apó pedig
                  megelégedetten dörzsölgette, morzsolgatta kettős tokáját, mintha valamely szövet
                  volna, melynek minőségét kívánja meghatározni.</p>
               <p>- Hm, hm - mondá aztán -, mégiscsak különös, hogy harmadnapja utazik velünk
                  nemzetes szenátor uram, anélkül, hogy a kilétét megmondta volna, s talán sok
                  olyantól megkímélhette volna magát, ami nem jól esett, ha tudjuk vala, hogy kit
                  tisztelünk.</p>
               <p>Fabricius szerényen mosolygott.</p>
               <p>- Nem volt rá szükség, Klebe apó. A kocsin csak annyit fizetek, mint a többiek,
                  hát bizonyára nincs több jogom és nem akarok több kényelmet. Mi köze az én
                  szenátorságomhoz a Molitorisznak? Hanem mikor azt láttam, hogy a szekér, illetve,
                  hogy egy magát jó sok okkal lőcseinek nevezhető társaság és vállalat embertelenül
                  akar eljárni segélyre szoruló utasokkal, nem haboztam a városom jó hírnevéért
                  mindjárt megsuhogtatni a szenátori pálcát, bár még csak nagyon friss vágatú.
                  Mindenekelőtt meg kell várnunk, míg a kisasszony hozzátartozója előkerül, ezt
                  követeli a tisztesség.</p>
               <p>- Ahogy a nemzetes szenátor úr parancsolja.</p>
               <p>- Különben ott is jön már. Nézze csak kisasszony, nem ő az?</p>
               <p>- De ő - bizonyította Rozália. - Úgy látszik, minden eredmény nélkül.</p>
               <p>Klebe úr leugrott a kocsiról s ernyőt csinált szeme fölé a tenyeréből.</p>
               <p>- Macska legyek - kiáltott fel élénken -, ha ez nem Quendel Gáspár, vagy legalább
                  az ördög az ő porhüvelyében.</p>
               <p>Quendel is megismerte Klebét, jó messziről:</p>
               <p>- Hollá, hopp! - kezdte kiabálni. - Klebe öreg fickó! No, csakhogy egyszer már
                  valami hasznát vehetem kendnek is, altes Haus.</p>
               <p>Lihegve jött a dombról, kivörösödve, nagyokat hadonászva husángjával. A korponai
                  kereskedő restelkedve kérdé:</p>
               <p>- Csak talán nem a híres bélai Quendel?</p>
               <p>- De bizony.</p>
               <p>Erre aztán elkezdett a kereskedő kacagni, rengett a hasa, s megtelt a szeme
                  nedvekkel a roppant nevetéstől.</p>
               <p>- És én még »kollektá«-t akartam neki csinálni. A világ egyik leggazdagabb
                  emberének! Hiszen ha ezt Korponán megtudják, még a szopós gyerekek is kinevetnek.
                  Hahaha. Kollektát akartam. Valahogy el ne mondják neki, mert a legsűrűbb erdőbe
                  bujdosom el szégyenletemben.</p>
               <p>Quendel apó odaért s barátságosan megrázta a Klebe kezét.</p>
               <p>- Hát kiraboltak barátom, Klebe. Hitvány tót betyárok elvitték a két lovacskámat.
                  Képzelje a helyzetemet. S ez a kislányka, a tekintetes húgocska a nyakamon. A
                  felhő pedig a nyakunkon, az éj a sarkunkban. A kétségbeesés környékezett. Már csak
                  egy reménységem volt. A szamarakban. Mert ha ló nincsen, a szamár is jó.
                  Képzelheti örömömet, mikor most felösmertem. Nini, hiszen ez az én régi jó
                  barátom, Klebe…</p>
               <p>- Köszönöm szépen - szólt Klebe apó neheztelőn -, hát én vagyok most ugye, az a
                  szamár, aki jó, ha ló nincsen?</p>
               <p>- Dehogy. Becsületemre mondom, nem. Na moju dusu. No, no. Juhász szamarait
                  értettem, de annak meg a feleségét szöktette meg az egyik betyár. Vagyis ő szökött
                  a zsivány után. Hogy micsoda szerencséje van némely embernek! S még haragszik a
                  szamár. Mert úgy volt az, mindent összezavarok nagy örömemben, hogy láthatom,
                  juhászt kerestem, hogy a szamarait megveszem, arra gondoltam, hogyha ló nincs,
                  szamár is lehúzza szekeremet, de a juhásznak nincs szamara, azért olyan nagy az
                  örömem, hogy magát találom itt… Ha valaha látott hálás embert…</p>
               <p>- Nem engem illet a hála - tiltakozott Klebe úr, elég hűvösen, a Rozáliával
                  beszélgető Fabriciusra mutatva. - Oda adresszálja kegyelmed.</p>
               <p>- Ah! Nini! Hisz az te vagy, kis Fabricius. Krisztigot, bruder. No az derék. Hát
                  te is hazajössz? Persze vége a tanulásnak. Vivant vacationes! Az ördögbe is,
                  milyen nagy kamasz lettél. (Majd megint Klebe apóhoz fordult.) Hát hogy lesz az
                  most már?</p>
               <p>Klebe Fabriciustól várta a rendelkezést.</p>
               <p>- Mindenekelőtt az a kérdés - mondá Fabricius -, hogy nem volna-e hajlandó Quendel
                  bácsi itt hagyni a kocsiját, míg a legközelebbi faluból beküldünk érte
                  lovakat?</p>
               <p>- Inkább a csontjaimat - tiltakozott Quendel úr. - Hogy gondolsz olyat?</p>
               <p>- Akkor hát kössük hozzá a kis szekérkét a nagyhoz.</p>
               <p>- Úgy van, az lesz a legokosabb. Úgy legalább elég hely is lesz az utasoknak.</p>
               <p>- De mi lesz a lovakkal, akiknek a terhe megszaporodik, kivált ha azt vesszük,
                  hogy az út folyvást fölfelé visz?</p>
               <p>- Valami kevés zab az én szekeremen is akad - jegyezte meg Quendel vidáman -,
                  azzal megsegítem az igyekezetüket s ha nem bírnának meg mindnyájunkat, hát arra
                  való a gyaloglás.</p>
               <p>- De ha mind gyaloglunk is - ellenveté Klebe apó aggodalmasan -, hegynek föl a két
                  szekér is bőven elég a lovaknak, sőt talán sok. A lovak már tizennégy évesek s
                  ennek a mogyorópejnek különösen gyöngék a lábai.</p>
               <p>Klebén kívül Fabricius is, de különösen a korponai kereskedő, ki mindenképpen be
                  akarta magát hízelegni a bélai Krőzusnál, figyelmeztette Quendelt magyarra
                  fordítva a szót, hogy a közhangulat ellene van, hogy nemigen fognak akarni
                  gyalogolni, s legalább igen csínján kell bánnia az utasokkal, hogy az úton baj ne
                  legyen, esetleg nyílt lázadás, mert hisz ők úgy fizették be a taksát, hogy csak
                  egy gyalogol egyszerre.</p>
               <p>Quendel azonban fumigatíve petyegette ujjait s felelte azonképp magyarul:</p>
               <p>- Paperlapap. Az van onnan, mert nem értitek kormányzást csőcselék fölött. Ha
                  valami neki nem tetszik, kell valami olyant kitalálni, ami még jobban tetszik nem
                  neki. S akkor az előbbivel mindjárt kibéküli. Nem tetszik neki okának példáért,
                  hogy most négyen is fogják gyalogolni, nohát el kell határozni, hogy a meredekebb
                  helyeken kirendeljük kocsitolókat, ez még jobban nem fogja nekik tetszeni, és ha
                  most már csak azt mondjuk, hogy gyalogoljanak, fognak neki örülni és gyalogolnak,
                  punktum.</p>
               <p>Minthogy ebben sok bölcsesség van, egy szót se szóltak ellene, hanem eligazodtak
                  valahogy; a kis szekeret odakötötték a nagyhoz s Quendel úr felültette Rozálit a
                  hátulsó ülésbe, ő maga elöl foglalt helyet a megszokott ládáján és még az ostort
                  is kézbe fogta, mintha a lovakat hajtaná. A korponai kereskedő felajánlotta a maga
                  helyét a gyékény alatt Quendel úrnak, mert kár volna, ha olyan nevezetes férfiú az
                  idő viszontagsága elől nem kímélné magát, Klebe úr a kis kisasszonyt invitálta be
                  fedél alá az eső ellen, de egyikük se kívánta igénybe venni az udvarias
                  szívességet, a Molitorisz tehát megindult lassan, csikorogva, mint egy gálya, mely
                  még egy tutajt vonszol; a lovak hosszan elnyúlt teste, kidudorodó inaik mutatták,
                  hogy ez a kis testmozgás nem lehet valami nagy mulatságukra. Az ég közbe dördült
                  nyugaton s nagy ropogással szaladt végig egy-két országot, mint valami
                  meghempergetett hordó a padláson, az égiek egy csomóba rakott haragja. Az eső
                  azonban még most is csak szemzett. A Molitorisz utasai lassankint bevonultak
                  kinyomkodott helyeikre, pusztán Fabricius lépegetett gyalog, Quendel kocsijának a
                  lőcsét fogva. Minthogy egy jó nagy darabon először egyenest, majd lejtnek tartott
                  az út, eleinte minden simán ment, sőt mivel Fabriciusnak fiatal, könnyű járása
                  volt, mint a szarvasé, még beszélgetni is ráért Quendel apóval, aki emberségesen
                  kiegzaminálta, hol járt, milyen egyetemeken és mit tanult.</p>
               <p>- Ösmertem az apádat, fráter. Derék ember volt. Kár, hogy megholt. De legalább jó
                  karban hagyta az anyádat. Sohase láttam hozzá fogható elmét. Könyv nélkül tudta az
                  egész kalendáriumot és minden nemesi családnak a prédikatumát. Az égitestek
                  neveit, a Marsot, a Jupitert, meg a Bundást. Eleinte csak azon csodálkoztam, hogy
                  honnan tudhatta meg a csillagok neveit. Vagy, megállj csak, hogy is hítták a
                  félszemű péknek a másik kutyáját átellenetekben? Kastornak? Hát persze. No, hát
                  úgy hítták a csillagot is. Kastornak és nem Bundásnak. Mindig eltévesztettem a két
                  dögöt diákkoromban. Mert az öreged tanított engem. Tudott az a világon mindent,
                  olyat is, amit csak az istennek szükséges tudni, hogy mikor van napfogyatkozás,
                  holdtölte, miből lesz a zivatar, jégeső, szóval olyant, amit az isten maga csinál;
                  lerajzolta, miképpen álltak a planéták az égen abban a pillanatban, mikor te a
                  világra kerültél (magam is láttam az ég boltozatját kifestve nála), de a sok
                  tudománya mellett ne adj isten, hogy meg tudta volna különböztetni a borsót a
                  zabtól. Ad vocem, zab! Nem hallottátok útközben, hogy valahol sok zab volna
                  eladó?</p>
               <p>Fabricius tagadólag intett a fejével, Quendel pedig folytatta a fecsegését
                  tovább.</p>
               <p>- Nem is kérdeztelek még a tanulmányaid felől: hol jártál, hol tanultál? Hogy
                  Padovában voltál az egyetemen? Azelőtt pedig Heidelbergben és egyéb német
                  városokban. Hogy milyen mesterségre van kedved? Hogy a közügyekkel akarsz itthon
                  foglalkozni? Szép, szép, de látod, ez a ti bolondságotok, magyaroké és
                  lutheránusoké. Elflangéroztok ördögbe, pokolba, ahova nem kell, a nagyurak
                  elmennek még Angolországba is s megjönnek azzal a tapasztalattal, hogy ott az
                  asszonyok laposmellűek…</p>
               <p>- Ugyan, ugyan, Quendel bácsi…</p>
               <p>Quendel úr a szájára ütött.</p>
               <p>- Jaj, no. Elfelejtettem, hogy ki ül a hátam mögött. Hanem azért igaz, ami igaz.
                  Ér az nektek valamit, amit ott láttatok és megtanultatok? Mi hasznát veszed, hogy
                  egy csomó külföldi embert és intézményt látsz? Semmi közöd hozzájuk… Áhítattal
                  járod be Luther Márton tanításainak színhelyét, ott vagy, ahol tintatartóját
                  hozzávágta az ördöghöz. Az ördög azóta úgyis elszaladt, hát kinek mi haszna, hogy
                  ott vagy? Ahelyett inkább Bécsbe mennétek, magyar diákok, kik a közügyeket
                  akarjátok intézni, ahol azok a kalamárisok vannak, melyekből az ördögöt kieresztik
                  Magyarországra. Ne Berlinbe, Bolognába menjetek, fráter, az csak ostoba divat. Nem
                  adok neki ötven esztendőt, hogy az ifjúság Bécsbe fog özönleni, ahol az országotok
                  sorsát intézik. Ott fől a dolgotok a császári bögrékben és egyéb hivatalbeli
                  katlanokban. Ott figyeljétek meg, melyik kéz mit kavar, és melyikre kell
                  rákoppintani.</p>
               <p>- Bizony mond valamit, bátyámuram.</p>
               <p>- Úgy tűnik fel nekem ez a ti külföldi elkalandozástok, mintha valaki előtt a
                  saját rongyos kabátjának a befódása állana feladatul, s e végből azt menne el
                  tanulmányozni, hogy a szomszédasszony dunyhaciháit miképpen vasalják.</p>
               <p>- Igen, igen - jegyzé meg Fabricius szórakozottan -, de az általános műveltség
                  megköveteli a szélesebb látkört.</p>
               <p>- Mindent úgyse lehet tudni - szúrta közbe Quendel.</p>
               <p>- Ahogy vesszük - érvelt Fabricius. - Mindent persze nem lehet tudni, de nem is
                  szükséges; ha tudjuk, mi az már, amit a többi emberek se tudnak vagy nem
                  tudhatnak, akkor körülbelül megvan az általános műveltségünk.</p>
               <p>- Mit beszélsz, hékás?</p>
               <p>- Azt állítom, hogy sok különös és titokzatos van a föld felett, a föld alatt és
                  az ég alatt. S mindezt egyetlen képzeletbeli területnek kell venni. Az egyes
                  részeket már a Tudás bejárta, másokat csak a Sejtelem érintett a könyökével, a
                  harmadik rész még szűzföld, melyre emberi elme rá nem lépett. Nos hát, ezeket a
                  határmezsgyéket kell ismerni, nem többet. Ebből áll az egész mesterség.</p>
               <p>Quendel apó nem bírt erre felelni, de nem is kellett, mert immáron egyébről volt
                  szó; most egy meredek partnak igyekeztek a lovacskák. Tropkó maga is leszállt s
                  hasonlóra kezdte biztatni az egész frekvenciát:</p>
               <p>- Leszállni! Leszállni! A Páva nem bírja a terhet. Gyi, Páva! Gyi, Cincér!
                  Legyenek tekintettel kérem a szegény lovak iránt is.</p>
               <p>Többen le is szállottak azon nyomban, a kereskedő, a szeplős szobalány, a
                  rézöntőlegény. Az utóbbiban föllángolt a bátorság és hátraszólt:</p>
               <p>- Bizony Quendel úr is leszállhatna, hiszen őérte gyalogolunk mi többiek.</p>
               <p>- Mit beszél? - kérdezte Quendel úr a füleit hegyezve.</p>
               <p>- Hogy kegyelmed is leszállhatna.</p>
               <p>- És ki beszél? - pattant fel hetykén.</p>
               <p>- Brám Mihály nevű derék rézöntőlegény.</p>
               <p>- Ejnye a szemtelen! Magyarázd meg neki - veté oda fejedelmi hangon, megnyomkodva
                  a pipáját -, hogy Quendel nemes ember és még a királyt is csak lóháton köteles
                  szolgálni. Rozália! Kicsikém! No, ugyan mire való az?</p>
               <p>Rozália átvetette magát a kocsi létráján, fürgén, mint egy evet, hogy csak akkor
                  lehetett már észrevenni, mikor lent volt s szoknyácskái összezizzentek, mint egy
                  lecsapódó madárnak a szárnyai.</p>
               <p>- Hadd menjek én gyalog a bácsi helyett. Hiszen ez nagy mulatság.</p>
               <p>- Úgy ám, de mindjárt vizesek lesznek a topánkái - ellenveté Fabricius -, mert a
                  füvet már átnedvesítették az esőcseppek.</p>
               <p>(Az út ugyanis nem a csinált utak közül való volt, porcfűvel, labodával,
                  páfránnyal benőtt keréknyomok jelezték.)</p>
               <p>A szekér mellett legfeljebb egyenkint lehetett lépegetni. Keskeny volt az út,
                  Fabricius tehát előrebocsátotta Rozálit, hogy legalább láthassa. Kedves jelenség
                  volt, ritmikus lépteivel, nyúlánk, ruganyos alakjának kecses ringásával, a nyakába
                  könnyedén vetett piros selyemkendője két oldalt lebegett a keletkező szélben,
                  mint egy széthasított pipacsvirág. Különben elég vesződsége volt. Egy-egy
                  girbegurba fa, magasra nőtt vadrózsa gallyai, csúszómászó szederinda behajlottak
                  az útba, felül-alul belefogóztak, a gally a hajfonatát rántotta meg, a tövisbokor
                  elterpeszkedő hajtásai a szoknyácskájába kaptak bele s nem akarták tovább
                  ereszteni. Mindez csupa ügyetlenségnek tűnt fel. S úgy restellte, de úgy
                  restellte, hogy majd kiégett a szeme.</p>
               <p>Persze mindezekkel némi alkalmatlanságot okozott Fabriciusnak, de a sok galyiba
                  miatt legalább hamar összeszoktak, mintha pajtások volnának, s mikor megint
                  beleakadt a hajába egy vadrózsaág, az ifjú incselkedni kezdett.</p>
               <p>- No, ez bizony baj. Vigyázzon az istenért, jó, hogy a szemét ki nem szúrta. Most
                  már vagy a vadrózsát kell elvágnom, vagy a haját. Melyiket parancsolja?</p>
               <p>- Ugyan ne bolondozzék! Elég bosszúság nekem már az, hogy olyan ügyetlenségeket
                  követek el. Oldja ki, kérem, valahogy.</p>
               <p>A rózsagally azonban egyetlen kinyílt rózsájával annyira beleillett a homlok
                  fölött koszorúba font hajfonatba, hogy Fabricius nem húzta ki onnan (pedig nem
                  utolsó mulatság abban a hajban babrálni), hanem szép óvatosan elvágta tollkésével
                  följebb egy helyen s most már ott maradt üde zöld leveleivel, szúrós töviseivel és
                  halavány piros függönyeivel hajdísznek. Pompásan állt neki.</p>
               <p>Fabricius majd elnyelte a szemeivel, s amint ott lengett, lebegett előtte s
                  verdeste az aranyhajat, egy szomj, egy vágy kezdte foglalkoztatni. »Ezt a kis
                  csipkerózsát megszerzem magamnak.« Nem hagyja ott. Dehogy hagyja. Bepréseli
                  valamelyik könyvébe, oda, ahol az édesanyja levendulái vannak, hanem előbb hadd
                  szívja magát tele a haja illatával.</p>
               <p>Így ment utána hallgatagon, míg megint elő nem adta magát valami. Tip-top,
                  tip-top, kopogtak eleinte hangosan a kis topánkák, míg lassan egyre tompább lett
                  az ázott fűben, a puhuló talajon, csip-csop, csip-csop. Míg egyszer csak az is
                  megszűnt, Rozáli megállt s ösztönszerűleg visszahúzódék Fabriciushoz.</p>
               <p>- Mi az? Mért állott meg a kisasszony?</p>
               <p>Rozáli ráemeli szemeit, a rémület ül azokban.</p>
               <p>- Hát nem látja? - suttogja, egész testében remegve, miközben maga elé mutat a
                  kezével.</p>
               <p>Fabricius elkacagja magát.</p>
               <p>- Varangyosbéka az útban. Semmi az. Majd mindjárt elkergetem.</p>
               <p>Vékony nádpálcájával odabök, mire a béka cuppogó ugrásaival elpusztul onnan.</p>
               <p>Most már Rozáli is nevet ijedtségén, de azért úgy néz fel Fabriciusra, mint egy
                  hősre, ki megszabadítá a szörnyetegtől, mely bizonyára egy békává átvarázsolt
                  boszorkány… Hiszen a mesék mind ilyenformán kezdődnek.</p>
               <p>- Ejnye, ejnye, hát ennyire félénk.</p>
               <p>- De mikor olyan furcsán nézett rám - mentegette magát a bakfis, elszontyolodott
                  hangon.</p>
               <p>- Hiszen csak azért mondtam - jegyzé meg Fabricius kérlelő hangon -, hogy nem lesz
                  jó katona, akarom mondani, katonáné.</p>
               <p>- Hát aztán? - pattant fel egyszerre vidoran, szeszélyesen. - No és maga talán
                  katona, vagy mi?</p>
               <p>Nyomban utána elvörösödött, mint egy rák. Eszébe jutott, hogy ez olyan bolond
                  mondat volt, mintha nem tartaná bajnak, hogy nem lesz katonáné, mivelhogy
                  Fabricius se katona.</p>
               <p>Fabricius azonban el nem eresztette ezt a témát:</p>
               <p>- Annál inkább feltűnt ez nekem, mert olyan bátor arca van és mielőtt találkoztunk
                  volna, hát nem el merte sütni a karabélyt? Magam is hallottam a dörrenését.</p>
               <p>- Hát tudja?</p>
               <p>- Quendel bácsi mesélte az imént.</p>
               <p>- Quendelnek hívják a bácsit? - tör ki Éva leányából úgyszólván önkénytelenül a
                  kíváncsiság.</p>
               <p>Fabricius megütődve pillantott rá (kár, hogy az arcába nem láthat).</p>
               <p>- Hát nem tudja? - kérdezte félreismerhetetlen álmélkodással.</p>
               <p>Rozáli zavarba jött, nem felelt semmit, szaporázni kezdte lépéseit, hogy az ifjú
                  utol ne érhesse. Okos leány volt, rendszerint megbírálta viselkedését, szavait, de
                  utólagosan.</p>
               <p>Már késő, késő, Fabricius gyanút kapott. Itt valami titok van. Hogyan jutott ez a
                  leányka Quendelhez, vagyis hogyan jutott Quendel a leánykához, ki nem tudja a
                  nevét? És hová mennek? Ki bízta rá? Mit akar vele? Ennek okvetlenül utána kell
                  járni. Különféle eshetőségeket gondolt ki, de egyik se látszott lehetségesnek.
                  Talán nevelőben volt valahol, s most Quendel viszi a szüleihez? De hát miképp
                  ülhetett a kocsijára, ha nem tudja, kicsoda? Talán a szülők bizalmas barátja
                  Quendel, de hisz akkor nem kérdezte volna tőle a leány, hogy valóban Quendelnek
                  hívják-e? Otrokócsy Rozáliának mondotta magát. Otrokócsy! Úgy hangzik, mint más
                  magyar nemesi nevek, mindamellett ismeretlen ebben az országrészben. Ej, úgy
                  lehet, a legegyszerűbb, legközönségesebb mindennapi történet. Legjobb lesz magát
                  Quendelt kikérdezni. És míg Rozáli előrement, ő szándékosan hátramaradt, hogy
                  Quendelhez csatlakozzék.</p>
               <p>- Hol vette Quendel bácsi ezt a kislányt? - kérdé meglehetősen közömbös
                  hangon.</p>
               <p>Az öreg ravaszul hunyorított a szemével.</p>
               <p>- Csinos kis jószág, ugye? Igazi gyöngy. Neked is tetszik, mi?</p>
               <p>- Tagadhatatlanul kellemetes, éppen azért kérdeztem, hol vette kegyelmed?</p>
               <p>Quendel a vállait rángatva, féltréfásan felelte:</p>
               <p>- A király se ad számot arról, hogy hol veszi a várát.</p>
               <p>- Úgy, de kegyelmed mégse király.</p>
               <p>- Isten ments, édes öcsém. Quendel apónak megvan a maga mestersége és meg van vele
                  elégedve. Meglehet, hogy a király is meg van elégedve az övével, de nem tudom.</p>
               <p>- Jó, jó, hiszen igaz, de azért nem törik bele a dereka kegyelmednek, ha
                  megmondja, ki a kisasszony és hova viszi.</p>
               <p>Quendel apó ezek után szintén komolyra fordította a beszélgetés rúdját.</p>
               <p>- Sok dolog van, fiam, amiről nem szükséges beszélni, s ez is azok közé tartozik.
                  Egyet azonban nem titkolok el előtted, hogy a kislány nem magunkféle embernek való
                  falat, magasan nyílik ez, kevély, meredek sziklán. Oda te nem érhetsz fel. Azért
                  ne is gondolj rá.</p>
               <p>Fabricius megsuhogtatta kétszer-háromszor a nádbotját a levegőben.</p>
               <p>- Die Gedanken sind frei - mondá csendesen, elmélázón.</p>
               <p>Most még csak biztosabb lett benne, hogy titok van a dologban. Talán valami
                  politikai természetű. Thököly Imrének van egy mostohalánya, Rákóczi Júlia. Hátha
                  azt lopják ki valahonnan? De nem, hisz annak már idősebbnek kell lennie. Tűnődve
                  ment előre s hallgatta Klebe urat, aki időközben szintén leszállott, mert a Páva
                  már sehogy sem akarta folytatni tovább a lómesterséget, meg-megállt és
                  fölnyerített, ami világos instancia volt az istállóba való kéredzkedés tárgyában s
                  amellett a közeli vihart is jelentette. Klebe úr a hangulathoz képest borzalmas
                  epizódot beszélt el saját élményeiből, mikor harminc év előtt éppen e helyen
                  egyedül, mint az ujjam, minden fegyver nélkül (csak egy eőri bicska volt nála), s
                  ebből a sűrűségből (a felhúzott bozontos szemöldjeivel mutatott oda), egy nagy
                  fekete medve jött ki villogó szemekkel:</p>
               <p>- Képzelhetni rémületemet, mert a fenevad egyenesen felém jött. Szívem hangosan
                  dobogott, mert jött, jött, egy percre megállt, gondolom vakarózott és ásított,
                  szemeit rám vetette, most már elállt a szívem verése is és elkezdtem futni, a
                  mackó mindenütt utánam, éreztem nagy talpait, amint egyre közelebb-közelebb
                  topognak, hallottam izzó lihegését, hátra nem mertem nézni, csak mentem-mentem,
                  szinte önkívületben, amikor egyszer csak azt látom, hogy szépen elsuhant
                  mellettem…</p>
               <p>- És aztán? - kérdezték hátborzongva az utasok.</p>
               <p>- Átment és nem evett meg - felelte Klebe úr egyszerűen.</p>
               <p>- Hát maga, Klebe úr, hát maga? - kiáltott fel a kántor.</p>
               <p>- Hát én se ettem meg őtet.</p>
               <p>- Ah. Oh. (Minden jel mutatta, hogy nincsenek megelégedve a történet végével.)</p>
               <p>- Egyszerűen csak találkoztunk - fejezte be Klebe úr megelégedetten -, anélkül,
                  hogy kárt okoztunk volna egymásban.</p>
               <p>Fabricius Rozáliát kereste, éppen kapóra érkezett a háta mögé. A hegycsúcsokról
                  kiszivárgó erek, a fürge vízesések, melyek most az esőtől megnövekedve, mint ezüst
                  giliszták csúsznak le, színes kavicsokat görgetve, odalent az úton tócsát képezve,
                  egy helyütt felhasították az úttestet, s Rozáli átlépni nem tudta, átugrani nem
                  merte, megint megállt, hátrafordult bámészan, várakozón nézett Fabriciusra. Semmi
                  sem lehet vonzóbb a világon, mint ez a megcsókolni való, öntudatlan odaadás.
                  Fabriciusnak a szíve ugrált bele. Oh, te kedves kis baba, oh, te megenni való kis
                  baba, ujjongott a Fabricius lelke belül. Elmosolyodott, pajkos koboldok látszottak
                  táncolni szemkarikáin. Hirtelen lehajolt, átnyalábolta sugár derekát, s uccuhopp,
                  áttette a víztócsa másik oldalára, miközben érezte tenyerén a kisleány szívének
                  lüktetését, ami mint tűzláva nyargalt át erein.</p>
               <p>- Jaj! - sikított Rozália.</p>
               <p>- Diák, a körmödre koppintok - fenyegette meg Fabriciust Quendel, pipáját a
                  lőcshöz ütögetve.</p>
               <p>- Haragszik? - kérlelte Fabricius Rozálit.</p>
               <p>- Nem, nem, csak megijedtem - hebegte a kicsike fojtott hangon -, hogy valami
                  bajom lesz.</p>
               <p>- Milyen baja lehetne?</p>
               <p>- Mert azt mondta a nénikém… mindég azt mondta - felelte zavartan akadozva, mintha
                  már bánná, hogy belekezdett - …azt mondta, hogy nem szabad a fiatalembereknek a
                  lányokhoz nyúlni, mert eltörnek… ez a nénike szavajárása.</p>
               <p>- Hm. És ki az a nénike?</p>
               <p>- Az az én nénikém igen okos…</p>
               <p>- De ki? Hogy hívják?</p>
               <p>- Nem mondhatom meg - szólt egyszerre szomorú hangon, a fejét rázva.</p>
               <p>- Nem mondhatja meg? Különös. Miért?</p>
               <p>- Mert az apámnak megígértem. Megesküdtem.</p>
               <p>- Nem fogja megtartani.</p>
               <p>- Meg fogom tartani - felelte Rozália egyszerűen, de mégis olyan csodálatosan
                  súlyosnak látszott ez a két szó, mintha két márványszikla vágódnék be a
                  földbe.</p>
               <p>- Hisz akkor magával diskurálni sem lehet, mert nem felelhet - mondá Fabricius
                  gúnyolódva.</p>
               <p>- Oh, csak egyetlenegy pontra vonatkozik az én hallgatási ígéretem. S az is csak
                  addig, míg édesapám föl nem old.</p>
               <p>- A beszélgetések gubancában minden ponttól vezet út minden ponthoz, s nehéz lesz
                  megtalálni a vonalat, melyen túlmenni egyben-másban nem lehet.</p>
               <p>- Nem gondolnám, hogy ne lehetne.</p>
               <p>- Van például egy közömbös, ártatlan kérdésem - ravaszkodék a fiatal szenátor -,
                  lássuk csak, szabad-e rá felelnie?</p>
               <p>- Kérdése válogatja - mondá a lányka kedvetlenül.</p>
               <p>- Tud arról az édesapja, hogy most Quendel úrral utazik?</p>
               <p>- Az ő parancsából történik.</p>
               <p>- Helyes. De van egy másik ártatlan kérdésem is. Szabad-e tudnom, hova megy?</p>
               <p>- Hogyne volna szabad, de én nem mondom meg.</p>
               <p>- Azt se, hogy hova való, hol lakik?</p>
               <p>- Azt se.</p>
               <p>Egy-két percig hallgatagon mentek egymás után. A társaság is csendben gyalogolt,
                  csak a lovak csengője szólt és a gyékény alól a vándorórás jóízű hortyogása
                  hangzott.</p>
               <p>Az út kiszélesedett egy helyen, Fabricius most már egyvonalban mehetett a lányka
                  mellett.</p>
               <p>- Nem értem az egész dolgot - kezdé ismét.</p>
               <p>- Okosabb lesz, ha leszakítja inkább ott azt a cikláment.</p>
               <p>Hát azt is megtette Fabricius, de azért el nem eresztette többé a kényes
                  témát.</p>
               <p>- Annyit tisztán látok, hogy a hallgatási kötelezettsége a családi körülményeire
                  terjed ki vagy csak egyetlen esetre, melynek nem szabad kipattannia. Vagy legalább
                  ezidőszerint nem szabad. Ugye így van?</p>
               <p>Rozáli csendesen bólintott a szép fejével.</p>
               <p>- Hát én el tudok képzelni ilyen eseteket - folytatá a »gyermek szenátor« -, s
                  tisztelni tudok ilyen titkolózást…</p>
               <p>Rozália megrázta erre a fejét, s a vadrózsa egyik szirma lehullott a rázás
                  alatt.</p>
               <p>- Nem igen látszik - mondá halkan.</p>
               <p>- Azért nem látszik - szólt hevesen -, mert a maga eljárásában nem látszik a
                  logika. S én mint afféle diák, a logikát keresem mindenben.</p>
               <p>Rozália riadtan nézett rá, felismerve hangján az ingerültséget. Nem bírta
                  felfogni, mitől van ez az ingerültség. Mit tudta ő, hogy ez az érdeklődésnek az az
                  első pirinyó megfogant magja, melyből a szerelem nő ki! A kis mag erjed és
                  csírázik.</p>
               <p>- Nem értem - hebegte.</p>
               <p>- Én vagyok az, aki nem értem a kisasszonyt. A kisasszony azt mondja a
                  jelentéktelen kérdéseimre, hova megy, hova való, hogy nem szabad rájok felelni,
                  világos ebből, azt akarja, ne tudjam, kicsoda.</p>
               <p>- Nos, és nincs meg ahhoz a jogom? - szólt és felemelte a fejét, kevélyen, mint
                  egy királyi princessza. (Oh, be gyönyörű nyaka volt.)</p>
               <p>- Mondjuk, megvan ehhez a joga - válaszolta az ifjú -, de az eljárásában van olyan
                  is, ami rám nézve sértő, amire pedig nem adtam okot.</p>
               <p>- Sértő? Magára nézve? Aki itt pártomat fogta, kész volt értem ujjat húzni a
                  társasággal. Oh, milyen szerencsétlen modorom lehet.</p>
               <p>- Otrokócsy Rozália! - mondá Fabricius, majdnem lázasan, bizonyos szavaló hangba
                  esve. - Mire vegyem azt, hogy eleinte a legjelentékenyebb dolgot, a nevét is
                  megmondta, utóbb pedig, miután kissé megismert, hideg hóval akarja befújni a
                  személyéhez vezető apró nyomokat?</p>
               <p>Rozália zavarba jött. Ez az argumentum talált. Ez ügyes nyíl volt. Fülig pirult,
                  szinte sütött az arca, mint a tüzes vasaló. A hazugság. Oh, hát a hazugság
                  csakugyan mindig visszatér mint vádló. De ilyen hamar. Ki hitte volna? Mármost mit
                  mondjon a szegény fiatalembernek! Azt mondja-e: a nevemet hazudtam, a többiben
                  pedig igazat akartam mondani, hogy megbecsüljem… De hiszen akkor mindent
                  elárulna.</p>
               <p>Csak egy percig hallgatott, édes tekintetét az ifjúra emelte s szelíden, szomorúan
                  szólt hozzá:</p>
               <p>- Mondja meg, miért akar nekem bánatot okozni?</p>
               <p>- Én? Bánatot? Magának?</p>
               <p>- Ne kérdezzen hát többet, hisz ha én valami olyat találnék mondani, amit nem
                  kell, boldogtalan lennék örökké. Mért akarja, hogy olyat mondjak?</p>
               <p>Fabricius elérzékenyült. E kis gyaloglás alatt kibontakozott előtte Éva leánya
                  egész mivoltában, jellemének minden árnyalatával. A fönséges anyag, melyben még
                  benne van minden nő, vonalak, melyek visszafejlődnek és vonalak, melyek majd
                  jobban kidomborodnak. A naiv gyermek, aki volt, még félig-meddig jelen van, s nem
                  érti meg teljesen, mit jelent a nénike szavajárása: »hogy a fiatalembereknek nem
                  szabad a lányokhoz hozzányúlni, mert eltörnek«. De benne van már az önérzetes
                  magyar asszony is embrióban, aki felfogta az adott szó szentségét, s azt mondja:
                  »amit fogadtam, meg fogom tartani«. Kigyúl az előkelő dáma a kellő helyen s
                  dacosan kérdezi: »Hát megvan-e hozzá a jogom?« De jobban hatotta meg Fabriciust a
                  jellemerő megvillanásánál a gyengeségnek a beismerése: »Ne kérdezzen kérem, ne
                  akarjon boldogtalanná tenni, hogy olyasmit vegyen ki belőlem, amit nem kell
                  mondanom«. Megszánta a kicsikét. Hiúságból vagy jóságból, mert felfoghatta úgy is,
                  hogy az már ezzel meghódolt neki. Győzött. Jóllakott diadalával s kibocsátotta a
                  szép halacskát a bemerített hálóból. Ki tudja, hogy volt, vagy hogy lett volna, ha
                  Klebe apó fel nem kiált, rozoga tüdejéből nagyokat fújva.</p>
               <p>- Gott sei Dank. Végre fent vagyunk a hegy tetején. Fel lehet ülni, aki
                  elfáradt!</p>
               <p>Ritka, zordonságában szép panoráma nyílt meg alul. A travniki völgykatlan terült
                  el smaragdzöld pázsitjával, legalján a kék Ruszka folyó, mely vágtatva igyekszik
                  lefelé, miután nagy könnyedséggel kiszolgálja útközben a ráépített malmokat.</p>
               <p>Hanem iszen a mennyei gondviselés is, úgy látszik, csak azt várta, míg a
                  Molitorisz a hegyre kapaszkodik, most egy titkos jelre hűs szél rázza meg a fákat,
                  a kavargó felhőrajt áthajtja az égbolt másik falára is; isten haragjának enged a
                  fáradt nap, beleszalad egy felhőhasadékba, vele tűnnek el a szöszke bárányfelhők,
                  mintha az egész nyájat egyetlen fekete akolba hajtotta volna be egy láthatatlan
                  ostorlegyintés. Tompa homály száll a mélységre s kitömi sejtelmes alakzatokkal.
                  Eközben orkánná dagad a szél, belemarkol a fák üstökébe, hömpölygeti, csavarja,
                  mintha fúrna velök, mártogatja őket; azok egymásra látszanak rohanni feldühödt
                  üvöltéssel, összetülekednek, roppant zúgással, recsegéssel paskolják egymást. A
                  Ruszka megbokrosodott s tajtékozva száguld a remegő füvek között. S most, ebben a
                  delíriumban, melybe a természet belehajtotta, vad fúriával kezdi lehajigálni az ég
                  a téli munícióját, csillogó gyémántot, mogyoró nagyságú jéggolyókat.</p>
               <p>Minden élőlény megszeppen; dúvad a barlangjába igyekszik, bagoly az odvába, a
                  lepke húsos falevél aljához tapad, úton levő méh virág kelyhébe húzódik
                  megpihenni. A Molitorisznál is beállnak a nagy gondok, hogyan lehetne fedél alá
                  jutni.</p>
               <p>- Itt van közelben a malom - rendeli Klebe úr -, hajtsunk be oda!</p>
               <p>Nagy üggyel-bajjal lehet csak elérni a malmot, a Páva ugyan nem akaratoskodik
                  többé, mert a Páva vak mind a két szemére és nem látja mi történik, a rudas
                  tagjait ellenben lassú reszketés fogja el az ítéletidővel szemben, füleit hegyezi,
                  ágaskodik, nyerít, de indítani nem akar. Tropkó kénytelen volt a kantárszáránál
                  fogva vezetni.</p>
               <p>Így jutottak el a malomhoz; rozzant, szalmafedeles épület volt, melynek
                  tetőzetéből száz lyukon jött ki a füst, mintha égni kezdene, pedig csak sütöttek,
                  főztek a malomban, mindenféle pecsenyék biztató illata szivárgott ki. A vándorórás
                  már messziről megérezte s csettentett nyelvével: »Úgy látszik, jó helyre kergetett
                  be a gondviselés«. A rézöntőlegény egy kis kertet pillantott meg a malom háta
                  mögött, egy-két napraforgó díszlett benne s néhány mályvarózsa félig kihasadt
                  gombolyagja: »Leányok is vannak«, jegyezte meg. Az udvarra érve, egy öregasszony
                  szaladt ki eléjük a pitvarból fehér szakácskával, főzőkanállal a kezében.</p>
               <p>- Isten hozta, isten hozta - kiáltozá vidáman, mintha már várta volna őket -, csak
                  tessék leszállni, minden kész, a tisztelendő úr is itt van már, a vacsorát pedig
                  rögtön tálaljuk.</p>
               <p>Hanem amint látta, hogy a kocsiból leszállók csak nem akarnak elfogyni, s hogy még
                  egy pótkocsiról is leugrik egy leány meg egy öregúr, rémülten futott be a házba:
                  »Szent isten, miféle sisera-hadak érkeznek itt!«</p>
               <p>Az eset pedig az volt, hogy a molnárt, Gyurgyik Györgyöt tizenkét évi pihentetés
                  után egy fiúgyermekkel ajándékozta meg ma hajnalban a felesége. Minthogy csak két
                  serdülő leánya volt a molnárnak, roppant megörült, hogy immár nevének örököse
                  lesz, de viszont nagyon elszomorodott, miután a malomban őröltető asszonyok
                  annyira gyengének találták a gyermeket, hogy nem szabad szerintük a
                  megkeresztelésével késlekedni, mert úgy lehet, csak órák kérdése míg az Úr a maga
                  angyalkái közé szólítja, márpedig a szent keresztség híján, név nélkül,
                  évszázadokig bolyongana a purgatóriumban.</p>
               <p>Gyurgyik György, noha nem volt valamely jámbor ember, mégis tele volt babonás
                  hiedelmekkel, s noha éktelen káromkodással tiltakozott az ellen, hogy az Úr
                  éppen az ő fiát szólongassa, mikor elég olyan kölyök van az országban, akit az
                  apja nem bír vagy nem akar fölnevelni, mégis hajlott arra csemetéje érdekében,
                  hogy tüstént megkereszteltessék. Süssenek, főzzenek a háziak, egy lovas
                  molnárlegény nyargaljon Starovácra a papért, a másik legény pedig Madraskára, a
                  keresztszülőkért (az odavaló mészáros és neje voltak a komái).</p>
               <p>A pap el is jött, már egy órája várakozik, a mészárosék is üzenték a
                  lovaslegénytől, hogy nyomban jönnek, de most már abból aligha lehet valami, mert a
                  kitört zivatar el szokta rongálni a hidakat s járhatatlanná teszi a különben is
                  gyalázatos madraskai utat. Éppen efölött sopánkodnak a tisztelendő úrral, egy kis
                  előleges italka mellett az első szobában, hol asztalterítés dolgában sürögtek,
                  rakosgattak a Gyurgyik-lánykák, midőn a Molitorisz utasai sorba bevonultak,
                  engedelmet kérve, hogy a nagy istenháború behajszolta őket egy percre.</p>
               <p>- Csak tessék, tessék - rikoltotta jó hangulatban -, éppen jó helyen járnak.
                  Akinek az isten gyereket ad, komát is ad hozzá. Nem igaz? Szeret engem az isten,
                  hogy így gondoskodik rólam, ugye? S ha szeret, akkor nem bántja a gyereket. Hát
                  nem úgy van főúr, mi?</p>
               <p>A főúr bizonytalanul bólintott a fejével, hogy az talán úgy van, Gyurgyik pedig
                  szétnézett vendégein s mindjárt kiválasztotta a két legcsinosabbat, legfiatalabbat
                  és legelőkelőbb külsejűt, Fabriciust és Rozáliát, megmagyarázván nekik, hogy igen
                  nagy szívességet tennének neki, ha a legfiatalabb Gyurgyikot, kire a Bálint név
                  várakozik, keresztvízre tartanák.</p>
               <p>- De nini - tette hozzá -, a kis komaasszonyka csuromvíz. Eredj Magdalénka (a
                  lányának intett), adj rá valami szárazat a ruháidból, amíg az övéi
                  megszáradnak.</p>
               <p>Csinos, gömbölyű arcú, kökényszemű, de egy kicsinyt beesett mellű kislány termett
                  Rozália mellett s vezette el egy belső kamrába, ahol megtörtént a foganatba vett
                  átalakítás.</p>
               <p>Alig tartott két-három percet, visszajöttek - kéz a kézben. Lánykák, akik egyszer
                  egymás előtt levetkőztek, már barátnék. Mintha minden titkukat átengedték volna,
                  ha az idomaikat látni hagyták.</p>
               <p>Csinos volt Rozáli, mikor félig parasztos, félig mesteremberes ruhában belépett. -
                  Ejnye, be helyes! - kiáltotta a korponai kereskedő. Furcsa! Mintha lehetne nem
                  helyes például a liliom (mely úri virág), ha a közönséges muskátli levelei közül
                  nyílna ki - azért, hogy a muskátli parasztvirág.</p>
               <p>Egy kicsit rövid volt ugyan a rása szoknya, a csizma pedig lötyögött a kis lábán
                  úgy, hogy alig bírt lépni benne, de ez az ügyetlen lépegetése is valami
                  csodálatosan kedves volt. A pruszlik ellenben szűk volt a vállak táján, feszült
                  elöl, s ez volt még csak a kápráztató (de talán meg sem mondom, miért). Ehelyett
                  alul, a csípők felett volt bő a pruszlik, s mintegy figyelmeztette a sóvár
                  tekinteteket a deréknak darázs vékonyságára.</p>
               <p>A tisztelendő úr, bár apró szeme volt, hússal bőven megrakott arccsontjaiba mélyen
                  benőve, s bár, mint ő állítá, mindenkor az ég felé vagyon fordítva, mégis
                  észrevette a kordován csizmák bőségét s a következő megjegyzést tette:</p>
               <p>- Utcunque! Egy kis szalmát kellett volna beléjük tenni. De különben így is csinos
                  vagy leányom, mert az isten csinosnak teremtett. Vajha okulnának az oktalan
                  asszonyi állatok s belátnák, hogy a rosszul szabott ruhák nem bírják elrútítani a
                  szépet. Mert bizonyára mondom nektek, hogy az asszonyok sok selymet, csipkét
                  pusztítanak el, de viszont hirdetem nektek azt is, hogy a selymek, csipkék is
                  hasonlóan cselekednek vala, vagyis ők is sok asszonyt pusztítanak el.</p>
               <p>- De lássunk a kereszteléshez. Hajtsuk be a juhocskát, mely a szent akol ajtajánál
                  várakozik. Hozzák be a kisdedet! Lépjenek ide a keresztszülők. Milyen vallású maga
                  fiatalember?</p>
               <p>- Lutheránus - vallotta Fabricius önérzetesen.</p>
               <p>- És a fiatal leányzó?</p>
               <p>Fabricius izgatottan függeszté rá szemeit.</p>
               <p>- Lutheránus - felelte helyette Quendel, mire valóságosan fölragyogott a Fabricius
                  arca.</p>
               <p>- Mily kár - jegyzé meg a plébános ájtatosan -, hogy két ilyen helyes testben két
                  ilyen eltévelyedett lélek lakik. Gyurgyik uram, válasszon kend más
                  keresztszülőket!</p>
               <p>- Mit somolyogsz úgy, öcskös, mintha négylevelű lóherét találtál volna? -
                  tudakolta Quendel Fabriciustól.</p>
               <p>- No hát kik vannak itt keresztény katolikusok? - érdeklődött bosszúsan a
                  molnár.</p>
               <p>- A Molitoriszon minden van - felelte majdnem dicsekedőleg Klebe úr. - Itt van
                  például Wilnerné, a lőcsei tudós asszonyság, aki most is egy báró Nyáryt hozott a
                  világra Gömörben. Mert ugye Nyáryéknál segédkezett asszonyság?</p>
               <p>Az asszonyság meghajtotta magát és fejével is bólintott.</p>
               <p>- Igenis, onnan jövök.</p>
               <p>- Ezt nevezem én szerencsének - hujjantott fel Gyurgyik. - Tehát egy bába, egy
                  igazi bába. Ez igazán nekem van idehagyítva az ég által, ezt a vak is láthatja.
                  Nézze meg asszonyság a kis Gyurgyikot, nézze meg. Vagyis hozzuk el együtt. Csak
                  még a keresztapa iránt végezzünk.</p>
               <p>- Itt vagyok én - ajánlkozott a vándorórás.</p>
               <p>- És kicsoda maga bácsi?</p>
               <p>- Én órás vagyok. Én reparálom az órákat Szepesben és Gömörben, úgyszintén
                  Kishontban. Én vagyok a Jónás Kindronay.</p>
               <p>Gyurgyik hirtelen hozzáugrott és a tenyerébe csapott:</p>
               <p>- Nem keresem én, atyámfia, ki vagy, csak azt nézem, hogy koma vagy. Isten előtt
                  mindnyájan egyenlők vagyunk, akik katolikusok vagyunk és punktum, porzót rá.</p>
               <p>Most már behozták a kis Gyurgyikot pólyáiban, Wilnerné tartotta a karjain s
                  kijelentette, hogy a fiúcska alkalmasint megél. Csak jó levegőn kell tartani s jó
                  tejen. A pap rövidesen megkeresztelte. Aztán, az akkori szokás szerint, egy
                  szitába tették, a keresztszülők meglóbázták benne, hogy a rossz tulajdonságai a
                  szita lyukacsain kihulljanak, aztán egy egészséges búzakalászt morzsoltak el feje
                  fölött. (Érett kalász még nem volt, a tavalyi aratókoszorúról téptek le egyet.) A
                  búza az erőt jelképezi a köznépnél. Legyen erős, acélos, mint a búza. S az erő
                  viszont mindene a magyar parasztnak. Ha a paraszt beteg, s az orvos azt kérdezi,
                  mije fáj, rendszerint azt feleli: »Nincs erőm.« Szimptómákról, fájdalmakról, egyes
                  speciális eseteket kivéve, alig tud. Nem fáj semmije, csak ereje nincs. S amint a
                  halál jön, az erő megy. Mikor a halál belép a nagy kapun, az erő eloson a kis
                  ajtón. S ez a vége.</p>
               <p>Míg a csecsemőt keresztelték, Quendel úr nagy előrelátással kiosont, hogy a
                  kocsiját vagy legalább a kocsiládát biztonságba hozza, jég már nem esett, de a
                  vihar még nem ült el s egy-egy roham ugyancsak megrecsegtette a malomtetőt, meg a
                  körülötte levő ólakat. A kocsit be kellene tolni valami félszer alá, gondolá
                  Quendel és körülszimatolta a kisebb-nagyobb melléképületeket. Megpillantott hátul
                  a pince fölött valami kocsiszínfélét. Odatipegett megnézni, mi lehet, szögekkel
                  kivert kétszárnyú kapuja volt, megdöfte az egyik szárnyát a lábával, a kapu
                  engedett, belépett hát megnézni, üres-e, mert alkalmas hely volna éjszakára a
                  kocsinak. Bent koromsötétség honolt, hanem valami fekete mégis mozgott, már éppen
                  vissza akart előre ugrani, mikor egyszerre meleg pára érinti a kezét, s valami
                  óriási nyelv nyal a keze fején egyet s utána ismerős lónyihogás harsan fel
                  élesen.</p>
               <p>Hohó! Hisz ez a Sármány. Az ő Sármánya. Megismerte a hangját. Nosza rohan hamar
                  lámpásért a konyhába, s amint visszafut vele, csakugyan testestől-lelkestől az ő
                  pejkói vannak ott s egy kis friss füvet ropogtatnak nagy gondolkozva. No, adjon az
                  isten jó estét lovacskáim, csakhogy megint összekerültünk!</p>
               <p>Mire Quendel apó visszaszármazott a malomépület főszobájába, már akkor az
                  asztalnál ültek a vendégek, s hordani kezdték fel az ételeket, rántott csirkével
                  kezdődvén a fogások. Rozáli mellett Fabricius ült, kit nagy tisztelet övezett,
                  mióta megtudták, hogy Lőcse város szenátora. Észre se vették eleinte, hogy még
                  valaki hiányzik, de a korponai kereskedő felemlítette: »Quendel úr elveszett.«Erre
                  a varázsnévre egyszerre felütötte a fejét Gyurgyik uram meg a tisztelendő atya.
                  Micsoda? Csak talán nincs itt Quendel? De bizony itt van őkelme. - Lehetetlen. Az
                  igazi Quendel volna itt? - Természetesen az igazi. - Huh, kutyamáját! Hisz ez nagy
                  dolog. Ugrott erre Gyurgyik uram, hogy fölkeresi, amikor belépett. Hamar a
                  főhelyre tettek neki terítéket, s Gyurgyik uram csupa tiszteletből a tenyerével
                  törölte meg tányérját.</p>
               <p>- Hát ez mégis sok szerencse nekem egy napra!</p>
               <p>A rézöntőlegény jóízűen evett, szinte csurgott az izzadság a homlokáról, a kántor
                  a Csáky-féle szobacicussal próbált eltörni egy sarkantyúcsontot, hogy melyikük él
                  tovább. A bába, aki a tisztelendő úr mellett ült, mint dámához illik, finnyásan
                  babrált az ételben, hangoztatva, hogy nincsen jó étvágya és hogy báró Nyáryéknál
                  elszokott az úgynevezett nehezebb ételektől. Ah istenem, ezek a mágnások! Minden
                  más ott. Még talán a tyúkok tojásai is másformák! A korponai kereskedő megtöltötte
                  poharát s mielőtt bekebelezné, üdvözletet intett vele messziről Quendelnek, amit
                  az nem vett észre. De a legmegelégedettebb volt Klebe úr, s amint széttekintett a
                  vendégeken, az ő utasain, szeme leginkább gyönyörködött a vándoróráson, ki nagy
                  csámcsogással küszködött egy püspökfalattal. Keble megdagadt kevély érzésektől s
                  homlokáról szinte lehetett olvasni a monológot:</p>
               <p>»Ugye mit mondtam? Ugye, hogy a Molitorisz valami, a Molitorisznak van becsülete
                  otthon és az egész országban. A Molitorisz nagy firma. És ha kedve szottyan, hogy
                  megálljon, vendégszerető kapuk nyikorognak előtte. A Molitorisz apró lakomákhoz
                  juttathatja útközben az utasait. Milyen híre lesz ennek is. Halálra pukkad, ha
                  meghallja a kassai Stalovics.« (Stalovics volt az újabban Kassán keletkező hasonló
                  vállalat tulajdonosa.)</p>
               <p>Sorban hordták fel az ételeket az öregasszonyok, a molnárné és a molnár anyja, a
                  szépen megpirult malacot, a pisztrángokat, mindeniket nagy sopánkodásokkal, hogy
                  nem gondoltak ennyi vendégre és engedelmet kérnek, ha valaki éhen marad, hanem van
                  egy kis töltött káposzta délről, meg egy kis kocsonya a pincében, ha valaki
                  parancsolna belőle. Eközben a boroskancsókat is egyre hordta a két leányzó,
                  Magdalénka és Eszter, mert ők nem ültek az asztalhoz. Magdalénka egy úgynevezett
                  »gambács«-ban ürmöst hozott az asszonyoknak, amiből Rozálinak töltöttek először,
                  mert meg lehetett ismerni, hogy ő itt a legelső. Mind-mind melegebb lett a
                  hangulat. Gyurgyik uram váltig hajtogatta, hogy milyen szerencsés napja van,
                  senkit se szeret úgy az isten, mint őt, Gyurgyikot s ezt ki is mutatja
                  minduntalan, ami igen szép tőle, de úgy még sohase mutatta ki, mint a mai szent
                  napon, amely eszmemenet kapcsán elmondta az egész nap történetét, hogyan született
                  meg hajnalban a Bálint gyerek, aztán hogy határozták el a rögtöni keresztelőt,
                  hogy küldött lovas molnárlegényt a tisztelendő úrért, akit az úristen sokáig
                  éltessen (nagy koccintások), egy másik lovas molnárlegényt pedig hogy küldött
                  Madraskára a komáiért, akik azonban a zivatar miatt el nem jöhettek. Mind roppant
                  unalmas volt ez, mert már vagy négyszer hallották s a végét különben anélkül is
                  tudták: hogyan toppant be éppen a kellő pillanatban a Molitorisz, komát és
                  komaasszonyt hozva, akiket az isten szintén éltessen. Így jöttek egykor a
                  napkeleti királyok is Betlehembe, mikor Jézus született, azzal a különbséggel,
                  hogy azokat a csillag vezette, emezeket a villám, valamint azzal a különbséggel,
                  hogy itt csak egy király jött, a bélai pénzkirály, akinek az úristen adja meg,
                  amit magának kíván, itt is, a jövő életben is.</p>
               <p>- Elég lesz, ha csak itt adja meg - szólt közbe a megtisztelt, kinek egészségére
                  fenékig kihajtotta mindenki a poharát.</p>
               <p>- És végre azzal a különbséggel - folytatá Gyurgyik György, szárnyalásában
                  kereszténytelen kevélységre ragadtatva magát -, hogy Jézus csak szegény ácsmester
                  fia volt, aki istállóban született, míg ellenben a Bálint gyerek a Gyurgyik
                  famíliából való, aki úgy Szepes, mint Abaúj vármegyében kihirdetett nemes família…
                  Valamikor prédikátuma is volt…</p>
               <p>A tisztelendő úr feddőleg emelte fel a kezét.</p>
               <p>- Gyurgyik, Gyurgyik, miket beszél kend, per amorem dei?</p>
               <p>- Ej, mit beszélnék? - rezzent össze Gyurgyik. - Csak talán nem állítja a főúr,
                  hogy Jézus nemes családból lett.</p>
               <p>- Isten fia volt - felelte a pap ájtatosan.</p>
               <p>- Hiszen persze az is valami - hagyta rá Gyurgyik. - A Gyurgyikok mindig molnárok
                  voltak - folytatá azután -, apám, nagyapám, a szépapám mind, mind molnárok voltak.
                  Csakhogy más volt valamikor a molnárság. Király azokból szedte a vezéreit. Kinizsi
                  is molnárlegény volt. A mi malmunkban szolgált. Ha egyszer én mondom, hát úgy
                  volt, punktum, porzót rá.</p>
               <p>Quendel uram türelmetlenül fészkelődött székén, ujjaival idegesen dobolt az
                  asztalon, egyszer-egyszer elmosolyodott úgy befelé; látszott, hogy valami
                  csalafintaságot forral.</p>
               <p>Alig végzé be Gyurgyik, ő tette le a garast, vagyis fölállt és fölemelte poharát,
                  vagyis a bögréjét, mert szép agyagbögrékből ittak, melyekre pelikán madarak és
                  tulipántok voltak ráfestve. Fölemelte, aztán megfordította a levegőben, úgy hogy a
                  tartalma a földre loccsant, ami azt jelentette a korhely kompániák virágbeszédén,
                  hogy akire inni akarná, az nem érdemli meg.</p>
               <p>- Molnár uram - így kezdé -, elmondta vala az ő szerencséjét, fia születését,
                  megkereszteltetése körülményeit, szóval a mai nap történetét, de még némelyeket
                  kihagyott…</p>
               <p>- Mi az? - kiáltott közbe a korponai kereskedő. - Csendet kérünk. Halljuk,
                  halljuk!</p>
               <p>- Vannak még elhallgatott előzmények - folytatá Quendel.</p>
               <p>- No persze - kacagott fel Gyurgyik -, ha az embernek fia születik, annak rendesek
                  szoktak előzményei is lenni, hahaha!</p>
               <p>- Én csak a mai nap történetéhez akarok hozzájárulni elhallgatott adatokkal -
                  igyekezett magát kimagyarázni a bélai Krőzus, olyan jámbor, bamba képet vágva,
                  aminő csak tőle telt, pedig éppen abban volt nagy, hogy remekül tudta adni az
                  együgyűt. - Előzményeknek csak azért nevezem, mert lesznek következményeik is
                  (pokoli vigyorgás ragyogtatta meg szemeit). Gyurgyik uramat szeretik az istenek,
                  de ma énhozzám is kegyesek voltak. (Pszt. Halljuk, halljuk!) Ugyanis az történt
                  velem ma itt a ljeszkovai erdőben, a vörösfedelű akol tájékán, hogy két gézengúz
                  tót legény felém rohant az erdő sűrűjéből, rávetették magokat egyenest a lovaimra,
                  a két pejkómra és se szó, se beszéd, elvágták késeikkel a hámistrángot és
                  elnyargaltak velök.</p>
               <p>- Tudjuk, tudjuk!</p>
               <p>- Elég bajt csináltak nekünk is - dörmögött a rézöntő.</p>
               <p>- A legnagyobb kétségbeesésben maradtam ott e haramiák miatt a kisasszony
                  húgocskámmal…</p>
               <p>- De jött a Molitorisz - egészíté ki a mondatot Klebe úr, a mellényén egy gombot
                  kieresztve, a dölyftől vagy a vacsorától fölpuffadtan. - A Molitorisz ott volt és
                  a Molitoriszban van emberség, a Molitorisz fölvette utasai közé és eddig van, sőt
                  még a kocsit is cipeli.</p>
               <p>Most már Gyurgyik uram kezdett kényelmetlenül feszengeni.</p>
               <p>- No, semmi az - szólt közbe. - Igyunk rá egyet. Töltsetek lánykák, töltsetek! Ne
                  a balkezeddel, te mamlasz. Megesik az ilyesmi mással is, nemcsak a nemzetes
                  urammal, akinek ménesei lehetnének, de talán vannak is. Hagyjuk pokolba a
                  pejkókat, meg a gondokat. Punktum. Porzót rá. Ne főzzünk egy kis krampampulit?</p>
               <p>- Hohó! Nem addig a - tiltakozott Quendel úr, kit nagy érdeklődéssel hallgattak a
                  többiek, mert a borkiöntés felhívta a figyelmet. Viharok jele az.</p>
               <p>- Lássuk hát a medvét!</p>
               <p>- Adja csak idább azt a tálat - taszította meg a vándorórás könyökét a kántor. -
                  Ott látom még a malac fejét. Hogy lehet a malacfejet meghagyni! Olyan megható a
                  lehunyt szemeivel. Nem nézhetek rá tovább, megeszem inkább. Iszonyú puha szívem
                  van.</p>
               <p>- Halljuk Quendel uramat! - avatkozott bele a főtisztelendő úr. - Mert eddig még
                  nem mondta el, miben volt kegyes hozzá az isten a mai napon.</p>
               <p>- Éppen arra akarok rátérni - folytatá Quendel apó. - Mikor e vendégszerető
                  hajlékba kerültünk, mialatt a szent keresztség folyt idebent, már csak azon járt
                  az eszem, hogy a kocsimat valamely száraz helyre betolhassam. Gondoltam magamban,
                  éjszakának évadján legalább aludni is lehet benne. Kimentem tehát körülnézni
                  valamely alkalmas hely után.</p>
               <p>Gyurgyik uram tekintete elsötétült.</p>
               <p>- Az épületeket szemügyre véve, egy pajtaszerűt pillantottam meg a pince
                  mellett…</p>
               <p>Gyurgyik nyugtalanul ugrott fel, majd minden ok nélkül újra leült s kihívó
                  tekintetét olyanformán szegezte Quendelre, mint az állatszelídítő a fenevadra.</p>
               <p>- Hát aztán? - hörögte tompán.</p>
               <p>Ez az izgatott viselete általánosan feltűnt. Még Rozálinak is. Ijedten
                  figyelmeztette Fabriciust, hogy a molnár haragszik Quendel bácsira. Lehetségesnek
                  látszott minden percben, hogy a fejéhez vágja a kancsót. Minden szem Gyurgyikon
                  függött. Csak maga Quendel tett úgy, mintha észre se venné a gazda zavarát,
                  összeszoruló öklét, s csodálatos együgyűséggel beszélte tovább:</p>
               <p>- Odamegyek az apró csűrhöz, megrúgom az ajtót, az ajtó enged, bemegyek, hát mit
                  gondolnak kegyelmetek, mit látok ott?</p>
               <p>Természetesen senki se találgatta. Síri némaság támadt, s a kérdő, bámész,
                  kíváncsi tekintetek felváltva szaladgáltak Gyurgyiktól Quendelre s Quendelről
                  Gyurgyikra.</p>
               <p>De most egy meglepetés várt a társaságra; a Quendel arca volt komoly és a
                  Gyurgyikét szélesítette meg egy kis vidám bonhomia.</p>
               <p>- Hát képzeljék - hámozta ki végre Quendel úr -, a pejkóimat találtam ott.</p>
               <p>A meglepetés és csodálkozás fölszisszenése suhant el, melyből csak egy elütő hang
                  vált ki, a Gyurgyik kedélyes kacagása.</p>
               <p>Az asztalra csapott a két hatalmas tenyerével s úgy nevetett, hogy a könnyei is
                  kicsordultak.</p>
               <p>- Mit? A pejkókat, ha-ha-ha. Azok a kópék, hej. Megtalálta a pejkókat, hi-hi-hi.
                  No, ez érzékeny jelenet lehetett. De csakhogy megtalálta őket kegyelmed, mert ők
                  ugyancsak meg nem találták volna kegyelmedet, szemük világa nem lévén a legjobb
                  karban, brr-ha-ha, he-he-he.</p>
               <p>Egyre kacagott s úgy izzadt a homloka, arca, hogy lecsurgott a verejték a nyakába.
                  Eközben szórakozottan hajtogatta az egyik borosbögrét a másik után. Quendel
                  ellenben fölemelte a hangját haragosra.</p>
               <p>- Nem lehet ezt tréfával elütni, hallja az úr. Itt, e tisztességes tanúk előtt
                  kérdem, hogyan jutottak lovaim az istállójába? Erre tessék felelni, vagy különben
                  tolvajt kiáltok.</p>
               <p>- No, csak az kellene még! - fortyant fel Gyurgyik uram méltatlankodva - hiszen
                  egész nap meg nem mozdultam otthonról. Becsülje meg magát Quendel úr, azt mondom,
                  mert én jó ember vagyok és szeretem a tréfát, de mindennek van határa.</p>
               <p>- Ejnye, mordizom adta! - kiáltott fel Quendel - hát még tetejébe tagadja is. Ezer
                  tanút hozok rá, ha kell, hogy az én lovaim, az egész vármegye ösmeri a
                  pejkókat…</p>
               <p>- Dehogy tagadom, dehogy. - S most ismét nevetésre ferdítette száját a gazda. -
                  Ellenkezőleg, egész este beszélem, hogy két molnárlegény ment el lóháton, az egyik
                  a tisztelendő úrért Sztarovácra, a másik a komákért.</p>
               <p>- Ment ám, de az én lovaimon - mennydörgé Quendel.</p>
               <p>- Nem is az enyimen - incselkedett vele a merész taktikájú Gyurgyik. - Hiszen csak
                  nem gondolja, hogy lovasított molnárlegényeket tartok!</p>
               <p>- De maga küldte őket!</p>
               <p>- Úgy. Az igaz. Én mondtam nekik, hogy legjobb volna lóháton menni: erre ők
                  átöltöztek bocskoros parasztlegényeknek és ebben az álruhában elmentek; hogy hol
                  vették a lovakat, ahhoz nekem semmi közöm. Egy kis kedélyes kaland az egész. Hogy
                  lehet az ilyenért haragudni? Fehér asztalnál! Keresztelőn! Mikor olyan jól érezzük
                  magunkat itt. És mikor már úgyis megtalálta a lovait.</p>
               <p>- Az ám, mikor megtalálta a lovait - visszhangozta a kántor és nagyot
                  prüsszentett.</p>
               <p>- Béküljenek ki! - indítványozá az órás, mintegy erkölcsi kötelességének tartva a
                  komáját támogatni.</p>
               <p>Quendel úr dacosan rázta meg fejét.</p>
               <p>- Egy lókötővel vagy orgazdával? Soha!</p>
               <p>Paprikaszínbe ugrott a molnár ábrázata s ajkai vonaglottak a dühtől.</p>
               <p>- Az úrnak annyi pénze lehet, mint a polyva - kiáltá -, vájkáljon benne, amennyit
                  tetszik, de ne merjen vájkálni az én becsületemben, mert én a Szent Korona tagja
                  vagyok, azt a kis késit, és rajtam annyi makula se maradhat, mint a mákszem. Ha
                  nemes ember volna az úr is, mint lovag lovagon vennék kenden elégtételt.</p>
               <p>Ez a »kend« kihozta sodrából Quendelt. Nemesembernek vörös posztó ez a szó.
                  Elvesztette hidegvérét a kis emberke és a mellére ütött:</p>
               <p>- Hát én az vagyok. Két prédikátumos nemes, hallja kend, de Pászta et Alsókend, de
                  kend, honnan kend?</p>
               <p>- Úgy? Hogy honnan? No, várjon egy kicsit, majd mindjárt megmondom.</p>
               <p>Kirúgta maga alól a széket, a mángorló melletti kuckóhoz rohant, ahonnan két
                  rozsdás kardot rántott elő, melyeknek markolata egy mozsár üregéből ágaskodott
                  kifelé, megállt a szoba tisztásán, vitézi gesztusokkal.</p>
               <p>- Hát lássuk, nemes ember-e? - ordítá most már halálsápadtan. - Ki a gyepre! Fogja
                  az egyiket!</p>
               <p>Nyomban felugráltak néhányan a férfiak közül, hogy csitítsák. »Gyurgyik, édes
                  Gyurgyik úr, legyen esze, az isten szerelméért« - kiáltozá Klebe úr. Quendel
                  képéből kikelve, ösztönszerűleg hátralépett a pap mögé, de látván, hogy a kardokat
                  fogják már s a Gyurgyik kezéből kicsavarni igyekeznek a rézöntőlegény és a
                  korponai kereskedő, megbátorodva előrenyomult, élénken hangoztatva:</p>
               <p>- Szívesen kiállnék, édes örömmel kiállnék, de ezt nem lehet így elintézni. Ez nem
                  lovagias ügy. Becsületemre mondom, nem lovagias ügy.</p>
               <p>A Gyurgyik-lányok sikoltoztak, az egyik öregasszony beszaladt a lármára, meg
                  kiszaladt, mire molnárlegények rontottak be, felgyűrt öklökkel, arra a külső
                  hírre, hogy bent verekedés van. A rézöntő, miután nem bírta a kardot elvenni
                  Gyurgyiktól, átfogta izmos két karjával a derekát s összeszorítva tartotta, mint
                  két vaspánttal, úgy, hogy meg se moccanhatott.</p>
               <p>- Mit? Hogy nem lovagias ügy? - handabandázott a molnár a fogait csikorgatva
                  tehetetlenségében. - Hallják, mit mond a gyáva? Tessék, ítéljék meg az urak, hogy
                  lovagias ügy-e vagy nem?</p>
               <p>- Hogyne volna lovagias ügy - véleményezte a vándorórás. - Két lovag közt történik
                  s két lóról van benne szó. Csupa ló és lovag az egész. Ha ez se lovagias ügy,
                  akkor nincs a világon lovagias ügy, igaz-e vagy nem?</p>
               <p>Ezt a kérdést Klebe úrhoz intézte az órás.</p>
               <p>- Nem igaz - cáfolta Klebe úr -, mert három lóról van már szó.</p>
               <p>- Hogyhogy?</p>
               <p>- Úgy, hogy maga a harmadik.</p>
               <p>- Kikérem magamnak ezt a hangot.</p>
               <p>- Megérdemli ezt a hangot, mert ahelyett, hogy oltaná a tüzet, még piszkálja. Oh,
                  istenem, a szégyen ölne meg, ha híre menne, hogy a Molitorisz utasai közt
                  verekedés történt. És mindezeket nem tekintve, se lovagias ügy. Mondja meg a
                  szenátor úr őkigyelme.</p>
               <p>- Természetesen nem lovagias ügy - felelte Fabricius. - Quendel úr itt találta az
                  elrablott lovait, tehát alapos oka van a felháborodásra. Mennyire hibás vagy bűnös
                  ebben a malomtulajdonos, azt kard el nem döntheti, csak a bíró. De ha nem volna is
                  ily természetű az összekülönbözés, már maguk az életkorok is kizárják a lovagias
                  mérkőzés lehetőségét. Egy erős ember összekaszabolhat egy gyenge aggastyánt, de
                  ezt nem lovagias mérkőzésnek nevezik, hanem elagyabugyálásnak. Legokosabb ilyen
                  esetben valami barátságos kiegyezést összehozni.</p>
               <p>Klebe úr odaadó elismeréssel ingatta a fejét: »Micsoda tiszta agyvelő« -
                  dünnyögte. A tisztelendő úr is a fiatal szenátor nézetén volt, s most már mind a
                  ketten hozzáláttak a haragosok lecsendesítéséhez. Fabricius Gyurgyikot kezdte
                  megdolgozni okos szavakkal, a tisztelendő úr pedig Quendelnek beszélt a keresztény
                  türelemről és elnézésről, megfogva az egérszürke kabátja szárnyát; úgy látszik,
                  igen tetszett Quendel úrnak, hogy őt fogják, alkalmasint ez volt az ambíciója, ezt
                  várta és most már mint egy erővel visszatartott ember kezdte magát rángatni, hogy
                  így meg amúgy, eressze őt a tisztelendő úr, vitézi dolog ez, nem értenek ehhez a
                  papok stb.</p>
               <p>A gondviselés mindamellett sikert tartogatott méhében a két közbenjáró számára, a
                  sok huzavona és rábeszélés után a két bősz oroszlánt mégis a béke útjára terelték,
                  akképpen stipuláltatván a történelmi pillanat ceremóniája, hogy Gyurgyik uram
                  odalép Quendel uramhoz, röviden bocsánatot kér az éretlen és
                     megengedhetetlen tréfáért (ennek a két szónak bent kell lenni), mire
                  Quendel úr kezét fogja nyújtani (jól jegyezzük meg, Quendel nyújtja először a
                  kezét), erre aztán a Quendel kezét Gyurgyik uram megrázza, és minden rendben
                  lészen.</p>
               <p>Így is lett. Gyurgyikot odataszigálták valahogy, mint az ökröt a vágóhídra,
                  Quendel elé, az előbbi valami bocsánatot makogott, s Quendel úr a kezét nyújtotta,
                  Gyurgyik úr megrázta a Quendel kezét, hogy annak minden porcikája ropogott, s
                  Quendel úr felette fanyar arcot vágott, valamint a Gyurgyik füléhez hajolt e
                  barátságos kézrázás alatt s íme, most a Gyurgyik arca még fanyarabb lett a
                  Quendelénél, mert azt súgta neki:</p>
               <p>- Barátomuramnak néhány szép tehenét láttam a tölgyfák alatti kis karámban, mikor
                  ide befordultunk, abból kettő mához egy hétig Bélán legyen az udvaromban, meg egy
                  új hám a két lóra, a Petz szíjgyártó lőcsei boltjából, különben Görgey alispánhoz
                  adom a dolgot.</p>
               <p>Ez ugyan nem volt a békepontozatok közt, de nem is hallották idegen fülek, csak
                  éppen a Gyurgyik lelkében hagyott nyomot, minélfogva nagy hurrá-kiáltásokban
                  törtek ki a jelenvalók. Olajág a béke, ami pedig ág, azt meg kell locsolni. Elő
                  azokkal a kancsókkal!</p>
               <p>Folyt az ivás. A jókedv egyre emelkedett. »Abból az erősebb hordóból hozzatok,
                  Magdalénka.« Az emberek kigombolóztak, mindenki egyszerre beszélt, csak Gyurgyik
                  uramat bosszantotta úgy a Quendel úr kívánsága (mégiscsak meg kellett volna
                  agyabugyálni, viszketett a keze), valamint sértette az önérzetét, hogy a
                  rézöntőlegény úgy átfogta karjait, hogy nem tudott mozdulni a keze között. Ejnye,
                  de csúffá tette ezzel! Hiszen a két tehenet és a hámot még kiizzadja annak a
                  piócának, de ezt a szégyent miképpen cipeli holtáig? Megfoghatatlan az, hogyan
                  történt. Ördög-e vagy csak ember, és valami eltanult fogással élt? Igaz úton nem
                  lehetett.</p>
               <p>Váltig kötözködött ezentúl a rézöntőlegénybe.</p>
               <p>- Ha ember vagy a talpadon, rézöntőlegény, gyere velem bort enni.
               </p>
               <p>- Hát itt vagyok - legénykedett a legény. - Nem félek én semmitől.</p>
               <p>Erre aztán megtöltetett Gyurgyik uram két tálat borral s az egyik kanalat
                  odanyújtván a rézöntőnek, a másikkal ő kanalazta a bort, ahogy a levest
                  szokás.</p>
               <p>Amikor bevégezte és fölpillantott, már akkor a rézöntőlegény tála is üres volt,
                  éppen a száját törülgette utána.</p>
               <p>- Jó volt-e, hékás?</p>
               <p>- Lehetett volna rosszabb is.</p>
               <p>Kipróbált korhelyek egybehangzó állítása szerint semmi se száll olyan gyorsan a
                  lábakba és a fejbe, mint a kanállal fogyasztott bor; e természeti csoda miatt
                  isszák a bort poharakból. Hanem a mi két emberünk derekasan győzte, csak az
                  arcszínük kezdett átmenni sötétpirosba és a szemük állott egy kicsit
                  keresztbe.</p>
               <p>- Látom, derék legény vagy, rézöntő, de azért egy üres tojást mégse tudnál a szoba
                  közepéből kihajítani az ablakon?</p>
               <p>- Szeretném látni azt a tojást.</p>
               <p>Nosza kiment a konyhába Gyurgyik, s csakhamar behozott néhány kifúrt tojást,
                  azután kinyitotta az ablakot. No, ez megint pompás mulatság lesz.</p>
               <p>A rézöntőlegény a szoba közepére állt, meglendítette a hatalmas karját, de biz a
                  tojást mégse bírta kihajítani; visszaesett az ablaknál.</p>
               <p>Nagy röhej támadt. A rézöntőlegény dühbe jött, egy másik tojást kapott fel a
                  tányérból s olyan erővel hajítá el, hogy szinte ő maga is utána bukott, de bizony
                  a tojás egy rőfnyire innen az ablaktól leesett, a Wilnerné fejebúbjára. (Ugyan
                  kár, hogy nem volt bent a sárgája.)</p>
               <p>- Nagyobb erő kell ahhoz, kerekfejű szent öcsém - mondá most fitymálva Gyurgyik s
                  megragadván egyet az üres tojásokból, olyan könnyedén kiröpíté az ablakon, mint
                  egy pelyhet.</p>
               <p>A rézöntőlegény káromkodott, fejét vakarta s hangosan tűnődött:</p>
               <p>- Hogy lehet ez, hogy lehet?</p>
               <p>Hát úgy lehetett, hogy Gyurgyik egy kis viaszgyurmát tartott az ujjai közt, azt
                  odaragasztotta a tojáshoz s ez most már a súlyával képes volt áthasítani az
                  ablakon ellene tóduló levegőt.</p>
               <p>Megfoghatatlan volt, annyit azonban mégis sejtett a rézöntő, hogy nem tiszta munka
                  a Gyurgyiké s visszatorláson törte a fejét. Azt mondja, ő is tud egy »Kunst«-ot, s
                  megkérte Magdalénkát, hozzon be egy tál finom lisztet, három kövön őrlöttet, amit
                  Magdalénka örömmel teljesített. A rézöntő egy kis dombot formált a lisztből,
                  hókuszpókusz, néhány varázsigét mormogott hozzá, aztán elkérte a Wilnerné
                  ametisztköves aranygyűrűjét, melyet nagy előszeretettel fitogtatott a mutatóujján,
                  minthogy azonban nem bírta hirtelen lehúzni, a jegygyűrűt adta oda neveletlen
                  ujjáról.</p>
               <p>- A megboldogult Wilnertől való - sóhajtá. - Ő nem volt túlságosan erős, de finom
                  ember volt, aki megbecsült engem.</p>
               <p>A rézöntő a lisztdomb tetejére helyezte el a gyűrűt úgy, hogy a karika fele
                  szabadon kiemelkedjék.</p>
               <p>- Na - mondá -, azt csinálja meg valamelyikük, hogy aláhajolva az aranykarikát a
                  nyelve hegyén emeli ki a lisztből.</p>
               <p>Gyurgyik megvetőleg intett a kezével:</p>
               <p>- Nem vagyok én pojáca.</p>
               <p>A kántor vállalkozott rá. Egy meghiúsult és egy ébredező szerelem hajtotta, minden
                  nagy tettek rendes rugója. Észrevette ugyanis, hogy a komorna és a rézöntőlegény
                  értik egymást, kezök az egymáséban pihent volt az asztal alatt, s neki csak
                  szórakozottan felelgetett. Ez a körülmény elementáris erővel hajtotta át
                  érdeklődését a gömbölyű özvegy felé, kiről azt mesélte Klebe úr az utazás alatt,
                  hogy csinos tőkéje van összegyűjtve, mert a gólya, úgymond, a legjövedelmezőbb
                  háziállat; egypárszor kenyérgalacsinnal dobta meg, mire az szeretetreméltóan
                  fenyegetőzött: »Tudom, ki az a kujon«, s mikor az imént a nagy összefeleselés
                  zavara és izgalmai közt vakmerő elhatározással megnyomkodta a lábát, Wilnerné
                  felszisszent, majd ránézett és rápirított: »Akar valamit? Szóljon nyíltan«.</p>
               <p>A kántor azóta elhallgatott, elszontyolodva simogatta koromfekete szakállát s
                  lopva vetett rá bűnbánó pillantásokat, midőn íme most beállott egy fényes alkalom,
                  megfelelni neki, hogy mit akar; az ég küldte le a rézöntő fejébe az ötletet, a
                  kántor ki fogja nyelvével emelni a jegygyűrűt (isten erőt ad neki ahhoz), s aztán
                  hirtelen kicseréli a maga gyűrűjével és így szól: »Ezt akartam.« Micsoda gyönyörű
                  jelenet lesz ez! Sírni fog a meghatottságtól minden ember.</p>
               <p>Hát jól van, a rézöntő, miután Gyurgyik nem akart vállalkozni, odabocsátotta a
                  kántort. A legnagyobb érdeklődéssel csüggött rajta mindenki. Ő volt a pillanat
                  hőse. A Gyurgyik-lányok is felálltak egy ládára, hogy a körülállók fejei fölött
                  odalássanak, még az öregasszonyok is becsoszogtak a konyhából a nagy
                  látványossághoz.</p>
               <p>Most aztán nekifohászkodott a kántor, bozontos fekete szemöldjei felszaladtak a
                  homlokára, lehajtotta fejét a lisztestál felé, egyre lejjebb-lejjebb, végre mikor
                  már olyan közel ért hozzá, hogy a lisztporszemek mozogni kezdtek a leheletétől,
                  kinyújtotta a nyelvét (hatalmas vörös nyelve volt, mint egy komondor kutyáé),
                  felkunkorítván a hegyénél, amint már megérintené vele a gyűrűt, minden szív
                  lázasan dobogott a döntő szempillanatban, midőn a selyma rézöntő villámhirtelen
                  rátette nagy tenyerét a tarkójára és megnyomta úgy, hogy a feje behuppant a
                  lisztbe, az aranykarika pedig leesett a nyelvéről s éles csörrenéssel a tál alját
                  érinté. A kántor dühösen emelte fel arcát, prüszkölve, köpködve rázta meg magát,
                  hát uramfia, a fekete szakálla, bajusza, szemöldöke, meg a haja csupa liszt volt.
                  De támadt is olyan nevetés, hogy játszva elnyomta a kívülről behangzó
                  malomzakatolást. Még a szép kis Rozáli is olyan szívből, olyan édesdeden nevetett,
                  hogy Fabriciusnak úgy látszott, mintha vidám napfény ragyogná be a szobát, holott
                  csak a sötét titokzatos erdő nézett be mogorván éjjeli pofájával az ablakon.</p>
               <p>- Paraszt tempó! - hörögte a kántor. - Ezt megkeserüli.</p>
               <p>Szétnézett és meglátván a mestergerendán a malom kalácsot sütő vasát, lerántotta
                  azt onnan (bár alig bírta), s elkezdett vele hadonászni, míg csak Gyurgyik ki nem
                  csavarta a kezéből.</p>
               <p>- Hiszen csak tréfa volt, atyámfia, nem kellett volna neki felülni. Inkább én
                  haragudhatnám, hogy olyan bolond nagy szakállt hordasz, amelyik minden lisztemet
                  fölszedi.</p>
               <p>- De iszen jó szakáll az - jegyezte meg a korponai kereskedő. - Olyan koromfekete,
                  hogy a fekete városban már azért is megválasztják őkelmét.</p>
               <p>- Ugyan ne okoskodjék, Molicska - kérlelte Wilnerné is -, inkább énekeljen valami
                  szépet.</p>
               <p>De talán mindez nem használt volna, ha a rézöntő azzal nem veszi elejét az
                  összetűzésnek, hogy a »Kunst« után kiszaladt a szobából. Ami egyébként nevezetes
                  eredményeket hozott a köznek, mert künn az őröltetők közt egy öreg juhászt
                  fedezett fel, aki unaloműzésre magával hozta a dudáját is. No, csak az kellett a
                  rézöntőnek: »Hophó, százéves öregapám, éppen magát keresem.« Nekiesett, megölelte,
                  összecsókolta két oldalról, csak úgy dőlt belőle a borgőz, de nem okozott az
                  undort a juhásznál, ellenkezőleg, csiklandozta, birizgálta a fantáziáját.</p>
               <p>- Fogja csak a dudát és hozza kend utánam, bizony, jó helyre vezetem.</p>
               <p>A juhász a fejét vakarta.</p>
               <p>- Azt magam is látom, de meg kell várnom a fiamat, aki talyigával jön értem, itt
                  nem hagyhatom a zsákomat csak úgy a Dócziné ládájában.</p>
               <p>S magyarázatképpen a garatnál sürgő molnárlegények felé kacsintott.</p>
               <p>- Ej, hát beviszem én a zsákot a szobába, ahol mindig szeme előtt lesz.</p>
               <p>S ezzel fölkapott egy másfélkilás liszteszsákot a vállára olyan könnyedén, mintha
                  pelyva lenne.</p>
               <p>- Hm, derék anya volt, aki szoptatta - dünnyögte a juhász s hagyta magát előre
                  tuszkoltatni a szobába.</p>
               <p>Ott kitörő örömmel fogadták. Gyurgyik úr felkiáltott: »Szeret engem az isten,
                  dudát küldött«. Nem bánta ezt most senki. Ki az asztallal, ki a székekkel! A
                  rézöntő letámasztotta a zsákot a kemencéhez, aztán maga is hozzálátott a bútorzat
                  kihordásához. Egy-két szempillanat alatt kihordták a sok limlomot. (Egy-két
                  őröltető menyecskét kell helyette behozni.) A duda megszólalt, a rézöntőlegény
                  kiugrott a szoba közepére s eljárta a podzabucskit, hogy Szvatopluk király
                  udvarában se táncolták szebben. De még ebben se fáradt ki s mikor bevégezte, nosza
                  derékon csípte, akit legközelebb ért, Gyurgyik Magdalénkát, csak mégis többet ér a
                  csárdás, és rakta szép lassan, daliásan, meg-megütögetve hangos kurjantásokkal a
                  csizmaszárát. A kántor se rest most, ki akarja köszörülni a csorbát s Wilnernét
                  viszi táncba. Az asszony húzódozott egy kicsit, hogy sokat evett, hogy ennek
                  következtében két kapocs leszakadt a ruhaderekáról, de aztán mégiscsak kötélnek
                  állt; nem tagadhatja meg, úgymond, mert Molicska őt emlékezteti valakire a
                  gyermekkorából. (Molicska kíváncsi volt s az est további folyamában addig
                  zaklatta, míg apránkint kivallotta, hogy egy kedves állatra emlékezteti őt
                  Molicska. Az állatra is kíváncsi volt s megint elölről kezdvén a faggatást,
                  kisült, hogy báró Fechtignek volt egy fekete lova valamikor, arra emlékezteti
                  Molicska Wilnernét.)</p>
               <p>Mire azonban megindult a táncba, mint egy nehéz gálya, már akkor ott mártogatta
                  Rozálit is Fabricius, a frisset fújta azóta a juhász. Hol eleresztette, hol
                  elfogta a táncosnéját, már ha lehetett, mert az pillangó módjára akkor siklott ki
                  útjából incselkedőn, mikor éppen át akarná fonni a karjával. Kipegtek-kopogtak a
                  nagy csizmák, mégse volt ügyetlen a forgatósban, leesett a kis piros keszkenő a
                  hófehér nyakáról, mégse volt fedetlen, mert a kioldott hajfonatok sziszegve
                  takargatták. A piros keszkenőt összetiporták a kántor meg a rézöntő, a nagy
                  csizmák feltörték a piskótalábacskát, de azért nem nyafogott. Talán észre se vette
                  volna, ha Gyurgyik uram nem csinál hamarjában galyibát. Megkívánván ő is a
                  testmozgást, beszaladt a Bálint gyerekért a betegágyas szobába s elhozván azt a
                  pólyáiban, széles jókedvében elkezdett vele táncolni. A két nagyanya utánarohant,
                  kérlelgette, hogy hagyja békén a gyereket, ne kergesse ki belőle azt a csöpp
                  lelket, de Gyurgyik már meg volt vadulva és csak rezegtette a kis magzatját:
                  »Uccuhopp, uccuhopp, így mulat a két Gyurgyik«. A két öregasszony
                  belekapaszkodott, hogy elvegyék tőle, az egyik balról fogta, a másik jobbról
                  fogta, ő pedig csak irgett-forgott, mint az ördögmotolla, s a belekapaszkodott
                  boszorkányok azonszerint forogtanak vele. Soha még ember ilyen parádét nem
                  látott.</p>
               <p>Az általános jókedv szinte bugyborékolt. Quendel is megpillantott az ablaknál egy
                  kandi parasztmenyecskét (az őröltetők közül), szép alabástrom fogai voltak, amint
                  bevigyorgott, s gyönyörű fekete szemei. Csípőre tett kézzel riszálta magát
                  odakünn, a duda szerint. Hát nem kiszaladt érte a vén imposztor és aprózva lejtett
                  be vele a párok közé. Látván mintaképét duhajkodni a korponai kereskedő, miután
                  úgyse volt kivel beszélgetnie, mert az órás mintha otthon volna (aminthogy otthon
                  is van a kománál), felmászott a kemence tetejére és elszundikált ott, a kis
                  Eszterke előtt hajlott meg s vitte táncba.</p>
               <p>Mindenki benne úszott a forgatagban, csak a komorna árult petrezselymet, ami
                  szemmel láthatólag bosszantotta s amiben tényleg nem ismerhető fel semmi osztó
                  igazság, mert a komorna, leszámítva kevés szeplőit, takaros, formás teremtés volt.
                  Ugyancsak minden foglalkozás nélkül őgyelgett ott s taszigáltatott ide-oda a szűk
                  szobában Klebe úr.</p>
               <p>A korponai kereskedő kedvet akart neki csinálni s egyet perdítvén pehelykönnyű
                  táncosnőjén, kinek ropogós szoknyái harang alakra szélesedve, hűs szelet
                  támasztottak, odaszólt:</p>
               <p>- No, mi lesz már, Klebe úr! Ihajla! Csuhajla! Ide közénk, Klebe úr! Táncosné is
                  van még raktáron.</p>
               <p>S a komornára mutatott.</p>
               <p>Az megvetőleg biggyesztette el különben piros ajkait, melyeket váltig harapdált,
                  mint tüzes paripa a zabláját. Klebe úr hasonlóképpen megbotránkozva utasítá
                  rendre:</p>
               <p>- Mit gondol? Az én állásomban? Ilyen helyen? Hisz csak az kellene még!</p>
               <p>- Ej, ugyan, mikor Lőcse szenátora is táncol.</p>
               <p>- Az mind lehetséges - felelte Klebe úr, a fejét kevélyen fölemelve -, mert
                  akármit csinál is a szenátor, Lőcse város azért ott lesz azon a helyen, ahol áll,
                  de mi lenne a Molitoriszból, ha alkalmazottjai megfeledkeznének arról a komoly,
                  méltóságteljes viseletről, mellyel az intézménynek tartoznak?</p>
               <p>Ez a hangos párbeszéd semmit se faragott le a Klebe úr önérzetéből és
                  Molitorisz-kultuszából, de alkalmas volt eszébe juttatni a rézöntőnek az
                  elhanyagolt komornát; dicséretére legyen mondva, mindjárt elbocsátotta Magdalénkát
                  és a komornához sietett.</p>
               <p>- Itt vagyok, ragyogok - kiáltá eléje lejtve.</p>
               <p>- No, én pedig nem vagyok itt - felelte a komorna durcásan s mutatóujjának a
                  körmét foga közé mélyesztvén (olyan apró hófehér fogazata volt, mint a rizskása),
                  ujjait félívben rántotta el onnan kifelé, ami azt jelenti az alsóbb néprétegek
                  nyelvén, hogy majd ha fagy, hó lesz nagy, vagyis kosarat adott neki.</p>
               <p>- Menjen csak vissza a zöld szilvájához!</p>
               <p>Világos, hogy a leány sértettnek érezte magát az asztalnál észlelt bizalmasságok
                  után, de olyan kívánatosnak tűnt fel haragjában (az arcát elborító pirosság
                  elnyelte a szeplőit), hogy a rézöntőlegény úgyszólván megtántorodott a kosártól,
                  mint a taglóval homlokba vágott tulok, keserűségében átnyalábolta a dudás
                  liszteszsákját, s azzal kezdett topogni, forogni, akár egy táncosnével; illegette,
                  billegette, hol fölemelte, hol aláeresztette, mintha mártogatná, hipp-hopp,
                  hipp-hopp, miközben egyre puhult s finom fehér porfelhőt támasztott
                  körös-körül.</p>
               <p>Bosszantotta ez Fabriciust, de részeg emberrel mit kezdjen, inkább kiállott a
                  sorból s a kályha körüli padkához vezette Rozálit, ott ültek le egymás mellé.</p>
               <p>- Nem fáradt még el? - kérdezé Rozálitól.</p>
               <p>- Én még nem, csak a lábam fáj.</p>
               <p>- Hisz akkor mégis elfáradt.</p>
               <p>- Nem, mert a láb is más, a lélek is más. A lábamat csak a csizma törte fel, de a
                  lelkem még áhítozná a táncot.</p>
               <p>Csakugyan látszott rajta, hogy jól mulatott, mutatta az a bizonyos hevület az
                  arcon, de mégse fáradtság, bágyasztó mámor a szemeken, de mégse álmosság; a tavasz
                  első édességeinek a megkóstolása.</p>
               <p>- Akarja, hogy még táncoljunk? - kérdé Fabricius, miután elmélázva hallgattak.</p>
               <p>- Akarom, hogy táncoljon - felelte Rozáli. - Én már mondtam, hogy a lábam fáj.</p>
               <p>- Azaz el akar innen távolítani.</p>
               <p>- Örömet akarnék okozni Magdalénkának. Ő nem táncol most.</p>
               <p>- Azt hiszi, örülne neki?</p>
               <p>- Csak úgy gondolom.</p>
               <p>- No, majd megforgatom később, ha azt a sok sületlenséget abbahagyják.</p>
               <p>Azt ugyan várhatta volna, inkább csak folytatták. A vándorórás föltápászkodott
                  szundikálásából, s hogy ő is lendítsen valamit, rendre eloltogatta simléderes
                  sapkájával a tatarokat a szanaszét elhelyezett mécsesekben,
                  egyszeribe sötétség borult a szobára s hangzott az őstréfa: »Szabad a csók!«</p>
               <p>Sikongás támadt, meg hahota. Fabricius észrevette a közeli szoknyasuhogásról, hogy
                  Rozália odább húzódott, erről meggyőződni elindítá lassan a kezét a sötétben
                  arrafelé, ahol ült, s íme, egyszerre csak két kifeszített kezecskét talált, mely
                  mint egy kétágú villa szegződött egy esetleges merénylet ellen. Fabricius elkapta
                  az egyik kezét s hirtelen belekapcsolta a magáéba, bármennyire próbálta azt
                  elrántani.</p>
               <p>- Hopp, megfogtam - suttogta. - Rajtakaptam, hogy mit gondolt, mit föltételezett
                  felőlem. Azt gondolta, hogy meg fogom csókolni.</p>
               <p>- Bocsássa el a kezemet! … De hisz eltöri.</p>
               <p>- Nem láttam még én eltört leányokat. Vallja meg előbb, hogy azt gondolta. Hiszen
                  azért feszítette ki a karjait ellenembe.</p>
               <p>- Hát megvallom.</p>
               <p>- Ezt megint nem érdemeltem meg - kezdé Fabricius szemrehányón.</p>
               <p>- Már megint megsértettem, ugye?</p>
               <p>- Ami azt illeti hát igen, mert…</p>
               <p>- Ugyan, ne legyen gyerek… (Különös volt, ő a gyerek figyelmezteti a szenátor
                  urat, hogy ne legyen gyerek, és ez most a szenátor úrnak nem derogált, de
                  jólesett.)</p>
               <p>- Mert szemtelennek és tiszteletlennek tartott - érvelt az ifjú.</p>
               <p>- Bolondság, bolondság, amiket beszél - rázta a fejét Rozáli és a nagy disputában
                  ottfelejtette kezét a Fabriciuséban. - Hiszen ha mindent úgy firtatnánk, mi miért
                  van, akkor inkább maga sértett meg engem.</p>
               <p>- Szeretném tudni, mivel?</p>
               <p>- Megmondom, de előbb várjuk meg, míg újra kigyúlnak a mécsek.</p>
               <p>A tisztelendő úr és Klebe úr buzgólkodtak ebben, sikerült is nekik végre
                  világosságot teremteni.</p>
               <p>Rozáli azonban még mindig elfelejtette a kezét visszavonni.</p>
               <p>- Hát most már megmondom. Azzal sértett meg, hogy nem volt szándékában engem
                  megcsókolni. Mért nem volt szándékában? Bizonyosan azért, hogy nem talált elég
                  csinosnak? (Homlokát összeráncolta, hogy mord legyen, vérpiros ajkait
                  elbiggyesztette.) Haragszom, szenátor úr. Meg vagyok sértve, szenátor úr.</p>
               <p>S olyan bűbájos grimaszra ferdítette el arcát, orrocskáját, hogy a szenátor szíve
                  repesett az elragadtatástól.</p>
               <p>A kis mécsesek kigyúltak és nem lobogtak többé. Olyan szabályos formában égtek,
                  mintha kinyújtott tyúknyelvek volnának, dacára, hogy az egyik ablak, amelyiken a
                  tojásokat dobálták, nyitva volt. A nagy megfigyelő Klebe felkiáltott:</p>
               <p>- Elült a szél!</p>
               <p>Minden szem az ablak felé fordult e szóra, a Fabriciusé és Rozálié is. Ott künn a
                  csillagok ragyogtak s a csendes balzsamos levegő alig észrevehetőleg szivárgott
                  be.</p>
               <p>Klebe úr kidugta fejét az ablakon.</p>
               <p>- Sehol semmi felhő - mondá. - Aminek le kellett esni, az már leesett. Gyönyörű
                  langyos éjszaka van. Mindjárt most felbukkan a hold.</p>
               <p>- Ez a válás - suttogta Fabricius lankadtan.</p>
               <p>Rozália nem felelt, csak sóhajtott. Fabricius ebből is értett.</p>
               <p>- Lássa, ez az, ami nekem fáj, amibe belenyugodni nem tudok, most mi szétválunk és
                  talán sohase fogom többé látni, még hírét se hallom. Hiszen ha elfelejteném, de
                  érzem, hogy ez se lehet. Eszembe fog jutni, de csak mint valami látomány vagy mint
                  egy álom. És ez a szomorú. Az ember meglát egy tájékot, egy sziklát, talán csak
                  egy fát vagy virágot, mely figyelmét megragadja, vagy egy csillagot az égen, nem
                  az övé, meg nem szerezheti, utol nem érheti, de legalább elteheti az emlékezetébe,
                  tudja, hová képzelje, s már ez is megnyugtató. Mindennek van helye és a hely révén
                  nem látszik annyira elveszve az ember előtt, mint egyébként. Csak a röpülő
                  madárnak nincsen foglalatja - örökös idegen. Higgye meg hát, nem tolakodás vagy
                  léha kíváncsiság, ami arra vitt, hogy kérdéseket intéztem útközben kilétére,
                  tartózkodási helyére nézve. Nem a maga titkához akartam férkőzni, hanem a magam
                  titkát akartam dédelgetni.</p>
               <p>- A maga titkát? - motyogta Rozáli szórakozottan, gépiesen.</p>
               <p>- Úgy van, az én titkomat. Látom, csodálkozik. Akarja, hogy közöljem?</p>
               <p>- Ne, ne! - tiltakozott. - Nem akarom tudni.</p>
               <p>Elpirult a füle hegyéig. Tudta.</p>
               <p>- Ah, zsarnok, zsarnok! - incselkedett vele Fabricius, de ki lehetett abból érezni
                  némi keserű ízt is. - Már megint tovább megy egy fokkal. Eddig önmaga volt csak
                  néma, most meg már az én szólási szabadságomat is megkorlátozza.</p>
               <p>- Ami az én titkolózásomat illeti, ne gondolja szeszélynek, szomorú kényszerűség
                  az. Ha tudná, szánakoznék. Azon nem lehet segíteni. Ne gondoljon hát rám haraggal.
                  Vegye úgy, mintha búvócskát játszanánk. Én elbúvok, maga pedig keres.</p>
               <p>- Hát szabad keresnem? - kapott rajta mohón Fabricius.</p>
               <p>- Tessék!</p>
               <p>- És ha megtalálom?</p>
               <p>Rozália elhajlítá fejét féloldalt, mintha eltört volna a nyaknál.</p>
               <p>- Hát összenevetünk… ahogy szokás.</p>
               <p>- És? - kérdé Fabricius - »és?« - ismételte még egyszer, miután nem kapott
                  választ.</p>
               <p>- És - kezdett bele Rozáli, de itt megakadt - és… és… jó az isten - tette hozzá
                  halkan, elhalón, miközben behunyta a szemeit.</p>
               <p>Egy kart érzett a vállára ereszkedni e pillanatban. Ijedten riadt fel. Hát az öreg
                  Klebe keze pihent a vállán.</p>
               <p>- Vegye fel a ruháit, báránykám - mondá kedveskedve -, azóta megszáradhattak, az
                  idő pedig kitisztult. A tisztelendő úr már kiment fogatni, mi is megyünk isten
                  nevében, de előbb körülnézek az udvaron, ha rendben van-e minden.</p>
               <p>Fabricius, aki inkább a pokolba kívánta volna most Klebe urat, mint ide (a
                  legérdekesebb helyen zavarta meg a beszélgetést), kedvetlenül mordult rá.</p>
               <p>- Semmi köze ahhoz a kisasszonynak. Quendel úr akkor mehet, amikor neki tetszik.
                  Hát nem hallotta, hogy megkerültek a lovai?</p>
               <p>- Igenis hallottam - szólt Klebe, félig sértődve, félig ellenben büszkén, minden
                  szót külön hangsúlyozva -, de nyilván szenátor uram nem hallotta, hogy a hámjait
                  szétvagdosták a lurkók és elhányták az erdőben. Igenis szoktam hallani
                  egyet-mást.</p>
               <p>- Hm, igaz, erről megfeledkeztem - hagyta rá Fabricius, egy csöpp röstelkedést se
                  érezve, hogy szelesen elhamarkodta véleményét, annyira felülkerekedett benne az
                  öröm, hogy még ezentúl is együtt utazik Rozáliékkal.</p>
               <p>Rozáli azonban már akkor szót fogadott és kiosont Magdalénkával a ruháit
                  fölszedni.</p>
               <p>Mégis beletelt egy óra is vagy talán több, míg a társaságot annyira össze lehetett
                  szedni, hogy végre elindulhattak, már éppen pirkadni kezdett keleten, a hűs
                  hajnali szellő borzolgatta a fák szakállát s ébresztgette az erdő milliárd
                  lakóit.</p>
               <p>Minden nevezetesebb esemény nélkül jutottak el az első faluig, Jablonkáig. Az
                  utasok többnyire szundikáltak; a Molitoriszhoz oda volt kötve a Quendel kocsija, a
                  Quendel kocsijához oda voltak kötve hátul a Quendel pejkói; olyan hosszú volt így
                  együtt a mesterség, mint egy letánia, s oly feltűnő volt, hogy Jablonka összes
                  kutyái megugatták.</p>
               <p>Jablonkán aztán hámot szerzett Quendel úr (a Sváby ispánjától), s most már
                  elválhatott a társaságtól, ami, sajnos, nem történhetett meg egészen simán.</p>
               <p>Klebe úr taksát követelt a két személytől. Quendel úr azt állította, hogy sem ő
                  nem ült a Molitoriszban, sem a kisasszony, minélfogva nem tartoznak taksával.</p>
               <p>- Igen, de a kegyelmed kocsiját mégis a Molitorisz húzta - erősködött a maga
                  igazában Klebe.</p>
               <p>- Az ám, de a Molitorisznak megvolt a hatóságilag előírt teljes
                     számú utasa - vitatta Quendel -, ergo, nem vesztett ezzel semmit; ergo,
                  nem is nyerhet semmit.</p>
               <p>- Igen, de a Molitorisz utasainak gyalogolniok kellett amiatt, hogy kegyelmed bent
                  pipázhasson a kocsijában, mint egy török basa.</p>
               <p>Quendel megrezzent a török basa említésére, de azért nem engedett; nagy volt ő az
                  ilyen apró komiszságokban.</p>
               <p>- Az ám, de az ódium e gyaloglás miatt az én fejemre szállt - vigyorgott
                  őkegyelme. - No, csak az kellene most, hogy én viseljem el a gyűlöletet, és a
                  Molitorisz szedje be érte a hasznot.</p>
               <p>Egy szó mint száz, agyonbeszélte Klebét és nem fizetett egy árva grislit sem.
                  Rozálit beültette a hátulsó ülésre, ő maga megfogta a gyeplőt, egyet csenderített
                  az ostorral és a kis szekér elkocogott a kígyózó úton.</p>
               <p>A Molitorisz utasai vegyes érzelmekkel bámultak a hírhedt nábob után. Rozáli egy
                  kanyarodónál hátrafordult, meglengette búcsúüdvözletül a fehér keszkenőjét, aztán
                  szép csendesen eleresztette; az út porába esett.</p>
               <p>Fabricius utána szaladt, hiszen neki szólt az, fölemelte, keblére tette, már akkor
                  a kis szekér messze járt. El is jutott minden baj nélkül Lőcsére; azt a tervet,
                  hogy előbb a nővéréhez viszi Rozáliát, el kellett ejteni, hisz annyi ember látta
                  már Rozálival, hogy fölösleges titkolni és Rozáli is tudja, hogy őt Quendelnek
                  hívják, lesz hát, ami lesz.</p>
               <p>Még aznap beadta a Klöster Matild intézetébe, s este már ott vacsorált a többi
                  növendék közt. Az új otthon nem ígérkezett eleinte kellemesnek. Érezte, hogy
                  ellenséges szemmel s titkon gúnyos nevetgéléssel nézegetik a többiek. S nem tudta
                  az okot, mert ha tudta volna, nem hat rá olyan lehangolón. Ellenséges szemmel
                  azért nézték, mert szebb volt náluknál, gunyoros nevetgéléssel meg azért, mert
                  rosszabbul volt öltözve, mint ők, gyűrött, szegényes perkál ruhájában.</p>
               <p>Hanem iszen könnyű volt rajta segíteni. Quendel úr bőven hagyott ott pénzt,
                  elmondván, hogy hamarosan kellett jönniök, ládát s abban ruhát nem hozhattak
                  magokkal bizonyos okok miatt (Quendel úr szájához vitte a jobbkeze egyik ujját, a
                  hallgatást jelképezve), a leányka Otrokócsy Mihály nevű barátjáé, aki nem akarja
                  tudatni, hol van; erre megint a becsukott ajkát érintette ujjával magyarázatul,
                  amit a kuruc érzelmű Klöster megérteni vélt (hogy valami rossz fát tett tűzre a
                  politikában), és ha pénz kell, csak őhozzá (Quendelhez) forduljon a kisasszony és
                  lássa el minden szükségesekkel úri módon, vigyázzon rá, mint a tulajdon lányára,
                  már ha volna neki, elég baj egyébiránt, hogy nincsen, sajnálkozott Quendel úr.
                  (Isten ments attól - szabadkozott pirulva az öreg kisasszony.) Egyszóval, viselje
                  gondját szeretettel, mert az apja tehetős ember, nagyúr, kinek keze messze ér, ha
                  szabadon mozoghat.</p>
               <p>Klöster kisasszony mindent szeretett tudni, de ha már nem tudhatott mindent,
                  sejteni szeretett mindent. A sejtés kedvéért szívesen elejtette azt is, amit
                  tudott. Elejtette vagy el nem hitte. A sejtés volt az ő legkedvesebb csemegéje. A
                  tudás csak kielégítette, de a sejtés izgatta. Töprengett rajta, rágta, mint a
                  kutya a csontot, s mindent leevett róla, hogy még egy hangya se talált volna azon
                  semmit. Klöster kisasszony tehát hozzájutott a sejtési csemegéjéhez s különös
                  kegyébe fogadta Rozáliát, mint akinek ötven fehér báránya van, s véletlenül egy
                  tarka vetődvén közéjük, azontúl csak ez az egy érdekli, a többi ötven az csak
                  függelék.</p>
               <p>Tekintetbe vétetvén a Quendel úr utasításai, a szegény kis Rozáli mindjárt másnap
                  reggel kezelés alá vétetik. Egymásnak adják az ajtókilincset a különböző boltosok
                  kelmékkel, vásznakkal, csipkékkel, szalagokkal. Tanulmányos varrónők
                  sürögnek-forognak, egyik a Rozáli derekát méri, másik papírokat vagdal szét, meg
                  összevarr, hogy majd azok szerint szabja a kelméket. Ez lesz a Wiest, ez lesz a
                  Briestel, ebből készül a Janker, amabból a Jöpgen. Libagágogáshoz hasonló zsivajjal határozzák el,
                  mivel legyen díszítve a szoknya meg a kötényke. Valóságos fölfordulás van a
                  házban. Maga Klöster kisasszony a »Zugehör«-ben válogat, milyen gomb legyen ide,
                  milyen Pertl oda, milyen Gürtel a derékra. Rozáli körül forgott minden. A
                  növendékek bekukkantottak a belső szobákba, ahol Rozáliból divatos kisasszonyt
                  faragnak, és most már barátságosabban mosolyogtak rá.</p>
               <p>- Szépen van nőve - mondogatta Klöster kisasszony -, hálás foglalatosság őrá
                  varrni; csak igyekezzenek édeseim, hogy minden jó legyen és szép legyen, ne
                  segítsenek az istennek a világért se, nem szükséges, csak arra vigyázzanak, hogy
                  minden érvényesüljön abból, amit adott. Ez a regula a Klöster-intézetben.</p>
               <p>Rozáli a mennyországban képzelte magát. Ugrált, örült és úgy megszokta az új
                  otthont egypár óra alatt, mintha örökké itt élt volna. Hiszen még gyerek volt, s
                  ez a sok csecsebecse mind az övé lesz. Puha tekintetével simogatta a szöveteket,
                  csipkéket s csak egyszer sóhajtott fel, hogy mért nem tudtak már tegnap,
                  tegnapelőtt ruhák lenni.</p>
               <p>Klöster kisasszony azonfelül négyszer is megkérdezte:</p>
               <p>- Meg vagy-e elégedve? Nem óhajtasz-e még valamit?</p>
               <p>Rozáli váltig azt mondta:</p>
               <p>- Boldog vagyok, kezét csókolom, és minden nagyon szép.</p>
               <p>Ennyi szeretettől azonban később felbátorodott s egy ehhez hasonló kérdésre azt
                  felelte (bárcsak ne felelte volna):</p>
               <p>- A színekkel nem vagyok kibékülve, nénike. Azt mondják, hogy nekem a kék szín
                  illik, holott az nincs. Hiszen ezek csupa fekete ruhák lesznek. Pedig nem halt meg
                  senkim. (Úgy látszik, Darvasné halálát végleg eltitkolták.)</p>
               <p>- Persze, persze - jegyezte meg Klöster kisasszony vállát vonva -, de mit ér, ha
                  más kimenő ruha Lőcsén tilos. Ha az ember ruhát akarna változtatni, várost kellene
                  változtatnia.</p>
               <p>Körülvették a lánybarátnék, mert már voltak, hamar barátkoznak össze e fiatal
                  teremtések, minden új lány új titok nekik, s vágynak a titkok után. Ezek aztán
                  felvilágosították:</p>
               <p>- Látod, mi is feketében járunk, pedig szintén nem halt meg senkink. De
                  megfordítva, úgy látszik, meg kell halnia valakinek, hogy a gyászruhát
                  levethessük.</p>
               <p>- Ez különös - szólt Rozália elgondolkozva -, kinek kellene meghalnia?</p>
               <p>- Egy Görgey Pál nevű úrnak, aki meglőtte a lőcsei bírót, a város rettenetesen
                  haragszik rá és megparancsolta, hogy addig gyászban járjon minden lélek, míg
                  bosszút nem állnak rajta; bárcsak már vinné el az ördög, hogy ne szenvednének
                  mindnyájan. Neked még hagyján, te szőke vagy, neked illik a gyászos, de mit
                  mondjak én, aki barna létemre valóságosan elenyészem a ruháimban, mint a légy a
                  mákban. De mi bajod, mintha könnyeznél…</p>
               <p>- Valami a szemembe esett - rebegte halkan.</p>
               <p>Önkénytelenül a zsebkendője után nyúlt, de nem volt ott; most jutott eszébe, hogy
                  elejtette tegnap az úton a jablonkai elindulásnál.</p>
               <p>Megsemmisülve esett össze egy karszékbe, tudta bár, hogy apját itt üldözik, de
                  mégis meghaladta erejét ezt így végighallgatni, szíve összeszorult, tagjai
                  megzsibbadtak, érezte, hogy nem tud mozdulni.</p>
               <p>- Ah, istenem - gondolta magában -, csak itt volnának Katerina néni
                  balzsamcsöppjei, melyekből bevett, ha elbágyadt, vagy valamije fájt.</p>
               <p>E pillanatban az egyik szobalány lépett be egy összehajtogatott keszkenővel.</p>
               <p>- Fabricius úr küldi Otrokócsy kisasszonynak az elvesztett kendőjét, melyet az
                  úton talált.</p>
               <p>Ruganyosan felugrott a székről, minden eréből friss vér tódult a szívére és
                  hajtotta sebesen.</p>
               <p>- Igen, igen, ez az én kendőm - szólt rekedten s mohón utána kapott. - Ki
                  hozta?</p>
               <p>- Egy hajdú.</p>
               <p>- Köszönöm, jól van.</p>
               <p>Nagy, lelkes szemei nyitva maradtak az álmélkodástól: »Megtalált, rám talált. A
                  Szűz Mária küldte utánam…«</p>
               <p>S vidáman, dudorászva, tánclépésben futott végig a nagy szobán, ki az erkélyre,
                  hol alul lyukas faedényekben rózsák nyíltak. Olyan a téma, hogy éppen csak ővelök
                  lehet azt megbeszélni. A rózsák hiszen megértik, hogy milyen csoda történt.</p>
               <p>Pedig dehogy volt az csoda. Klöster kisasszony majd mindennap ellátogatott özvegy
                  Fabriciusnéhoz, ki innen a harmadik házban lakott. Régi barátnék voltak és
                  szerettek beszélgetni a napi események felől. Klöster kisasszony tegnap is ott
                  volt és elmesélte, hogy Quendel apó új növendéket hozott. Az anyjától könnyen
                  megtudhatta a gyermek-szenátor s persze sietett a kendőelküldéssel jelenteni, hogy
                  a búvócska fel van fedezve, és most már következik az - összenevetés.</p>
         </div>
         <div type="chapter">
            <head>TIZENKETTEDIK FEJEZET</head>
               <head>NYUGTALAN ESZTENDŐK</head>
               <p>Nyugtalan, rossz évek következtek nemcsak Lőcse városára, de az egész szkítiai
                  nemzetre - mint az akkori krónikás megjegyzi. Hanem iszen csak ki kell őket állni,
                  lesznek még azokból szép évek is, mivel az idők olyanok, mint az asszonyok,
                  csakhogy megfordítva. A szép asszonyok idővel csúnyák lesznek, majd mindég, a
                  csúnya idők ellenben szépek lesznek, nem mindég - de igen gyakran. Olyan ruhába
                  öltözködnek utólag, lassankint, észrevétlenül, hogy egyszer csak vakító fényben
                  ragyognak előttünk. Így a kuruc idők is. A sebek, melyeket kaptunk, erőforrásokká
                  változnak, a sebek, melyeket ütöttünk, rózsákká. Isten bölcsen rendelte, hogy a
                  kéz, mely az igazaiért nyúl fegyverhez, ha levágatik is, kinő, mint a szalamander
                  elnyesett testtagja.</p>
               <p>Egyelőre azonban még minden csendes. A palatinus, herceg Esterházy Pál, vagy ahogy
                  ő írta magát, Eszterhás, nyugodtan ült fraknói várában,
                  képei és műtárgyai közt. Jómájú, rokonszenves öreg úr, valóságos inkarnációja a
                  magyar paraszt észnek, mely azonban mindenféle modern ismeretekkel van
                  megpatkolva. Amellett nagyúr, de nem dölyfös, egy kissé erőszakos, de nem
                  igazságtalan, szeszélyes, de mindég okos. Jelszava: »Mindent a cél felé«. (De ez a
                  cél többnyire a saját énje.) A görögdinnyét azért eszi, mert az a vesét tisztítja,
                  az uborkát azért, mert a gyomorsavat szaporítja, lovagol azért, mert az lehajtja a
                  zsírt a szívéről, aludni azért alszik, mert az alvás erőt ad a testnek, ha nem
                  alszik, akkor azért nem alszik, mert a nemalvás edzi a testet; szóval azokból a
                  megcsontosodott államférfiakból való, akik megszokván mindent megcselekedni, ami
                  nekik jól esik és mindent megindokolni, amit megcselekedtek, pályájuk végén abba a
                  falláciába esnek, hogy ők csak azt cselekszik, amit jól indokolhatnak.</p>
               <p>Még a szerencsétlen örökösödési törvényt, mely időtlen-időkig a Habsburgok jármába
                  hajtott, is meg tudta indokolni.</p>
               <p>»Mindekkoráig szipolyozták földünket a Habsburgok, mint a bérlők az idegen
                  birtokot. Ha örök időkre nekik adjuk, javítani, trágyázni fogják. Ha oda nem
                  adjuk, akkor se kapjuk soha vissza, hát inkább odaadjuk.«</p>
               <p>Ő talán így gondolta, mert okos volt, csak arra nem gondolt, hogy a Habsburgok nem
                  okosak. A Habsburgok éppen úgy bánnak az országgal azóta is, mintha
                  haszonbérelnék, minden erejét kihúzzák, nemhogy trágyáznák. A kétfejű sas a két
                  szájával inkább csak evésre van berendezve, nem trágyázásra. Valami keveset mégis
                  pottyantott, de csak őneki - Esterházynak. A hercegi címet és a kapuvári
                  domíniumot.</p>
               <p>Éppen az Esterházy-család trofeáiról szóló könyvének
                  írásába volt merülve, mikor főszekretáriusa, Inkey György, kinek egyedül volt
                  szabad hozzá mindenkor belépni, a meglepő hírek patetikus hangján jelenté:</p>
               <p>- Kitört a háború, kegyelmes uram, nyakunkon az ellenség.</p>
               <p>A palatinus pontig végzé előbb a mondatát, kifreccsentette a kalamusból az
                  atramentumot, a füle mögé dugta és csak azután fordult meg.</p>
               <p>- Hol van?</p>
               <p>- Egy Bibók nevű szepesi nemes, az ottani alispán bandériumából való, azzal a
                  hírrel jött lélekszakadva, Budán is kereste már kegyelmességedet, hogy az ifjú
                  Rákóczi már az ország határánál áll, lengyel sereggel, vagy bent is van azóta.
                  Görgey János és Esze Tamás egy kisebb csapattal, melyet a hírhozó füle hallatára
                  eskettek meg a Rákóczi hűségére, csatlakozás végett eleibe ment.</p>
               <p>- Canis mater! - jegyzé meg a nádor - nem lesz ez felültetés?</p>
               <p>- Semmi kétségem. Rákóczi bejött.</p>
               <p>- No, majd kimegy, ha bejött - szólott a nádor kedélyesen -, mindamellett írjon
                  egy jelentést őfelségének a dologról, én majd aláírom, és nyomban vigye egy
                  futár.</p>
               <p>Ezzel nyugodtan megfordult és tovább írt.</p>
               <p>Inkey pedig, amilyen gyorsan csak lehetett, megírta a jelentést, az egész
                  historikumot apróra, lovaslegény száguldva vitte Bécsbe, egyben a Bibók Zsigmond
                  alázatos folyamodását, melyhez csatolván a Görgey alispántól vett írásos
                  elfogatási parancsot, annak bizonyságául, hogy nem költött meséről vagyon szó,
                  aziránt könyörög őszentfelsége lábaihoz borulva, hogy miután ennek a birodalomra
                  fontos hírnek haladéktalan megjelenése végett éjeken és nappalokon való
                  lovaglással saját épségét nem kímélve, elhagyta szolgálatát, őt a hadseregbe
                  megillető rangba fölvenni, vagy bármiképpen kártéríteni kegyeskedjék.</p>
               <p>A jelentésre gyorsan megjött a válasz, udvari kurír hozta lóhalálban. Mikor
                  leszállott a várudvaron, a ló összeesett.</p>
               <p>A nádort haladéktalanul Bécsbe szólította az uralkodó, egyszersmind azzal bízva
                  meg, hogy a följelentőnek a kurír által küldött zacskó aranyat adja át, s
                  amennyiben még ezenkívül is érdemelne valamit, járjon el méltányosan s esetleg
                  helyezze el valamely állásba, amelyre alkalmasnak mutatkoznék.</p>
               <p>A herceg bosszús volt, hogy Bécsbe kell mennie, unalmas értekezleteken,
                  haditanácskozásokban résztvennie (amely folytonos ülésezés az epevezetékekre
                  ártalmas), mindamellett kiadta a parancsot az utazásra, s legott nagy
                  sürgés-forgás kerekedett a várban. Ugyancsak nem felejtette el a Bibók ügyét.
                  Elolvasta a Bibók visszaszármaztatott folyamodványát és mellékletét, a Görgey Pál
                  által írt elfogatási parancsot, aztán felhívatta Bibókot, ki ott Fraknón
                  tartózkodott és a részletek után tudakozódott, hogyha - úgymond - őfelsége
                  kérdezni találná.</p>
               <p>Bibók elmondott mindent, felfedezését, hogy a társzekerek ládáiban puskapor és
                  puskák vannak. Hogyan bújt a kályhalyukba és végighallgatta Eszéék manipulációját
                  és a vállalkozóktól kivett esküt. Majd az alispánnal közölte a meglepő titkot, ki
                  egy csapat élén testvérbátyja elfogatására küldte őt ki.</p>
               <p>- No, és miért nem fogta el Görgey Jánost, ha parancsolva volt?</p>
               <p>- Mert eszembe jutott, hogy talán többet használok őfelségének, ha időt nem
                  veszítve sietek a hírrel.</p>
               <p>- Canis mater! Hogy jutott eszébe őfelsége? - kérdé a herceg.</p>
               <p>Valami különös gúny játszadozott a bajusztalan ajka körül, ami sehogy se tetszett
                  Bibóknak.</p>
               <p>- Mert én nagyon szeretem őfelségét - felelte, szemeit a szép freskókkal ellátott
                  mennyezetre vetve föl.</p>
               <p>- Úgy? Hm. No, úgyis jól van. Hát nézze csak, őfelsége itt küldi magának a
                  följelentésért ezt a zacskó aranyat és itt vannak az iratai is.</p>
               <p>Az iratokon kívül egy zöld selyemzacskót emelt fel az íróasztaláról és intett az
                  egyik alabárdosnak, hogy adja át, mert mindég két alabárdos állt az ajtónál, ha
                  úgynevezett kis embereket fogadott s azokkal mindig nagy távolságból beszélgetett;
                  nem bátorsághiányból, de a nádori méltóság kedvéért.</p>
               <p>Bibók átvette a zacskót, meghajtotta magát s aközben latolgatta, méregette a
                  zacskót és nagyon könnyűnek találta.</p>
               <p>- Kegyelmes herceg - mondá vakmerőn előrelépve -, én egyebet kértem őfelségétől.
                  Én most az állásomat is elvesztettem, hogy neki szolgálatot tehessek.</p>
               <p>- Igen, van itt szó őfelsége legmagasabb parancsában egyébről is, és én azt most
                  kiszolgáltatom.</p>
               <p>Bibók arca kigömbölyödött, apró szemei szikráztak az örömtől.</p>
               <p>- Ezennel kinevezem a kancelláriához kályhafűtőnek - szólt a nádorispán -, s ezt
                  azzal indokolom, hogy a kend legújabb pályafutása egy kályhalyukból veszi
                  kiindulását.</p>
               <p>Bibók mosolyra görbítette a száját.</p>
               <p>- A kegyelmes úr tréfálni méltóztatik velem, szegény szolgájával.</p>
               <p>- Canis mater! Én sohasem szoktam tréfálni olyan emberekkel, mint te. És még nem
                  is végeztem, mivelhogy még tizenkét botot is fogsz kapni, s ezt azzal indokolom,
                  mert a parancs szerint el kellett volna fogni Görgey Jánost, de ezt elmulasztotta
                  kend. Mondtam.</p>
               <p>Bibók fölszisszent, mint a kígyó, ha rálépnek.</p>
               <p>- Protestálok, kegyelmes uram! Én nemesember vagyok.</p>
               <p>- Ha protestál, akkor még megtoldatik a büntetés hat bottal. A nemesember nem
                  szokott ládákat fölfeszíteni és kályhalyukakban spionkodni. Küldjétek be az
                  udvarbírót.</p>
               <p>- Elmegyek magához a királyhoz.</p>
               <p>- Ez is hat pálca. Félek, nagyon sokra találod vinni, atyámfia. Azért most már
                  eredj ki.</p>
               <p>Nem volt itt semmi mentség. A fraknói várudvar kellős közepén ráverték a
                  huszonnégy kemény pálcákat, s rettenetesen dühöngve, átkozódva fölfogadta, hogy
                  mindezért bosszút áll a hatalmas nádoron (nevettek a lakájok, hogy minek köhög a
                  bolha, mikor nincsen tüdeje), s térdig koptassa bár a lábát, de bejut a császár
                  elé és számon kéri a violenciát, amit egy nemesemberen a helyettese
                  elkövetett.</p>
               <p>Persze, hiába ment Bécsbe, be nem juthatott Lipót elé. Rossz, durva,
                  bizalmatlanságot keltő arca volt, s az aranybullának ama bizonyos záradékán rég
                  átszaladt az idő. Azaz, hogy mégse ment hiába Bécsbe, mert megismerkedett ott
                  Ljubomirsky lengyel sztarosztával, ki a császárvárosban időzött. Egy kocsmai
                  mulatozásnál verekedés támadt a sztaroszta és a szomszéd asztalnál iddogáló három
                  morva úr közt. Bibók, ki csak annyit tudott, hogy a sztaroszta a lengyel
                  Szepességről, Béláról való, az ő csodálatos szimatjával melléje állott s
                  fölragadván egy széket, elverte és kiverte vele a morvákat. A sztaroszta hálás
                  volt, szolgálatába fogadta Bibókot és mindenben segítette; a királynál audienciát
                  kieszközölni nem volt ugyan elég ereje, de a mindenható kancellárnál kivitte, hogy
                  fogadná és meghallgatná Bibókot.</p>
               <p>A finom modorú államférfi megértvén a circumstantiákat, sajnálkozó arcot
                  vágott.</p>
               <p>- Bizony nem segíthetek, édes lelkem. Amit kapott, azt le nem vehetem önről, de
                  még őfelsége se veheti le. A nádorispán nagyúr, annak mi nem tehetünk semmit.
                  Azonfelül jól megítélve a dolgot, neki némi igaza is van és nem lehetetlen, hogy
                  őfelsége ehhez a nézethez hajolna, ha neki előhoznám, mert önnek csakugyan el
                  kellett volna fognia azt a bizonyos Görgey Jánost.</p>
               <p>- De hiszen akkor nem jelenthettem volna oly gyorsan őfelségének a betörés
                  veszedelmét.</p>
               <p>- Nem lett volna baj, ha nem jelenti - jegyzé meg a kancellár bágyadt mosollyal. -
                  Rákóczi anélkül éppen úgy bejött volna, ahogy most bejön. Mire való tudni, hogy
                  útban van, ha úgyse akadályozhatjuk meg? De ha ön ahelyett elfogja Görgey Jánost,
                  akkor Rákóczi nem jöhetett volna be Görgey Jánossal, csak Görgey János nélkül.</p>
               <p>Ez annyira egyszerű és igaz volt, hogy megzavarta a kalandort.</p>
               <p>- Hát igen, belátom, el kellett volna fogni - motyogta inkább önmagának -, de
                  nemesembert megbotoztatni, ez borzasztó… Vagy van nemesi jog, vagy nincs, de ez
                  így nem maradhat.</p>
               <p>A kancellár a vállát vonogatta és idegesen kezdett babrálni az allonge parókáján
                  (mely minden hosszúkás arcot a XIV. Lajoséhoz tett hasonlatossá), az pedig meg
                  volt mondva Bibóknak az előszobában, hogy a parókababrálás az audiencia végét
                  jelenti.</p>
               <p>- Ami pedig Görgey Jánost illeti - folytatta, szokott hencegésébe esve -, akkor
                  fogom el, amikor nekem tetszik.</p>
               <p>- No, ez már beszéd - kiáltott fel a kancellár élénken. - Ezt szívesen hallom. Hát
                  fogja el azt a Görgey Jánost és akkor én kezeskedem fényes elégtételről a
                  megtörtént sérelemért.</p>
               <p>Ezzel a sovány eredménnyel hagyta el Bibók Bécset új gazdájával, a sztarosztával,
                  kinek bélai udvarában megragadt, ahogy ma mondanák: »lengyelnek«. Egyszer pajtása
                  volt az úrnak, akivel együtt devernált, máskor szolgája, akit lepocskondiázott a
                  többi cselédek előtt; körülírt fizetése nem volt. Egyszer hopp, máskor kopp. Se
                  körülírt foglalkozása; a lovait trenírozta, megverekedett érte, ha a körülmények
                  úgy hozták magukkal, menyecskéket kerített neki, ha a sztaroszta szeme megbotlott
                  az ilyesmin, tisztította a puskáit, pipaszárait, leitta és mulattatta vendégeit s
                  mindezek fejében a rendes fizetés helyett szólíthatta a sztarosztát »per tu« is,
                  ha látta, hogy jó hangulatban van. Csakis ezzel a csábító kedvezménnyel volt
                  eltűrhető az állás a szeszélyes Ljubomirsky mellett.</p>
               <p>Hanem azért tűkön ült Bibók mégis. Az áthangzó csatazaj nem hagyta nyugodni. A
                  hírek, hogy Rákóczi miként nyomul előre, itt is, ott is megverte a németet, ez is,
                  az is hozzája csatlakozott, már Erdély is az övé, már a Dunántúl is fordul, lázas
                  izgatottságban tartották. A háborúskodás akkoriban még élvezetszámba ment, akár a
                  vadászat, halászat vagy másféle sport. Öreg magyar urak, akik a csizmájukat se
                  bírták már felhúzni, nemhogy verekedni tudtak volna, odacsatlakoztak a
                  táborokhoz és megosztották a nélkülözéseket és kalandokat. Ezek a hadi »kibicek«
                  nem nagyon használtak az ügynek, inkább alkalmatlanok, mert láb alatt vannak, sok
                  poggyásszal járnak, sokat fecsegnek, okoskodnak s ezzel megrontják a többit is,
                  lazítván a fegyelmet s nehezítvén sok retyerutyájukkal a csapatok gyorsabb
                  mozgását. De hasztalan, nem lehet tőlük szabadulni. Voltaképpen egy kis
                  »kaszinózás« az nekik. A tábortüzeknél elfogyasztott birkatokányok, a kombinációk,
                  tervek, aspektusok, csintalan anekdoták, egy kis akvirált borocskával leöntve, a
                  nemesi élet legfölségesebb fűszerét képezték.</p>
               <p>Csoda-e, ha Bibók a maga kalandor természetével, nyugtalan, forró vérével
                  elolthatatlan szenvedéllyel vágyott oda, hol pöffeszkedni, zsákmányolni és
                  erőszakoskodni lehetett? De hogy menjen? A császáriak, ahol igazi katonai rangot vélt kapni a följelentésért, cudarul bántak vele.
                  Most is a fogát csikorgatta, ha a palatinus eljárása jutott eszébe, különösen a
                  kályhafűtőség. Azt annyira szégyenlette, hogy Ljubomirskynak se panaszolta el. A
                  császáriakhoz tehát nem mehet. A kurucokhoz még kevésbé. A labancokkal legalább
                  leszámolt. De a kurucok még vele nem számoltak le. Ha Görgőre megy, ott Görgey Pál
                  fogja fülön, ha a katonák közé áll, ott mindenütt akadhat valaki, aki
                  leleplezheti, hogy az Esze Tamás ládáiba bekukkantott, hogy a kályhalyukból
                  kihallgatta a terveket, elárulta az alispánnak, s ez még nem elég, elhagyta a
                  csapatot s ment a hírrel a palatinushoz.</p>
               <p>Szóval Bibók nem mozdulhatott sehova és a Tantalus kínjait érezte Bélán. Ha
                  legalább nem hallott volna a csatákról. De itt mindenki azokról beszélt. Hiszen ez
                  még a közös anya teste, azért, hogy érzéketlen. (Voltaképpen nem is a testrészt
                  ütötte volt meg annak idején a guta, hanem csak a Zsigmond király erszényét.)
                  Kereskedők folyton átjártak, menekülők is jöttek, kiket a labancok vagy a kurucok
                  fölperzseltek. Ez biztonságos területnek látszott. Csínytevő katonák ide szöktek a
                  lengyel részbe a büntetés elől. Minden hír megérkezett. Különösen a
                  nagyjelentőségű hírt nem kellett kocsira ültetni; átrepült valahogy. De az apró
                  semmiségek is átszivárogtak. Minden hónapban egyszer itt hált meg »A holdvilágra
                  ugató kutyá«-nál a lőcsei Molitorisz-kocsi, s annak az utasai vagy a kocsisa,
                  ellenőre (félévenként maga Klebe apó) a szűkebb pátria nevezetesebb eseményeit is
                  elbeszélték. Bibók ilyenkor velök töltötte az estét és mindent kikérdezett,
                  különösen ha Klebét megkaphatta: Mi újság Lőcsén? Ki halt meg? Ki ment férjhez?
                  Kivel tart a város? Klebe nagy koponya volt, mindenről bírt tájékozással, a tanács
                  belső dolgairól, a vármegye praktikáiról.</p>
               <p>- Fekete posztóban járnak-e még?</p>
               <p>- Bizony még mindég ott tartunk.</p>
               <p>- Ki mostan a bíró Lőcsén?</p>
               <p>- Még mindig Nustkorb uram.</p>
               <p>- Úgy látszik, léha ember, semmit se akar csinálni.</p>
               <p>- Csinálna az, de nem tud.</p>
               <p>- Görgeynek persze egy hajaszála se görbült még meg?</p>
               <p>- Kutya baja.</p>
               <p>- Tehát még mindig nem volt azóta Lőcsén?</p>
               <p>- De volt - nevetett Klebe -, mint kísértet. Különben bolond eset. A megboldogult
                  Kramler bíró, Isten nyugosztalja, a templom falánál van eltemetve. Plech apó, a
                  sekrestyés, egy éjjel arratájt őgyelgett, nem tudom már, mi dologban, mikor
                  észreveszi a holdvilágnál, hogy a Kramler uram sírja szétnyílik, olyanformán, azt
                  mondja, mint a Blom Miklós kétfelé eresztős kocsija, s kilép belőle egy alak.
                  Rémülten odanéz, a hold éppen ráveti világát, és hát nem a bíró lépett ki a
                  sírból, vagyis hogy a bíró, hanem a Görgey Pál képiben… Járása, tartása, alakja
                  hogy szakasztott Görgeyé, ha hinni lehet Plech apónak, aki természetesen
                  elszaladt, vacogó fogakkal.</p>
               <p>- Álmodott a vén füles.</p>
               <p>- Én is azt mondanám, de Zernyeczky éjiőr ugyancsak felismerte Görgeyt, aki a
                  katedrálétől jött, s nyomában lépkedett, a kísértet a Mauks-háznál besuttyant a Só
                  utcába, az őr utána, a lélek szaladásnak indul, az őr is szalad, végre a bástyához
                  ér a lélek és áthagyítja magát a falon, az őr bátor ember, utána kap, de csak a
                  köpenyege marad kezében…</p>
               <p>- Bolondság.</p>
               <p>- Persze bolondság, de roppant komplikált bolondság, mert a kezében maradt
                  sötétszürke köpönyeget Grodkovszky úr, a várnagy, felismeri reggel az alispánénak,
                  hogy úgymond Steféczi szabó varrta. Elviszik Steféczihez, felösmeri, hogy ő
                  varrta, mégpedig Görgey alispánnak. Ezt tessék aztán megfaggyúzni!</p>
               <p>- Hát a sírt nem nézték meg?</p>
               <p>- Dehogynem. Természetesen nem volt megnyitva, hanem szépen begyepesedve. Egypár
                  megszáradt erdei virág volt rajta.</p>
               <p>- Mikor volt ez?</p>
               <p>- Körülbelül most egy esztendeje.</p>
               <p>Béla városában a sztaroszta csak afféle hivatalnok úr volt,
                  aki elég sok hatalommal rendelkezett, és azt respektálták is, de egy valódi nagyúr
                  is lakott Bélán, báró Palocsay. Minden az övé volt körös-körül, háromnapi
                  járásnyira. S azonfelül rokonságban állt az összes magyar arisztokráciával.
                  Károlyi Sándornak, a kuruc generálisnak sógora. Rokona volt egykor István lengyel
                  királynak. Most már ugyan más dinasztia van, de minthogy a törzsvendég akkor is az
                  marad valami fogadóban, ha a firma változott, a Palocsay-család ma is a
                  rezidenciába száll, ha a királyi székvárosba jut. Még ott is nagy szívélyességgel
                  fogadják az öreg királyék, királygyerekek: Ki jön itt? Ki van itt? A Palocsay
                  bátyika van itt?</p>
               <p>De biz ő nemigen megy a királyi székvárosokba sohasem, mert nincs pénze. Hol
                  venné? Pénze csak a lumpnak van, aki elherdálja, amit a föld ad neki, ahelyett,
                  hogy a cselédjeivel megegye, vagy a gazembernek, aki különböző módokon kiszedi a
                  többi becsületes emberek zsebéből.</p>
               <p>Palocsay sohase adott el semmit. Ha a gyapját, gabonáját kérték a kereskedők,
                  rendesen alkudozásokba bocsátkozott velök, de soha megegyezni nem tudott, vagy ha
                  mégis egyszer-kétszer megadták neki a követelt árt, mikor már éppen parolát
                  kellett volna csapni, egy óvatos fordulattal mindent visszaszítt: »Ha magának
                  megéri, nekem is megéri«, és a gabona maradt a magtárakban, hogy ott
                  zsizsikesedjék meg. Ökrei, tehenei, juhai úgyszólván természetes halállal,
                  végelgyengülésben pusztultak ki a világból, s bőreik se jutottak el rendeltetési
                  céljukhoz, mert hisz azok is annyit értek neki, mint másoknak, és otthon
                  penészedtek a padlásokon.</p>
               <p>Magyar ember lévén s egyszerű, cinikus természetű, semmivel nem foglalkozott; az
                  uradalmait kezelték a tisztjei, úgy ahogy kezelték, a fehér ruháját egy távoli
                  rokona, Vitnyédiné gondozta, ebédre, vacsorára átjött »A holdat ugató kutyá«-hoz.
                  Az ő kocsmája lévén, ebben ütötte fel a tanyáját s minthogy az utasok többnyire
                  Magyarországból kerekedtek ki, itt volt ő otthon, a hozzátartozói közt, itt élte
                  magyar mágnási életét, piros uniformisos udvari cigánybandájával, játszatván a
                  búsongó magyar dalokat »az Imriske idejéből«, mialatt a keménymagos leveskéjét
                  szörpölgette, mert már nagyon öreg volt. Többnyire kontóra evett-ivott az »Ugató
                  kutyá«-nál, a fényes Palocsay-kastélyban csak magoknak főztek a szakácsok, kukták
                  és lakájok, ő legfeljebb hálni járt oda éjszakára.</p>
               <p>Hanem hát nem volt az rossz, hogy a Palocsay-granáriumok tele voltak ki tudja hány
                  éves zabbal, rozzsal, mert különös gazdálkodás indul meg itt Magyarországon, a
                  nemzeti harag egy-egy felvillanása idejében. A harang megáll a toronyban s miután
                  eddig a halottakat siratta, lejön őket szaporítani ágyú alakjában. A fehér abrosz
                  a szántó-vető ember nyakában, melyből a vetőmagot szórja, leszalad a hadisátor
                  felállításához falnak, a kaszapengéből kard lesz… megfordul a világ, nem lóherét
                  vetünk, se rozsot, hanem vért, mert szabadságot akarunk aratni… Így lőn aztán,
                  hogy a lőcsei szenátus füleit kellemesen csiklandoztatta meg a hír a bélai tele
                  magazinokról, s nyomban kiküldé a legfiatalabb és a legidősebb szenátort,
                  Fabricius Antalt és Mostel Ambrust Bélára, éj-napot nem pihenve, bocsátkozzanak
                  érintkezésbe az öreg báró Palocsayval a gabonanemű megvétele iránt, mert egy téli
                  ostromra Lőcse a legjobb esetben el lehet készülve, ha többre nem, s alighanem
                  bekövetkezik egy időpont, amikor a bélai granáriumok tartalma többet fog megérni
                  Lőcse városának, mint Palocsay bárónak.</p>
               <p>A követek megérkezének, a báró azonban hallani sem akart a gabona eladásáról, még
                  össze is szidta a szép őszhajú Mostel bácsit.</p>
               <p>- Azt hiszik kegyelmetek, hogy én loptam a gabonát, hogy ilyenkor pocsékolom el,
                  mikor sehol sincs, holott akkor vissza tudtam magam tartani, mikor az egész világ
                  turkált benne. Ami megvan, maradjon. Ki tudja, mikor jönnek és meddig tartanak a
                  bibliai sovány esztendők. Amennyit ér a gabona kegyelmeteknek, annyit nekem is
                  megér, punktum.</p>
               <p>- No, az ellen pedig tiltakozom, mert az nem igaz - kiáltá a fiatal szenátor
                  élénken, amitől nagy szemeket meresztett Palocsay. - Míg a nagyságos báró úr itt
                  legfeljebb a hasát növeszti, azalatt abból a gabonából akarjuk mi kiteleltetni
                  Rákóczi Ferenc őméltóságának hadait, akik előtt most november 16-án megnyitottuk a
                  kapuinkat, s akik a közös hazáért készek elvérzeni a bástyákon, azért a közös
                  anyáért, mely a nagyságos bárót ajnározta a legjobban, mert a legnagyobb darab
                  részt neki hasította ki a szívéből…</p>
               <p>Hévvel ejtette ki e szavakat Fabricius, korholta is a bozontos szemöldökeivel
                  Mostel: »Ejnye Tóni, Tóni«, de Palocsay nevetni kezdett és odaintette Ferencsiket,
                  a korcsmárost:</p>
               <p>- Hallja, Ferencsik! Mit mond ez a fiatalúr. Hogy én csak a hasamat nevelem itt.
                  Hát talán igaza van. Mondhatom, goromba ember, megmondta a szemembe. Mi is a neve,
                  humillime?</p>
               <p>- Fabricius.</p>
               <p>- Hát mit adna, rogo, a gabonámért? Halljunk szót.</p>
               <p>- A nagyságos úrtól várjuk az első szót.</p>
               <p>- No jó - szólt az öreg. - Hát hogy senki se csalódjék, átengedem a magot Lőcse
                  városának, ugyanannyi és ugyanolyan magért, amennyit és aminőt elvitt a bélai
                  magazinokból.</p>
               <p>- Top - mondá az ifjabb szenátor, a főúr tenyerébe csapva.</p>
               <p>- Azaz, megálljunk csak - szólt a báró, kezét óvón fölemelve -, még nem végeztem
                  be. A hat első magazinban a kastély mögött búza van, a legfinomabb vetőmag, olyan,
                  mint a bánsági, mindeniken rajta van a Mária képe. Erre nézve azt kötöm ki, hogy a
                  visszaadotton is rajta legyen a Mária-kép!</p>
               <p>- Mi az? - kérdé Fabricius elgondolkozva. Mostelre nézett elsősorban. Annak az
                  arcán kóválygott valami tudásféle. Mintha már hallott volna ilyesvalamit.</p>
               <p>- Hát nem tudják, mi a Mária-kép a búzán? - nevetett a báró. - Ilyenek a városi
                  emberek. Hallja, Ferencsik, nem hallottak a Mária-képről a búzaszemen. Igazán
                  érdekes. Szaladjon csak Ferencsik, kérjen egy marékkal valamelyik tiszttől, de itt
                  legyen az egyik lába.</p>
               <p>A két lőcsei úr összenézett, szemintéseik, dörmögéseik által néma értekezletet
                  tartottak egymás közt, amelyben megállapíták, hogy az öreg báróval ilyen
                  komplikált formájú megegyezés mellőzendő, ettől minden kitelik, nini, már most is
                  valami katolikus búzát követel rajtuk.</p>
               <p>A katolikus búza szót, bármily halkan súgta is Fabricius,
                  rögtön meghallotta, s az is tetszett neki.</p>
               <p>- Hahaha! A katolikus búza? No, ilyet még Kollonich se tudna kigondolni, nemhogy
                  én. Hát ne mondjuk Mária-képnek, ha az urak félnek tőle. Mondjuk, hogy az ép és
                  egészséges magyar búzaszemen valami olyan van a felső tövénél, mintha meg volna
                  billogozva… Hiszen majd mindjárt meglátják. S mi öreg gazdák azt tartjuk, hogy
                  vetőmagnak csak ez alkalmas.</p>
               <p>- Hiszen mind helyes ez, nagyságos báró uram, de minden helyzet közt legjobb a
                  tiszta helyzet - jegyzé meg Mostel. - Mint öreg ember, ezt tanultam a régi
                  rómaiaktól is: »clara pacta boni amici«, sőt még saját magamtól is. Legjobb azért
                  a készpénz: »viszem - nesze«.</p>
               <p>- Persze-persze - vitatkozott a báró -, csakhogy én meg olyan öreg ember vagyok,
                  aki nemcsak a jót tanultam meg a rómaiaktól és saját felebarátaimtól, de a rosszat
                  is. Én ugyanis csúnya fösvény ember vagyok és amellett irigy természetű. Ha én
                  akármennyiért adnám el a gabonámat, az a gondolat kínozna, hogy hátha többet is
                  megadtak volna érte, s emiatt nem tudnék aludni. S mitől jó az kegyelmeteknek, ha
                  én nem alszom? Azonfelül elöntene a sárgaság is, mert ha nekem Lőcse most
                  készpénzzel fizetne, akkor azt bizonyosan Quendeltől kérné kölcsön, márpedig mért
                  hízzék Quendel az én búzámon?</p>
               <p>Ezalatt meghozta Ferencsik nagy lihegve az egy marék búzát. A két szenátor
                  érdeklődve nézegette, hogy a búzaszemen, amelyik végénél a legkésőbben vált el a
                  toklászától, egy domború kör van kihasadva, melyből a sejtelem könnyed játékkal
                  kiépíti a Mária képét.</p>
               <p>- Miképp vállaljunk mi el oly föltételt, hogy a visszaadott búza minden szemén
                  rajta lesz ez a jel?</p>
               <p>- Hát nincs rajta minden szemen?</p>
               <p>- De igenis rajta van, de…</p>
               <p>- Akkor iszen nem nagy mesterség visszaadni - biztatta őket a báró.</p>
               <p>- De hátha megkövetelné a méltóságos báró úr vagy az utódja a tanácstól, hogy
                  minden szemet külön-külön adjon át, az említett jelkép konstatálása mellett?</p>
               <p>- Az bizony hosszú munka volna, de nekem is, vagy az utódomnak is külön-külön
                  kellene átvennie minden szemet. S a tanács akkor akár sohase adná vissza az
                  egészet, mert eltartana vagy száz esztendeig.</p>
               <p>Nehéz akaratú ember volt az öreg, forgatták így, forgatták úgy, bebizonyították
                  neki, hogy ez is, az is ostobaság, inkább hagyta magán száradni, de nem engedett,
                  minthogy pedig rá voltak szorulva, hát mégis megkötötték vele az írást, hogy
                  ugyanannyi, ugyanoly minőségű gabonát kénytelen visszaszállítani Lőcse városa in
                  natura báró Palocsay Lászlónak, amennyit most tőle átvett.</p>
               <p>Ebben pedig az volt az öreg báró politikája, hogy ő mindennap kaphatott (érezte a
                  körmei virágzásán, vagy a fülcimpája viszketésén) egy kellemetes Handbilletet vagy
                  Krakkóból, vagy Bécsből, vagy Sárospatakról, hogy azt a kis gabonáját ne
                  restelkedjék illendő ellenszolgáltatás mellett a nemes cél érdekében X-nek vagy
                  Y-nak (itt egy generális név következik) átadni, s akkor ütheti bottal a helyét,
                  mert az ellenszolgáltatás emlékéül X-nek vagy Y-nak egy kvietanciája marad háborús
                  emlékei között. Lesz tehát egy hadakozó fél, aki egy kvietanciával fizet - de lesz
                  egy másik hadakozó fél, aki ezért megneheztel, az, amelyik nem kapja és ez is
                  megfizet a maga módja szerint; sokkal okosabb az effajta eleséget egy indifferens
                  jó kulcsos városnak eladni, mely a háború után is együtt marad, de pénzt attól se
                  való elfogadni, mert a háborúviseléstől legelsőnek a józan ész betegszik meg,
                  legutolsónak a pénz.</p>
               <p>»A holdra ugató kutya« sohase élt olyan vidám napokat, mint télen, míg a szállítás
                  tartott. Ferencsik uram ekkor kezdte gyűjteni a nagy emeletes háza alapját.
                  Bibókra is mulatságos napok virradtak. Mindig volt az ivóban tíz-húsz lőcsei
                  ember, akik szívesen elbeszélgettek vele itt messze idegenben, otthoni dolgokról,
                  a jó piros borocska mellett.</p>
               <p>- Hát hogy van az most már: még mindég fekete a város, de már a veresnadrágos
                  huszárokat beeresztette?</p>
               <p>- Mert hogy egy kicsit muszáj is volt.</p>
               <p>- De az asszonyok még mindég feketében járnak, mi?</p>
               <p>- Hm. Nem baj az. Megtalálják a kurucok a fekete alatt is a fehéret.</p>
               <p>- Hát a Görgey-üggyel mi történt?</p>
               <p>- Nem halt meg a leányzó, csak alszik.</p>
               <p>- A vármegye még mindig Görgőn tartja a gyűléseit?</p>
               <p>- Még mindig ott vartyog.</p>
               <p>- De bolondok az emberek, hogy odamennek a Görgey irháját menteni.</p>
               <p>De már ezt a kifejezést letorkolták. Dehogy bolondok. Nem úgy van az, hé! Görgőre
                  érdemes elmenni. Olyan traktér, mint a Quendelé Görgőn, több sincs talán
                  Európában. Mi van ott azóta. Nemcsak a megye jár már oda, de a szász urak is
                  Lőcséről. Ha valamely vidám lakomát akarnak adni, keresztelőt vagy
                  ezüstlakodalmat, oda rándulnak ki, mert a város falain kívül nem kötelezi őket a
                  tanácsnak semmi tilalma és végzése.</p>
               <p>Ilyenfélékről beszélgettek téli estéken. Bibókot különösen ez a tárgy érdekelte,
                  de az egyszerű szállítófuvarosok fantáziája inkább másfelé kalandozott, mintsem az
                  Bibókot tovább érdekelhette volna. Ők a Quendel szerencséjén csodálkoztak, akinek
                  a vendéglője úgy megy, hogy egymásra licitálnak a bérlők az árendával. Pedig hát
                  csak úgy bolondjában, az alispán kedvéért építtette oda a vendéglőt. Hja, olyan
                  ember az, hogy ha egy mocsárba hagyítana be egy aranyat, hát talán egy
                  aranypénzzel megtöltött üst nőne ki belőle.</p>
               <p>Míg a szenátorok itt időztek, addig azok nem beszélgettek a város politikájáról
                  Bibókkal (csak úgy a fejmozdulatokból, vállvonogatásaikból értett meg egyet-mást),
                  a búzaszállító furmányosokkal (és egy villikus jött néha velök) viszont ő nem
                  állott szóba; de farsang táján aztán teljes paradicsommá vált »A holdra ugató
                  kutya« egy kis sarokasztala, mert Klebe úr megérkezvén a Molitoriszon, mely éppen
                  a város határában belement egy árokba a nagy hófúvásban és összetört, úgy, hogy
                  három napig kellett csináltatni, annyi volt rajta részint a kollár-, részint a
                  kovácsmunka.</p>
               <p>E három nap alatt valóságos élvezettel habzsolták föl a meggyűlt politikai
                  anyagot, hogy életadó puncsot kavarjanak belőle a vacsoráik mellé. Klebe úr
                  különösen finom gépezetű elmével bírt, s bizonyos veleszületett rajongással
                  csüggött a szász faj dicsőségén, jövendő nagyságán. Legfőképp nagyon érezte ezt,
                  ha ivott, a negyedik pohár bornál rendesen könnyekre fakadt.</p>
               <p>- Benne van már a métely a fajunkban. Nincs itt már semmi. A bíró, ez a Nustkorb,
                  az egy szamár, de ne mondja meg kérem senkinek, mert nem szeretném, ha tőlem
                  tudnák, mikor majd úgyis megtudja őtőle magától, a tetteiből mindenki. A bíró
                  érzi, hogy már valamit kellene csinálni, de nem csinál semmit. A polgárság érzi,
                  hogy bolondjában feketében járatja az egész várost a tanács, lázong is emiatt
                  mindenki; de csakis lázong és feketében jár, vagyis voltaképpen ő se csinál
                  semmit.</p>
               <p>- De hisz így nem sokáig lesz teljes a magisztrátus tekintélye - vélte Bibók
                  uram.</p>
               <p>- Lyukas az már, mint a százesztendős bunda a molyjárástól.</p>
               <p>- Hát csakugyan nem tesznek semmit?</p>
               <p>- Kapkodnak ide-oda; nincs most köztük nagy tehetség.</p>
               <p>- Ezt a Fabriciust dicsérik, aki itt járt Palocsaynál az ősszel.</p>
               <p>Klebe úr fitymálóan legyintett a kezével.</p>
               <p>- Nem lesz belőle vezérember.</p>
               <p>- Miért, apóka?</p>
               <p>- Mert beleszeretett egy magyar kisasszonyba.</p>
               <p>- Honnan tudja az ilyeneket?</p>
               <p>- Mert magam vettem fel a fruskát a Molitoriszra egy budai útnál. Szép idők voltak
                  azok. Hm. Egyszer majd el fogom mesélni a híres vacsoránkat a ljeszkovai
                  molnárnál. Ott az úton szövődött köztük a viszony. Azóta látható folytatásokban a
                  város kertjében, a bástyai sétáknál és mindenütt, ahol a szép lány megfordul. No,
                  de nem azért szólom meg, hogy egy és más, hanem itt ég a seb, fiam (a mellére
                  mutatott), becsületemre itt ég, melyet a város reménytelen sorsa üt e helyen. Mert
                  nem az, hogy valami nem úgy megy, amint az ember szeretné, hiszen az isten nem
                  hagy magával diktandó dolgoztatni, de már valaminek történnie kellene, az szent.
                  Vagy annak, hogy a városi polgárság elsöpörje a magisztrátust, mint egy pölyhöt,
                  vagy pedig annak, hogy a magisztrátus bekapja a nyeldeklőjébe Görgeyt, mint egy
                  pók a szúnyogot… Mindennek szabad volna történnie, csak annak nem, hogy míg eddig
                  csak a megyei urak jártak át Görgőre, a Quendel vendéglőjébe, most az elmúlt
                  ősszel már divatba jött, hogy vasárnaponként délután odarándult ki kocsikon a
                  polgárfamíliák előkelő része, s a határnál levetvén a fekete lebernyeget, mely
                  öltözetüket a törvény kijátszása végett takarta, ott a szivárvány minden színében
                  és pompájában csillogó ruhában páváskodjanak a legyeskedő fejedelmi tisztekkel.
                  Képzelem, hogy nevet a markába Görgey. Az ablakából éppen jól odaláthat a
                  Quendel-vendéglő fái alá.</p>
               <p>Mikor úgy éjfél felé megnyíltak a szívek, akárhol kalandoztak volna is, elméik
                  csak visszatértek a »tengeri kígyóhoz«, mert a Görgey-ügy volt most már a lőcseiek
                  kiindulási pontja, a gerinckérdés. Az óvatos Klebe véresszájú lett, mint egy
                  forradalmár, s nagy dolgokkal fenyegette a világot, ha nem javul meg s nem az ő
                  tanácsa nyomán indul. »Igaz, hogy nagyon nehéz s maga se tudná megmondani
                  egyelőre, mi a teendő, de iszen nem is ő húzza ezért a fizetést. Nustkorbé a
                  szégyen.« Bibók nyelve ellenben megcsúszott ilyenkor s éppen nem tagadta, hogy ő
                  tudna egy arkanumot, amely egyszeribe nyeregbe segítené a szászokat, anélkül, hogy
                  bármely kockázattal járna.</p>
               <p>Addig-addig botlott Bibók, hogy Klebe úr figyelmes lett és elkezdte faggatni.</p>
               <p>- Miféle arkanumról beszél kegyelmed?</p>
               <p>- Azt én tudom.</p>
               <p>- És melyik patikában árulják?</p>
               <p>- Nem árulják azt sehol sem. Nem pénz dolga az ilyen. Mi közöm nekem Nustkorbhoz,
                  vagy egyáltalán a lőcsei szászokhoz?</p>
               <p>- Minden becsületes ember a becsületeseknek segít.</p>
               <p>Bibók a vállait húzogatta és még titokzatosabb arcokat vágott ezentúl, úgy, hogy
                  egészen felingerelte a Klebe tudvágyát. A derék ember idegei felcsigáztatván, egy
                  bizonyos ponton túl sírva fakadt, mert nem tudja, úgymond, túlélni, hogy az ő
                  kedves bélai barátjának (mármint Bibóknak), akit annyira szeret és becsül, nem
                  bírja a teljes bizalmát.</p>
               <p>Bibók elérzékenyült s mind a két kezét feléje nyújtotta.</p>
               <p>- Klebe, öreg barátom, ne legyen gyerek. Ha titkolózom ön előtt csekélységekben,
                  ez csak onnan van, mert kímélem olyan terheket rakni vállára, melyek esetleg a
                  lelkét nyomnák.</p>
               <p>- Úgy, de kegyelmed valamely arkanumot titkol előttem.</p>
               <p>- Hja, ami arkanum egynek, megölő méreg másnak.</p>
               <p>- Nem értem az egészet világosan.</p>
               <p>- Hiszen csak beszélgetünk - jegyezte meg Bibók kedélyesen. - Az ember hosszút
                  gondol és rövidet mond, vagy hosszút mond és semmit se gondol. A borocska megoldja
                  a nyelvet, az idő pedig szalad; csak a dolgok maradnak ott, ahol voltak. Ez az
                  egész.</p>
               <p>- Elég szomorú, hogy így van.</p>
               <p>- De mit érne vele az emberiség, ha nem így volna - bölcselkedék Bibók -, én most
                  például rohannék a lőcsei tanács segítségére, mert tudok egy módot, hogyan
                  kerekedhetne felül. Úgy, de valaki más meg ugyanakkor a Görgey uram segítségére
                  rántana elő egy módot, amelyről viszont csak ő tud, s ugye megint ott volnánk,
                  ahol azelőtt. Nem jó a gondviselés dolgába belejavítani.</p>
               <p>- Vagyis abba lyukadunk ki - mondá Klebe úr szemrehányón, a poharát eltolva -,
                  hogy nem mond meg semmit. Gyerünk aludni. Ferencsik úr, fizetek.</p>
               <p>- Fiatal még az idő - fordult hátra Ferencsik.</p>
               <p>- Üres fecsegésnél jobb az álom - jegyezte meg Klebe.</p>
               <p>- Korai álomnál jobb a mámor - licitált Bibók.</p>
               <p>- Én már lefekszem - erősködött Klebe.</p>
               <p>- Eh, maradjunk még. Hé, pincér!</p>
               <p>Hans, az új bécsi pincér ugrott oda s alapos módon kérdezte ki az urakat.</p>
               <p>- Mit parancsolnak? Sört vagy bort?</p>
               <p>- Bort - felelte Bibók. - No, üljön hát vissza, bátya, inkább elmondom a dolgot,
                  ha már mindenképp kísértetbe visz… Te meg, málészájú, még mindig itt állasz?</p>
               <p>- Palackban vagy megmérve?</p>
               <p>- Mit bánom én. Hozd megmérve.</p>
               <p>- Iccét vagy verdungot?</p>
               <p>- Persze hogy iccét, te ökörszem.</p>
               <p>- Újbort vagy óbort?</p>
               <p>- Öreget.</p>
               <p>- Fehéret vagy vereset?</p>
               <p>- Úgy váglak pofon, ha még valamit kérdezesz, hogy nyomban kétfelé szakadsz,
                  vagyis két német lesz belőled.</p>
               <p>Meghozta a bort, töltöttek s közelebb lapultak egymáshoz.</p>
               <p>- Görgey nem megbízható ember - kezdé suttogva Bibók -, s igen sok vétkét tudom.
                  Nem megbízható se a labancnak, se a kurucnak, teljesen az ördög szolgálatában áll.
                  Mit mondana kegyelmed ahhoz, ha én azt állítanám, hogy mikor kuruc Görgey Jánosnak
                  a Rákóczihoz való lengyelországi kimenetele értésére esett, elfogatási parancsot
                  adott ki a saját testvére ellen.</p>
               <p>- Borzasztó - sziszegte Klebe úr.</p>
               <p>- Ugye, borzasztó? Ezt mondja kegyelmed. De mit szólna maga Rákóczi fejedelem, ha
                  megtudná?</p>
               <p>- Hát legalább is fejét venné.</p>
               <p>- És mit szólna ehhez Lőcse városa?</p>
               <p>- Alkalmasint föllégzene és levetné a fekete ruhát.</p>
               <p>- Ez az. Erről beszélek, kedves Klebe, erre célzok. Hogy Lőcse bevégezné a pörét
                  és tovább folytathatná a dolgait.</p>
               <p>- Az ám - szólt Klebe úr rekedten -, ha ez az elfogatási parancs megvolna.</p>
               <p>- Hiszen az megvan.</p>
               <p>- De hol?</p>
               <p>- Én tudom, hol van.</p>
               <p>- És hogyan kellene megszerezni?</p>
               <p>Bibók az asztalra könyökölt, letette a fejét a két kövér tenyerére, úgy nézett fel
                  nagy vigyorogva a Klebe becsületes, ámuló képébe.</p>
               <p>- Meg kellene venni, úgy, ahogy az életét megvették Palocsaytól, mikor életre volt
                  szükség. Most a halált vennék meg attól, aki egy skatulyában tartja. Ha Nustkorb
                  okos ember volna.</p>
               <p>Klebe lecsüggesztette a nagy fejét és nézte a kavargó füstöt a szobában, gondolata
                  szállt, szállt annak a kéklő szárnyain, tekintete pedig bambán révedezett a füstös
                  falakon. Egyszer aztán rátette a szőrös kezét szép csendesen a Bibók karjára s
                  rekedtes hangon suttogta:</p>
               <p>- Kinél van most az az elfogatási parancs?</p>
               <p>Bibók mosolygott.</p>
               <p>- Találja ki, Klebe apó.</p>
               <p>- Csak talán nem…</p>
               <p>- Annyit mondhatok, rossz helyen van.</p>
               <p>- Akkor talán mégsem jól gyanítom, de miért volna rossz helyen?</p>
               <p>- Mert közelebb áll az illető Görgeyhez, mint Nustkorbhoz.</p>
               <p>- Hm, ez bizony baj…</p>
               <p>- Minden út szabályozható, hm…</p>
               <p>- És hát milyen az az elfogatási parancs, hiteles alakú, Görgey saját
                  aláírásával?</p>
               <p>- Nincs abban annyi makula sem, mint egy liliomvirágban.</p>
               <p>Klebe apó ásítani és nyújtózkodni kezdett, szemei aprók lettek, nyelve nehezen
                  forgott, de azért mégis kivonatolta a gondolatait.</p>
               <p>- Érdekes dolgok ezek. Furcsák az emberek. És sok minden történik a Molitoriszon
                  kívül is a világban. Hát ez nagy bolha, hm… Nagyon nagy bolha. Be kellene
                  ereszteni a Nustkorb fülébe, mi?</p>
               <p>- Bolhának mondja? - nevetett Bibók.</p>
               <p>- No hát aranyból. Úgy, úgy, aranyból való. Sokat nyomhat, hej! Mennyire becsüli a
                  súlyát, hm?</p>
               <p>Több szó nem esett erről sem ezen az estén, sem másnap, de hogy a Klebe apó
                  fejében nyoma volt, látszott arról a szórakozottságáról, mellyel napközben a
                  kováccsal és a kollárral beszélgetett, kik a Molitorisz javításán dolgoztak.
                  Mikor pedig harmadnap elbúcsúzott Bibóktól, jelentősen mondá:</p>
               <p>- Nem állítok semmit, mert nem volna állásomhoz méltó többet mondani, mint
                  amennyit éppen kell, de úgy gondolom, hogy hallani fog rólam nemsokára.</p>
               <p>Bibók úr a kezeit dörzsölte (tele voltak gyűrűkkel ezidőszerint).</p>
               <p>- Mindenkor csak örömömre szolgál, ha Klebe úr felől hallhatok valamit.</p>
               <p>- Nem annyira magamat értem, mint az ügyet. Arról fog esetleg hallani.</p>
               <p>Bibók úr vállat vont.</p>
               <p>- Hallok vagy nem hallok, nem lehessen tudni. Az kegyelmedtől is függ, tőlem is
                  függ.</p>
               <p>- Hogyhogy? - kérdé Klebe úr halkan. - Kegyelmedtől is?</p>
               <p>- Néha nagyon nehéz hallásom van - szólt Bibók úr fennhéjázón.</p>
               <p>- Vagyis ez azt jelenti...</p>
               <p>- Hogy akkor nagyobbat kell kiáltani - vigyorgott Bibók.</p>
               <p>- Hm, értem kegyelmedet.</p>
               <p>Ezzel aztán elutazott Klebe úr és semmit sem hallatott magáról egész tavaszig.
                  Hanem iszen Bibók uram nem is volt kíváncsi. Selyem élete volt most neki. A
                  könnyelmű, vidám sztarosztának mind jobban-jobban a nyakára nőtt, titkait kileste
                  és azokkal fékentartotta, sőt uralkodott fölötte, szóval úgy élt most Bélán, mint
                  szúnyogtanyán a pók. Mert Béla szinte varázsintésre valóságos paradicsommá
                  változott át e télen. A férfiak zsoldos csapatokba alakulva, egyes rajokban
                  át-átkeltek a veszélyben levő magyarság védelmére a Rákóczi csapataihoz. Vér vízzé
                  nem válik, a megtagadott, az elhagyított gyermek szíve is az anyához húz. Zsigmond
                  király csak a földet adhatta zálogba a lengyeleknek, hanem a levegőt nem, az
                  magyar maradt, mihelyt a miazmáitól megtisztult. A férfiak elmentek, az asszonyok
                  ellenben itt maradtak. A szép bélai asszonyok. És ha még csak azok lettek volna!
                  Hanem ide menekültek az országrész többi szépei is, a háborúmentes területre.
                  Feleségét, lányát, értékes portékáját ide hozta, aki tehette. Majdnem úgy volt,
                  mint most száz esztendeje Esztergomban, mikor Esztergom Komáromban lakott; az
                  egész város oda menekülvén a török elől. Két bíró volt, két hatóság, két eklézsia,
                  csak a temető volt egy. Az kellett kölcsön.</p>
               <p>No itt meg három városra való asszony volt, javaerejű férfi pedig semmi. Temető
                  ide nem kellett, hanem a férfiembernek nagy becse támadt. Azért is volt az a sok
                  gyűrű a Bibók ujján.</p>
               <p>Azonfelül is jól jövedelmezett ez a sokadalom. A sztaroszta értette a
                  menekültekkel való bánásmódot. A bőrét mentő alany szívesen enged a bőréből egy
                  kis gyapjút levágatni, s ehhez olyan finom ollói voltak a sztarosztának, hogy öröm
                  volt velök dolgozni. S ami lelemény e téren az emberiség közkincse lett, abból nem
                  egy sugárnyi éppen a Bibók fejében gyúlt ki.</p>
               <p>Bibók ugyan engedte a javát a sztarosztának leszedni, de azért saját külön
                  jövedelmeket is tudott még csinálni folyton növekvő befolyásával, melyet immár
                  annyira észrevettek a városban, hogy ha valaki simán ki akart húzni a
                  sztarosztából valamit, hát Bibókot kente meg előbb. Elannyira beleedzette ez magát
                  a néphitbe, hogy gúnykép is jelent meg Krakkóban, mely Ljubomirsky urat mint
                  csótáros, cifra szerszámos öszvért ábrázolja, akin Bibók lovagol. »A holdra ugató
                  kutyá«-ban is lógott egy ilyen kezdetleges torzkép; a sztaroszta nagyon
                  megharagudott, a megégetését rendelte el és ötven lengyel forint bírságra ítélte
                  Ferencsiket. Tizenöt forint állítólag még ebből a bírságból is a Bibók zsebébe
                  ment.</p>
               <p>Úr volt Bibók, hatalma delelőjén. A sztarosztával sétálgatott egy szép tavaszi
                  napon - midőn egy öreg asszony megszólította a piacon, hogy üzenetet hozott
                  számára Lőcséről.</p>
               <p>- Kitől, anyácska?</p>
               <p>- Klebe úrtól.</p>
               <p>- No, mit üzen Klebe barátom?</p>
               <p>- Hogy a harang a városház tornyán meg fog szólalni e napokban.</p>
               <p>- Egyebet nem üzen?</p>
               <p>- Csak arra kért, hogy a nemzetes úr is üzenjen.</p>
               <p>Bibók bosszúsan harapdálta az ajkait.</p>
               <p>- Mondd meg neki, anyácska, hogy Lőcse messzire van, nem lehet idáig hallani a
                  harangját. És hogy nekem most mind a két fülem gyapottal van betömve.</p>
               <p>Zsebébe nyúlt és egy tallért adott az anyókának.</p>
               <p>Ljubomirsky, aki ma rossz hangulatban volt, epésen jegyezte meg:</p>
               <p>- Bibók, Bibók, te valami rosszban sántikálsz.</p>
               <p>- Én? Ugyan miből gondolod?</p>
               <p>- Nem lehet az egyenes ember, aki ilyen görbeségekbe takarva kapja és adja az
                  üzeneteket.</p>
               <p>- Nem értelek, nagyságos uram.</p>
               <p>- Még te nem értesz. Ez nem rossz. De én megértsem, ugye, hogy miféle gyapottal
                  van betömve a füled, mikor a legnyitottabb nyúlfül Európában.</p>
               <p>- Hisz ezek floskulusok. A klasszikus nevelés folyományai, amelyben mi magyarok
                  részesülünk. Egy magyarnak a nyelve és egy méhnek a csápja váltig virágokban
                  hempereg.</p>
               <p>A sztaroszta mégis dohogott, mert nagyon rossz kedvében volt. Előtte való este
                  jött Krakkóból s panaszkodott hogy pénzt vesztett kártyán. Ilyenkor mindig
                  mogorva volt. Bibók nem vette szívére és vigasztalta:</p>
               <p>- Majd szerzünk itthon. Nem halt még ki a pénzek anyja.</p>
               <p>Később azonban egyre élénkebb hírek kezdtek szivárogni a közönségben. Kereskedők
                  és krakkói utasok állították, hogy oly mesés összeget vesztett a sztaroszta, amire
                  alig van példa Krakkóban. Bibókot még ez se nyugtalanította, mert tudott annyit,
                  hogy csak »hozza«, becsületszóra hozza a pénzt. Efféle hozatal alatt pedig,
                  akármilyen nagy is az összeg, nem törik el az ember dereka. Nem is lett volna baj,
                  mindössze némi kellemetlenséget jelentett, hogy a királynak is tudomására jutott a
                  nagy veszteség, s minthogy szerette, ha ügyes királynak tartják (mi mindenféle
                  apró hiúságaik vannak ezeknek is), egy főhivatalnokot küldött Bélára, aki, mint a
                  héja, legott lecsapjon a pénztárt megvizsgálni. Ez se lett volna baj, mert a
                  kiküldött főhivatalnok, gróf Stramonsky is szenvedélyes játékos; Bélára érkezve,
                  leültek ketten a sztarosztával és egy egész éjjel játszottak, amikor is
                  Ljubomirsky becsületesen megkefélte a grófot. S ezt már azért se lehet tőle rossz
                  néven venni, mert ha őt keféli meg a gróf, hát nem tudta volna megfizetni. A gróf
                  meg is neheztelt ezért, amit viszont a gróftól nem lehet venni rossz néven, mert a
                  gróf hozzá volt szokva az ilyen pénztárvizsgálatoknál föltétlenül nyerni. Ami
                  egyszer nemzeti szokás, az szokás, ki kell mellette tartani. Ilyen ártatlan
                  semmiségből eredt az egész baj. A főhivatalnok gróf ezúttal nem a pénztárt
                  vizsgálta meg, ahol rendszerint sohase talált sokkal többet, mint amennyit mint
                  nyereséget készpénzben másnap elvitt, hanem a könyveket turkálta fel, ahol
                  megtalálta, hogy a sztaroszta már tizenöt éve csalja az államot és a királyt.</p>
               <p>Erre aztán nagy lármát csapott gróf Stramonsky, a sztarosztát felfüggesztette
                  állásától, iratait, holmiját lepecsételte, hozzátartozóit elcsapta, köztük Bibókot
                  is, kinek rögtön ki kellett hurcolkodnia, mint a Ljubomirsky rossz szellemének, a
                  kormányzósági épületből, a sztaroszta helyére ideiglenes főnököt állított s magát
                  a sztarosztát mintegy fogságban Krakkóba vitte, hol a királytól kezdve mindenkit
                  meglepett nem a bűnös kezelés, de az, hogy kisült.</p>
               <p>Ezentúl rosszra fordult Bibók sorsa. Egy darabig még ott éldegélt »A holdra ugató
                  kutyá«-nál, de megfosztva pártfogójától s jövedelmeitől, lassan vedlett; azelőtt a
                  kezei voltak hosszúak a hatalom révén, most az ujjai hosszabbodtak rendre,
                  szabadulván az értékes gyűrűitől.</p>
               <p>Ljubomirsky, amint tudjuk, visszakerült vagy félév múlva, teljes tisztaságában,
                  mint egy liliom, hivatala élére (mondják, hogy az egész egy kicsinált komédia volt
                  közte és Stramonsky gróf közt, mert nem bírt volna másképp megszabadulni
                  Bibóktól). Igaz, vagy nem igaz, egyre megy, a tény az, hogy Bibók nem bírta már
                  bevárni a gazdáját, egy ideig még hitelben élt Ferencsiknél - míg minden gyűrű,
                  minden hitel oda lett, a legvégén pedig elfogyott az a vatta is a füléből, amely
                  miatt nem lehet hallani a lőcsei harang kongását.</p>
               <p>Bibók azonban nem az az ember volt, aki könnyen megadja magát a sorsának.</p>
               <p>Elhatározta, hogy pénzt szerez s aztán a saját szakállára kezd valamit.
                  Olyasvalami derengett a fejében, hogy fölkeresi öccseit, ibi ubi, s aztán egy kis
                  külön csapatot szervez, azzal fog portyázgatni, mégpedig a saját szakállára. Mert
                  végre is, miért ne legyen az ember önálló? Ehhez az utolsó pondrónak is joga van.
                  S ilyenkor teremnek a vagyonok, a kalandok, vezérségek.</p>
               <p>Hanem hát ehhez mindenekelőtt Klebe apót kell fölkeresni s elsütni az elfogatási
                  parancsot, mert ez most már készpénz - a Klebe üzenete óta. (De bolond volt akkor,
                  hogy elutasítólag felelt.)</p>
               <p>Mindent előre kitervezett, helyes építő talentuma volt. A kormányzósági
                  lepecsételés alkalmával a ruhái közt megmentett egy félig kopott egyenruhát,
                  aminőt az apró lengyel hivatalnokok viseltek, ez most igen hasznos semleges ruha
                  volt, melyben bátran útra kelhetett a Szepességen. Ismerték és sehol se bántották.
                  Szegény pária, mondogatták és még enni-inni is adtak neki. A lengyel hivatalnokról
                  mindenki tudta, hogy csak annyija van, amennyit lop - de hogy lophasson szegény
                  útközben?</p>
               <p>Bibóknak Lőcsére kellett jutnia. De hát Lőcsére nem tanácsos bemenni; szűk neki
                  Macedónia. Mert Lőcsén most a kuruc az úr, ki tudja, hol bukkanhat ki egy
                  veszedelmes ismerős, aki menten ráborítja a vizes lepedőt. Azonfelül ott
                  kényelmetlen is lenne alkudni az okmányra, ha nem adja szépszerivel, elvehetik
                  tőle erőszakkal, nem sokat adhatnak ott most az illedelmi formákra.</p>
               <p>Lőcsére hát nem megy be, vagyis a kaput át nem lépi. Úgy, de akkor hova megy? Mert
                  a kapun innen meg Görgey Pálé a hatalom, tehát ez is veszedelmes terület - de
                  legalább tágasabb.</p>
               <p>A városi kert korcsmájára gondolt. A Klebe elbeszéléseiből tudta, hogy valami
                  Kárász Péter kassai volt hentes bérli az idén, aki tavaly Görgőn a Quendel-féle
                  vendéglőt bírta, de akit most kimart onnan egy többet ígérő tót traktéros. Hát
                  ehhez a Kárászhoz kívánkozott Bibók. Ott majd meghúzza magát, míg az üzlet
                  lebonyolódik. A korcsmárosnak egy-két szobája is van az emeleten, ismeretséget köt
                  vele, s elbeszélgetnek a görgőiekről. Régen nem hallott már semmit, sem az apja,
                  sem a felesége felől.</p>
               <p>Mindezt ilyen szépen előre kiszínezte, s majdnem így is történt.</p>
               <p>Egy kora hajnalban beállított Kárász uramhoz és szobát kért.</p>
               <p>A korcsmáros pörge bajuszú, gömbölyű magyar ember, éppen a felkelő napot nézte a
                  folyosón és nagyot ásított, mintha el akarta volna nyelni.</p>
               <p>- Adjon az isten jó reggelt.</p>
               <p>- Adjon bizony! - motyogta Kárász úr gépiesen. - Mi tetszik?</p>
               <p>- Egy szobát kérek.</p>
               <p>- Szobát? - csodálkozott a vendéglős. - Mire való lenne az?</p>
               <p>- Nagyon el vagyok fáradva.</p>
               <p>Kárász uram nem is felelt, csak a vastag szemöldjei rándításával mutatott a kerti
                  padokra.</p>
               <p>- Úgy ám, de én aludni szeretnék.</p>
               <p>Kárász uram most már csak a hosszú pipaszárával bökött a tölgyek alatti szép
                  smaragdzöld pázsit felé, ahol friss szénapetrence terjesztette balzsamos illatát,
                  a király is elalhatna ott.</p>
               <p>- De én ágyban szeretnék aludni.</p>
               <p>- Hm - mordult fel Kárász uram -, talán cukorból van?</p>
               <p>- Egész éjjel jöttem.</p>
               <p>Kárász uram most már végignézte az utast, s az akkori nehézményes idők szerint,
                  bizonyos kérdések alá vetette.</p>
               <p>- Miféle az úr?</p>
               <p>- Lengyel.</p>
               <p>- Csak?</p>
               <p>- Ez idő szerint semmi egyéb.</p>
               <p>- Hát mért nem megy a városba?</p>
               <p>- Azért, mert nem akarok.</p>
               <p>- És miért nem akar?</p>
               <p>- Ahhoz magának semmi köze.</p>
               <p>- No, ebben igaza van - jegyzé meg Kárász és most először kezdett nehéz természete
                  némiképp fölengedni. - És meddig kellene a szoba?</p>
               <p>- Két vagy három napig.</p>
               <p>- Csak nem akar annyi ideig itt lenni?</p>
               <p>- De.</p>
               <p>- Talán valami dolga van itt?</p>
               <p>- Az.</p>
               <p>- Itt nálam?</p>
               <p>- Itt.</p>
               <p>- Mit akar itt csinálni?</p>
               <p>- A szerencsét próbálom megnyergelni.</p>
               <p>- Nekem is szóljon kend, ha majd a kantárját fogja. Gyalog jött?</p>
               <p>- Gyalog.</p>
               <p>- No, hát nincs szoba, édes lelkem, igen sajnálom, hanem ha egy kis fölöstökömet
                  meg nem vet, tartson velem kegyelmed. Hé, Éva, galambom, főzz egy kis demikátot! -
                  kiáltott be aztán a pitvar felé fordulva.</p>
               <p>Bibók kedvetlenül vakarta a fejét, de már mit tegyen, a reggelit mégiscsak
                  elfogadja. Fáradtságát csak az éhsége múlta fölül; szinte nyerített az ételre.</p>
               <p>Kárász uram szavára mindjárt némi mozgás támadt a ház belső részében, később maga
                  a korcsmáros is bement és egy kisfiút hozott ki a karján.</p>
               <p>- Alszik a szakácsném, meg az egész személyzet - mondá. - Sokáig fenn voltunk az
                  este, kuruc tisztek mulattak itt, ünnep volt, Péter-Pál napja. Most már, míg az
                  asszony a demikátot főzi, magam vagyok a pesztonka.</p>
               <p>- Ez a legkisebbik? - kérdé Bibók.</p>
               <p>- Ez egyetlen. Se égen, se padláson több.</p>
               <p>- No, az isten éltesse. Hanem egy kicsit pápistaszínben van.</p>
               <p>- Hiszen ez az én szívfájdalmam, a gyermek egy idő óta szemlátomást senyved,
                  napról napra véznább és örökösen szomorú. Valami gonosz ember szeme verte meg.</p>
               <p>- És nem tesznek ellene semmit?</p>
               <p>- Dehogynem. Füstöljük, ráolvasunk, két lovam egyebet se csinál, csak a
                  javasasszonyokat szállítja ide, meg innen haza a Szepesség minden részébe.</p>
               <p>- Adja csak ide azt a gyereket, gazduram -, Bibók átvette a fiút, meghallgatta a
                  mellét, megnézte a nyelvét, megtapogatta az üterét.</p>
               <p>- Nincs ennek annyi baja se, mint a rozmaringlevélnek - jegyzé meg.</p>
               <p>- Bárcsak a mennyei orakulum beszélne kegyelmedből. Valami hibának azonban mégis
                  kell lenni…</p>
               <p>- Éppen azon töröm a fejemet. Valami hiba iszen lehet, de az nem a gyerektől
                  való.</p>
               <p>- Hogy érti azt?</p>
               <p>- Mondjuk például, hogy a rozmaringlevélnek poloskaszaga van, hát akkor ennek nem
                  a rozmaringlevél az oka, hanem a poloska, amelyik rajta mászkált.</p>
               <p>- Ebben van valami - hagyta rá Kárász uram, s minthogy ilyen okos emberrel van
                  dolga, bizony nem átallotta leballagni a pincébe egy kis óbort hozni fel a
                  vendégnek. Míg a borért odajárt, Bibók cserebogármalmot csinált a kisgyereknek,
                  szórakoztatta, szétbeszélte, úgy, hogy mire Kárász uram visszajött, már nevetett a
                  gyerek, sőt az orcácskáján egy kis piros szín virágzott. (Nem kell azt az apának
                  tudni, hogy a bácsi megcsipkedte a képét.)</p>
               <p>- No, nézze ezt a gyereket, mihelyt az én kezembe jutott.</p>
               <p>Hát ez igazán csoda volt. A penészvirág tapsolt a malmocskának és nevetett.</p>
               <p>- Add ide! - kiáltá idétlen hangján, apró, fonnyadt kezecskéivel utána
                  kapkodva.</p>
               <p>Eközben elkészült a »demikát«, a szepesi juhászok híres reggeli levese, melybe
                  keserű brindzát főztek be. Egy sovány asszonyka tálalta fel, sárga, aszott orcájú,
                  beesett mellű teremtés. Mikor a párolgó demikát után a hideg pecsenyét is feladta
                  és eltávozott, mindjárt az első koccintás után barátságosan kérdezte Bibók:</p>
               <p>- A gyerek édesanyja?</p>
               <p>Kárász a szemeivel intett igent.</p>
               <p>- A gyerek vele hálál?</p>
               <p>- Úgy van, vele hálál.</p>
               <p>- Hát itt a baj. Mindjárt gondoltam. Az asszonyka nem egészséges testű. A
                  gyereknek külön kellene hálálni, vagy pedig valami tenyeres-talpas, egészséges
                  szolgálóval. A kis test a nagy testtől kölcsönzi az erőket és a színeket. A nyúl
                  olyan színű lesz, mint a rög, amelyen alszik, a levelibéka olyan, mint a levél,
                  amelyen él. Nézze meg ked például a nemes mészáros vagy hentes céhet, majd
                  mindenik mészáros vagy hentes meghízik, erős és életpiros lesz, amelyekben babrál,
                  az egészséges állati testeknek kipárolgásától.</p>
               <p>Ez az utolsó argumentum megfogta Kárászt.</p>
               <p>- No, hát ez igaz. (S kezét nyújtotta Bibóknak.) Mondhatom, világot gyújtott a
                  fejemben. Persze, az asszony odavan, pedig takaros leány volt. (Csettentett a
                  szájával, holmi visszaemlékezésekbe merülve.) Aztán köhög is. Hát megpróbáljuk.
                  Van itt egy kövér leány Késmárkról, csak úgy reng rajta a hús, a képe meg süt a
                  meleg vértől, mint a tüzes vasaló. Azzal hálatom a gyereket. Van aztán egy másik
                  konyhaleány is, finom, karcsú, mint a szarvas… Hadd háljon felváltva a lányokkal,
                  akár egy török királyfi. (Jóízűen nevetett.) Csak egy kicsit korán kezdi a lurkó,
                  mi? Majd megmutatom a két nőszemélyt, mert már mindjárt felkelnek, állapítsa meg,
                  melyik lesz jobb. De mit is akartam még kérdezni, izé… hogy is hívják csak?</p>
               <p>- Tropszky Antal.</p>
               <p>- Kárász Péter - nevezte meg magát a korcsmáros, mire újból kezet fogtak. - Aha,
                  tudom már. Azt akarom kérdezni, de lélekre, szokott-e hortyogni?</p>
               <p>- Nem.</p>
               <p>- Köhögni se?</p>
               <p>- Nem.</p>
               <p>- Becsületére mondja?</p>
               <p>- Mondom.</p>
               <p>- No, hát akkor felvezetem a szobájába.</p>
               <p>- Nem is gondoltam, hogy olyan tréfás ember Kárász úr - nevetett jókedvűen Bibók.
                  - Azt hittem, csakugyan nincs szoba.</p>
               <p>- Nincs is voltaképpen. Vagy legalább nem kellene átadnom, de lássa, olyan jót
                  tett velem, egy kis reménységet öntött a szívembe, hogy mikor megláttam mosolyogni
                  azt a gyereket, akár az ingemet is elkérhette volna. Azért hát foglalja el a
                  szobát és aludja ki magát, Tropszky úr.</p>
               <p>A vendéglő közepére egy »felső rend« volt építve, amint akkor nevezték az
                  emeletet, mindössze két szobából állt, melyekbe hátulról vezetett fel garádics. A
                  két szobát rendszerint a vendéglős használta, ha nagyobb családja volt, de a
                  Polizei fekete könyveiben is megtalálni nyomukat. Legalább a hír szörnyülközve
                  suttogja, hogy igen sokszor használtattak találkozási célokra az egymáshoz szító
                  kétnembeli polgárság közt. Nem egy szerelmi történet szálai haladnak egész idáig.
                  A városi tanács le is akarta már őket rombolni és nem is állna most már ott a két
                  szoba, ha akkor az öreg Mostel egy bölcs szavával meg nem menti, mondván:
                  »Ennélfogva égessetek el minden ágyat és párnát, mert a legtöbb erkölcstelenség
                  ezekben történik«. Így aztán elégnek látta a szenátus beletenni a szerződésekbe az
                  illető nyári vendéglősökkel, hogy a felsőrendi szobák istentelen célokra nem
                  használhatók.</p>
               <p>Hogy igaza volt-e Mostelnak vagy sem, csak az isten a megmondhatója. Mert
                  bizonyos, hogy a szerelem útjai nem lesznek járhatlanok, akármilyen kátyúkat vágna
                  is rajtok a hipokrizis. Ámort nem lehet kilakósítani azzal, hogy a házait
                  lerombolják. Viszont meg kell adni, hogy a kerti vendéglő két szobája azokkal a
                  pikáns krónikákkal, melyek hozzá tapadtak, nem volt épületes látvány a fiatal
                  lánykáknak, kik délutánonként kijártak ide sétálni. Ezek a fruskák mindent
                  meghallanak otthon. És milyen éles eszük van. Már maga az, hogy a feljárat e
                  szobákhoz a kert hátulsó gondozatlan részéből történik, mely be van nőve
                  bokrokkal, iszalagokkal, mint egy őserdő, bizonyos titokzatosságot kölcsönöz
                  nekik: »pszt, csendesen, lábujjhegyen«, látszanak suttogni az egymásba fonódott
                  lombok. A befüggönyözött ablakok, melyek a kert előrészére néznek, valami sunyi
                  szemérmetlenséget fejeznek ki, és a kék akácvirágnak, mely a falakat befutva,
                  fölfelé kapaszkodik az ablakokig, valami sajátságos, buja, izgató illata van -
                  vagy csak bolondos képzelődés az egész.</p>
               <p>Annyi bizonyos, hogy Bibók uram egy jó verset aludt az egyik szobában, csizmástól,
                  mindenestől belevetve magát az ágyba. Már délre járt az idő, mikor felkelt, a kert
                  még most is néptelen volt (csak uzsonna táján kezdődik itt az élet), mindenekelőtt
                  egy nagy sétát tett és hosszú fontolgatás után, hogy miképpen és kitől üzenjen
                  Klebe úrnak, ő is arra szánta magát, hogy a mezőket ellepő mindenféle munkások
                  közül egy öregasszonyt keres, hiszen az ördög maga is öregasszonyt küld olyan
                  helyre, ahova ő maga fél elmenni.</p>
               <p>Talált is még idejében egy ilyen öregasszonyt (azt mindig talál az ember), aki
                  mindenféle gyógy- és kuruzslófüveket szedett a földeken, néhány ezüstpénzért
                  ajánlkozott, hogy felkeresi Klebe urat, kit személyesen ismer s átadja neki azt az
                  üzenetet, hogy estére jöjjön el a városi kertbe, ahol a bélai barátja várja, aki
                  csak azért jött, hogy a lőcsei harangot hallja.</p>
               <p>- Szép is annak a szava, meg kell adni - mondá az öregasszony, nem minden
                  tisztelet nélkül tekintve fel arra a férfiúra, aki ilyen messzire elzarándokolt
                  ilyen épületes szándékkal.</p>
               <p>Szemmel láthatólag meghatotta, és bizonyos volt, hogy minden szembejövőnek
                  elújságolja útközben, milyen derék emberre bukkant… hogy vannak még jámbor emberek
                  a világon. Mindjárt megijedt ettől Bibók és visszakapált, hogy ő harangöntő mester
                  Bélán és olyan harangot rendeltek meg nála Bécsbe a Szent István tornyába,
                  amelyiknek a hangja szakasztott a lőcseié legyen, azért akarja hallani. Hanem most
                  meg már attól ijedt meg, hogy megkonfundálja az asszonyt a sok mindenfélével, és
                  nem bírja tisztán átadni az üzenetet, hát abban állapodtak meg, hogy miután
                  Klebével beszélt, még egyszer jöjjön vissza jelenteni és akkor kapja meg a
                  kialkudott pénz másik felét.</p>
               <p>Ami bölcs megállapodásnak mondható azért is, mert a kialkudott összegnek ez a
                  másik fele már nem volt meg, úgy, hogy Bibókot hovatovább az a gondolat kezdte
                  foglalkoztatni, hol és min ebédel meg. A kertvendéglőben nem szabad a
                  pénztelenségének kisülnie, a városon kívül voltak ugyan elszórva házikók, füstölgő
                  fedelekkel (kürtők még ritkák abban az időben), de ezek többnyire majorosok,
                  gazdag polgárok cselédjei, pénz nélkül semmire se megy velök az ember. Mindennek
                  dacára nem nagyon bántotta a helyzet. Hozzá volt szokva az effélékhez, mint az
                  erdei vad. A tigris, a szarvas, a farkas nem tart szakácsot. Az esik neki jól, ami
                  véletlenül jön. Nem tudják a háziállatok, akiknek rendes jászoluk van, mi az
                  édes…</p>
               <p>Mégis a kerti korcsma felé bandukolt s egy kis sündisznót talált útközben. Hopp,
                  ez az. Megvan az ebéd. Jó lesz a kis vézna gyereknek ajándékba. Megint nevetni
                  fog. S a mosolygására minden tepsi és lábas elkezd sisteregni.</p>
               <p>Mosolyogva hajolt le érte: »gyere, kis piszkos«, s bedugta a zsebébe a sünt.</p>
               <p>Az emberismeret csodaszerével bekenve, csakugyan jól számított, a kis piszkos
                  pompás ebédhez juttatta, mert a penészvirág kegyesen fogadta a különös állatot, s
                  mikor Bibók kérdést intézett, hogy kaphatna-e ebédet, Kárász uram kijelentette,
                  hogy ebédet ugyan nem szoktak készíteni, mert csak délutáni és esti vendégek
                  vannak, de amit maguknak főztek, szívesen szolgálnak belőle, sőt a fürge, sovány
                  asszony még meg is szaporította hirtelenesen egy kis vesevelővel a fogásokat.</p>
               <p>Ebéd alatt aztán megindult a bizalmas beszélgetés: Mi újság a városban? Mért
                  járnak itt az emberek feketében? Hogy viselik magukat a kuruc tisztek? Jól megy-e
                  az üzlet idekünn? Azelőtt ugye Görgőn volt Kárász uram?</p>
               <p>Kárász aszerint felelt, hol kurtán, hol hosszabban, amint szívesen vagy nem
                  szívesen érintette a tárgy, óvatos, általánosságba mozgó kifejezéseket használt,
                  mint egy püspök, Görgőnél pedig végképpen megfogyott a szava.</p>
               <p>- A Quendel vendéglőjét bérelte?</p>
               <p>- Ühüm.</p>
               <p>- Hallom, fényesen ment.</p>
               <p>- No, no.</p>
               <p>- Milyen ember a Görgey?</p>
               <p>Kárász nyugtalanul mozdult meg.</p>
               <p>- Talán ismerős Görgőn? - kérdé.</p>
               <p>- Nem. Sohasem voltam ott, hanem volt hajdan egy bajtársam, aki onnan való, az
                  sokat beszélt nekem Görgő felől.</p>
               <p>- Úgy?</p>
               <p>- Egy Bibók Zsiga nevű - folytatá a vendég. - Nem lakik most ott?</p>
               <p>- Nem, de hallottam felőle, infámis gazember, ha ugyan egyet gondolunk a
                  személyben.</p>
               <p>- Csodálom - szólt a vendég elkomolyodva -, azt, akit én gondolok, általában
                  kedves embernek tartották.</p>
               <p>- Ez megszökött otthonról - jegyezte meg Kárász közömbösen.</p>
               <p>- S most hazavárják - egészíté ki a mondatot az utas.</p>
               <p>- A varjak - tette hozzá Kárász.</p>
               <p>- Miért a varjak?</p>
               <p>- Azoknak lesz belőle hasznuk.</p>
               <p>- Hogyhogy?</p>
               <p>- Úgy, hogy ha hazajön, felakasztódik.</p>
               <p>Szemhunyorítás nélkül állta ki ezt a próféciát, csak egy kicsit halaványabb
                  lett.</p>
               <p>- Főbenjáró dolgot követhetett el - jegyzé meg elcsukló hangon, mintha a torkát
                  szorítaná egy láthatatlan kéz -, valami nagy istentelenséget.</p>
               <p>- Ellenkezőleg, a szentségekben gyakorolta magát s nem bírt velök betelni -
                  humorizált a korcsmáros.</p>
               <p>- Nem értem, Kárász uram.</p>
               <p>- Kétszer házasodott meg az imposztor, s minthogy a házasság szentség, tobzódott a
                  szentségekben, amiben nincsen semmi kifogásolni való, a baj csak az, hogy az egyik
                  asszony még élt, mikor a másikat elvette, és most előkerült mind a kettő.</p>
               <p>A vendég arcán, homlokán izzadságcsöppek gyöngyöztek.</p>
               <p>- Lehetetlen - hebegte, de a Kárász ráirányuló tekintete előtt csakhamar
                  összeszedte magát. - Ki gondolta volna arról az asszonyról… illetve Zsiga
                  barátomról? Ejnye, ejnye!</p>
               <p>- Hát biz annak »nyek« (Kárász uram jelképileg a nyakán mutatta a folyamatba
                  veendő műveletet). Alispán uram aperte kimondta, hogy az első fára akasztatja fel
                  ezt a Bibókot.</p>
               <p>- Bolondság, bolondság - dünnyögte Bibók maga elé. Majd nagyot húzott az előtte
                  álló zöld kancsóból, de nem ízlett neki a bor. Hideg borzongás futott végig a
                  hátán.</p>
               <p>- Igaz, ami igaz - hagyta rá Kárász. - Mert mi a voltaképpeni eredmény? Ahelyett,
                  hogy segítene a szerencsétlen asszonyokon a törvény, csak a bajt szaporítja. Két
                  asszonyra esik egy férj most, az egyiknek tehát nincs férje, amit akként reparál a
                  törvény, hogy a másikét is elveszejti, lesz summa summárum két férjetlen
                  asszony.</p>
               <p>Eközben észrevette, hogy a vendég túlságosan elszontyolodott, sietve fordította
                  másra a beszédet, őt kímélve, de a Bibók jókedve már nem jött meg, fejfájásról
                  panaszkodott és fölment a szobájába. Kárász pedig nem győzte dicsérni a felesége
                  előtt: »Csupa merő szív ez a Tropszky, úgy restellem, egészen elszomorítottam a
                  Bibók Zsigánék esetével, mert fiatalkori pajtása Bibóknak«.</p>
               <p>Estig fent maradt a szobában, s nem az az ember volt, aki addig helyre ne jött
                  volna a lelkiállapotára nézve. Ej, mitől féljen? Hiszen itt nem kerülhet a Görgey
                  kezébe. Messzebb van ő itt Görgeytől, mintha tengerek választanák el. Azonban egy
                  kissé több óvatosság nem árt meg. Nem jó volna, ha felismernék. Például itt
                  Kárásznál is mindjárt tarthatatlanná válnék a helyzet.</p>
               <p>Fülledt levegő volt odabent, a leeresztett zsaluk bordázatán át is erősen besütött
                  a hév nyári nap, úgy, hogy a meleg miatt nem bírt elszundikálni, estefelé pedig az
                  alul növekvő lárma, zaj, tányércsörömpölés, duhaj énekszó riasztotta fel terveinek
                  szövögetéséből. A korcsma elé folyton hordani kellett az asztalokat és székeket a
                  kocsiszínből. Mind-mind nagyobb félkarika képződött vendégekből. Kárász uram, meg
                  a csaposlegények egy ingre vetkőzve, s az is csurom víz, száguldoztak az asztalok
                  közt, sörös- és borosedényekkel. A két szolgálóleány a rostélyosokat szolgálta
                  fel, melyeknek a finom fokhagymaillata felhatolt Bibókhoz. Bibók le-lepillantott a
                  zsalu nyílásain a tarkabarka közönségre. Jól táplált szász polgárok a kuglizó
                  tájékát lepték el s nagy hurrákkal ütögették le a bábukat. Valaki kilencet
                  kaszabolt le s egy hordó sört hozatott. Éppen most ütötték csapra éktelen
                  ujjongások közt. Nyalka kuruchuszárok óriás edényekből nyakalták a különböző
                  borokat. Maga Andrássy generális is jelen volt (Bibók felismerte) egy csomó
                  főtiszttel, s ugyancsak vörös volt már a sok italtól, mint egy skarlát posztó.
                  Élénk, vidám képet nyújtott a korcsma és környéke. Egy-egy hosszú asztalnál, ahol
                  többen verődtek össze, felköszöntők folytak szakadatlan sorban következő
                  szónokokkal. Erről lehetett megismerni, hogy ezek a szónokló katonák valójában
                  csak táblabírák, akik katonáknak vannak öltözve. Távolabb már a virággruppok
                  tájékán valóságos gyűrű alakult bámész, kandi sétálóközönségből, mely gyönyörködve
                  nézte a mulatozó daliákat. Gyászruhákba öltözött úriasszonyok, kisasszonyok a
                  nevelőnőikkel, kófic inasok, mesterlegények, fösvény patríciusok, akik fogukhoz
                  verik a garast s a világért se fogyasztanának valamit a korcsmában, mikor házhoz
                  hozatva olcsóbb, és csak levegőt szívni jönnek a »zöld«-be, amint a város kertjét
                  nevezik.</p>
               <p>Kárász uram kincsesbányához jutott. A város kertje elérte aranykorát. Estefelé itt
                  volt úgyszólván az egész város. Valóságos lázas divat lett itt tölteni az estéket,
                  aminthogy megjövendölte azt Mulzinger Tamás, a város előbbeni kertésze, akinek
                  szemrehányást tett a tanács, hogy csupa mentát, rozmaringot és mályvát termeszt,
                  csupa közönséges virágfajokat, nemhogy új virágok meghonosításával emelné a kert
                  látogatottságát, amire meg is szavazott a város negyven forintot, hogy hozasson
                  virághagymákat Homonnáról, Terebesről, vagy akár a hollandusok országából, ha
                  futja, de Mulzinger Tamás csak a fejét rázta és jóslatszerűen mondá a halálos
                  ágyán delíriumban: »Mind nem ér semmit. Magától jön meg az ilyesmi. Meg kell várni
                  az időt, mikor majd magyar huszárok nyílnak ezen a helyen.«</p>
               <p>No, hát ez akkor hagymázos érthetetlenségnek látszott, s íme, most meg van
                  magyarázva. De iszen értelmes ember volt ez a Mulzinger Tamás!</p>
               <p>Lőcse különösen lelkesedett a kuruc tisztekért, mert a szabadságért verekedtek, s
                  ebben a vallásszabadság is benne volt, amiért éltek-haltak a lőcsei szászok, az
                  asszonyok pedig azért lelkesedtek értük, mert a tisztek szépek voltak - és az
                  asszonyok nagyon ki voltak éheztetve a Kramler-Görgey-esetből kifolyólag. Megunták
                  már nagyon a gyászruhát, csömör fogta el őket a fekete színtől és nem csoda, mikor
                  a piros nadrágokat és a sárga csizmákat meglátták, ha valami különös nyilallást
                  éreztek.</p>
               <p>Az, hogy ezek a katonák iszákosak voltak, mint általában akkor az emberek, nem von
                  le semmit. Az akkori folytonos hadakozásokban, a tábori életben, amikor az
                  embereknek nincs rendes szakácsnéjuk, a szesz tartja bennük a lelket. Általában az
                  egész magyar élet ebben a jegyben folyik le. A hegyek adják a vasat és a bort.
                  Vassal és borral dolgozik az ember. A völgyek és a rétek az állatoké. A korszak
                  összes szereplői nagyitalúak. Thököly Imréről meg van írva, hogy egy gönci hordó
                  bort ivott meg egy-egy ünnepi alkalommal. Apafi Mihály uram nevezetes lett arról,
                  hogy a délutáni intézkedései nemtörténteknek tekintendők. Esterházy nádorispánnak
                  az ágya mellett éjszakára is be volt készítve egy kupa bor. Andrássy generális a
                  nagyhírben álló ivókat gyakran összehívta magához és az asztal alá itta
                  valamennyit. Ez volt a szomjúság kora, a leghosszabb kor,
                  mert egypár száz évig tartott. Minden szalmaláng volt, csak a bor iránti szeretet
                  mutatott csodálatos stabilitást. A poéták, lantosok a bort dicsőítik. A betegek
                  mindenféle nyavalya ellen borral gyógyítkoznak. Nagy nyavalyák ellen nagy borral,
                  tokaji aszúval, kis nyavalya ellen a kisebbrangú hegyek nedvével. Minek a verébre
                  ágyúval lőni? A hősök becsípnek a csata előtt és isznak a csata után. (Akinek
                  kulacsa van, iszik csata közben is.) Egyébiránt a borok családfája is erősen
                  fejlődött és virágzott. Nemcsak a hegyvidékek szerint volt sokféle bor, mint
                  most, hanem mindenféle árnyalatokat honorált a finoman megkülönböztető nemzeti
                  kóstolgatás; volt kastélyszínű bor (siller), abrakosbor, hegyvámbor, papbor,
                  németbor (savanyú), misebor (finom), pennabor, bodzásbor, nyárlottbor, csigér,
                  törökbor, nyúlósbor, aszú, zsálás, kalantyúsbor. Persze, hogy aztán az ilyen
                  elterjedt borfamíliához megfelelő alkalmak is kellettek (hosszú éjszakák s
                  névnapok, közbe egy kis parázs verekedés). Hasonlóképpen megszaporodának az ivási
                  lankadtságot ellensúlyozó felköszöntések és szertartások: az egyszerű köszönő
                  pohár (a »szállok az úrnak«), a látópohár (kóstoló), a társpohár, a fráterpohár,
                  sellyepohár, az indulópohár (most szentjános áldása), az unszoló pohár, az
                  ukkopohár stb. Nagyszerűen volt ez kigondolva, hogy az ember soha abba ne
                  hagyhassa és mégse unhasson rá.</p>
               <p>Bibók maga is korhely lévén, nem csekély irigységgel pillantott végig a mulató
                  daliákon, kik kisebbedő szemekkel, de nagyobbodó ábrándokkal, az úgynevezett
                  amabilis konfúzió stádiumában zsibongtak, ágáltak, csuklottak, hadonásztak és
                  tántorogtak odalent. Hej, ha ő is köztük lehetne! Mert hiába, csak az a
                  gyöngyélet.</p>
               <p>Bár Klebét még nem remélte lent találni, mégis elhatározta, hogy lemegy s eleibe
                  kerül a város felé vezető úton, vagy a közkert valamelyik félreeső helyén várja
                  be. Csalmáját mélyen a szemére húzva lépegetett le a garádicsokon, melyeknek alján
                  egy kis pesztonka ült a penészvirággal és verses mesécskét mondott neki. Velük
                  volt a sündisznó is, melyet a fiúcska egy fűzfavesszővel szurkált, miközben a
                  mesét is hallgatta.</p>
               <p>
                  Es war einmal eine Henne und ein Hahn Fängt mein Märchen an;
                     Dann war eine Kuh und ein Kalb, Ist mein Märchen halb; Es war einmal eine Katz'
                     und eine Maus, Ist mein Märchen aus.
               </p>
               <p>(Volt egy kakas s annak egy tyúkja</p>
               <p> Ezzel kezdődik mesécském útja;</p>
               <p> Majd volt egy borjú és egy tehén,</p>
               <p> Tartok már mesém közepén;</p>
               <p> Volt egy macska és egy egér,</p>
               <p> Mesécském ezzel véget ér.)</p>
               <p>Formás, rokonszenves gyermekleány volt a pesztonka, nem szabályos arc,
                  ellenkezőleg, csupa formátlanság, de kellemetes a szemnek, fitos orr, összenőtt
                  szemöldök az őzikeszemek fölött, magas homlok, mindenféle hepehupákkal és olyan
                  haj, mint a len.</p>
               <p>Bibók igen kedvesnek találta, de különösen a lágy, lengyeles dialektusa tűnt fel.
                  Lengyelül szólította hát meg:</p>
               <p>- Miért nem mesélsz inkább magyarul a kis Kárásznak?</p>
               <p>- Mert nem tudok magyarul - felelte a kis pesztonka, jámboran fölpillantva a
                  lejövő drabális emberre, akit délben a gazdájával látott ebédelni.</p>
               <p>- Honnan való vagy sipsirica? (A sipsirica bakfist jelent
                  lengyelül.)</p>
               <p>- Görgőrül - felelte, elmosolyodva a sipsirica szón.</p>
               <p>- Görgőrül? - szólt Bibók egy önkénytelen csodálkozó mozdulattal. - Hogy hívják az
                  apádat?</p>
               <p>- Bibók Zsigmondnak - mondá a pesztonka szomorúan.</p>
               <p>Mintha egy hatalmas ököl szíven ütötte volna, Bibók tántorogni kezdett s azt se
                  tudta, hogyan jutott le a meredek lépcsőn. El, el innen, mert mindjárt ellágyul,
                  ha még egy pillantást vet rá a gyermek és ő a gyermekre, s akkor isten tudja, mi
                  történik. Lélegzete elfúlt. A vér gyorsan száguldott ereiben s keresztcsontjában
                  éles fájdalmat érzett. Hiszen könnyű volt mindent kitalálni. Ezt a lánykát a
                  krakkói asszony hozta magával, és az ő gyermeke. Hallotta kevéssel azután, ahogy
                  az asszonyt elhagyta, hogy ikrek születtek, két leány, de sohase látta őket és nem
                  hallott felőlük. Azután még többet is kitalálhatott. Az, hogy cselédnek adta a
                  leányt az asszony, mutatja, milyen nyomorban lehet. Még Bibók se volt olyan
                  vadállat, hogy ez le ne verje. Búsan, lehajtott fejjel bandukolt végig a sétány
                  elhagyatottabb helyein, ahol kevesen jártak. A napfény a sziklából is kihúzza a
                  fűszálakat, az atyai érzés se sokkal kisebb erő; még Bibók is azt kezdte most
                  tervezni, hogy ha sok pénzt kap az okmányért Lőcsétől, nagy részét erre a kedves
                  gyermekre fordítja. Ezzel aztán apránkint elringatta a lelkiismeretét.</p>
               <p>A kavicsos út mentén mindenféle fapadok kínálkoztak a fáradt sétálónak, faragott
                  kőpadok csak a nagy, árnyékos hársak, vadgesztenyék és platánok alá jutottak,
                  különböző német feliratokkal, melyekben egy kis szellem, egy kis bölcsesség vagy
                  ötletszikra csillogott. E padok nem ritkán híresek voltak. Volt például diákpad a
                  tó tájékán: »Nyisd ki könyvecskédet, Itt tanuld a leckéket«. Az aggastyánoknak szánt pihenőhelyen ez volt bevésve: »Ez itten a fáradt
                  aggastyánok padja, Kinek sok pénze van, a városra hagyja«. (Ez alighanem gyöngéd
                  célzás akart lenni.) Volt azután szerelmesek padja is,
                  ezzel a lehűtő mondattal: »Az isten mindent lát, A mama mindent megtud.«</p>
               <p>Bibók a város felőli bejáratnál ült le, egy magányos helyen, hol szinte a földig
                  lehajló öreg hárs lombozata eltakarta, de ő szemügyre vehette egy nyíláson a
                  bejövőket, úgy, hogy Klebe urat mindjárt melegiben elcsípheti. Itt is kőpad állt,
                  a polgárok padja: »Jobb állni, mint járni, jobb ülni, mint
                  állni« jelmondattal, de mind e sületlenségek egy csöppet se érdekelték őt;
                  különben is ismerte fiatalkorából. Csendesen ült ott, várta míg a nap lemegy, mert
                  addig nemigen jön Klebe, s azzal mulatta magát, hogy összeállítani próbálta
                  képzeletében a kis pesztonka édes arcocskáját (oh, csak legalább a nevét kérdezte
                  volna meg), de valahányszor már-már előtte állt, az utolsó vonásnál rendesen
                  összehuppant, mint ahogy a buborék elpattan és nincs semmi.</p>
               <p>Nem sokáig üldögélhetett egyedül, mert egy fecsegő öregúr telepedett mellé, aki
                  minduntalan beszélgetést próbált kezdeni. Nem állt meg annak a szája sohasem,
                  összehordott hetet-havat s nem igen volt sok értéke, amit mondott, mert legott
                  megcsúfolta a következő állításával.</p>
               <p>- Gyönyörű nyarunk van, uram, ámbátor lehetne szebb is, mert ez a sok eső nem
                  tetszik nekem. Örökké csak ázni. Azok a szegény katonák ott a táborokban. Hja,
                  hja. Végre is nem ürge az ember. Hát nem igaz? De ami azt illeti, a föld még most
                  sincs megázva. Tegnap egy karót próbáltam leverni otthon az udvaromban… csinos
                  házam van a Cserepes utcában, hát képzelje kérem, alig egy arasznyin túl olyan a
                  föld, mint a kovácsolt vas. Tulajdonképpen szárazság van.</p>
               <p>E pillanatban nagy nyüzsgés támadt. A kacskaringósan kígyózó utakról sietve
                  tódultak a járkálók arra a pontra, ahol Bibók ült. Kisvártatva kisült az oka.
                  Klöster Matild jött a kisasszonyaival, ami mindég szenzációszámba ment. A gyönyörű
                  úri hajadonok, az ördög kertjének bűbájos virágai szemkápráztató látványt
                  nyújtottak. Még az öreg szívek is megdobogtak ilyenkor.</p>
               <p>- Az úr, ugye, nem idevaló?</p>
               <p>- Nem.</p>
               <p>- Látom, mert nincs fekete ruhában. No, meg vagyunk mi azzal verve. Ilyen mumaj
                  magisztrátus alatt. Hanem most olyat fog látni az úr, hogy a mennyországban
                  képzeli magát.</p>
               <p>Szoknyasuhogás támadt, madárcsapat rebbenéséhez hasonlatos. Csiklandozó
                  muskátli-illat áradt szét, s üde szellő látszott meglengetni a száldokfa (hárs)
                  lombjait, s mégis valami különös ünnepies csend állott be a természetben, úgy,
                  hogy semmi egyéb nem hallatszott a mindenségben, csak vagy tizenöt pár topán
                  ropogása a kavicsokon, de az a ropogás is muzsika volt.</p>
               <p>Pedig dehogy volt csend, dehogy, a korcsma előtti elevenség kaotikus, bántó
                  zsivajjá dagadt, muskátli-illat se volt, ellenkezőleg, a közeli kőrisfa aranyzöld
                  páncélú hosszúkás bogarai, melyek ellepték, utálatos szagot terjesztettek. Minden
                  csak úgy volt, mint azelőtt, kivévén, hogy Klöster Matild jött arra a leányokkal
                  és hirtelen megtörtént a szemek teljes megrészegedése. A részeg szemek aztán egy
                  kicsit bolonddá tették a többi érzékeket.</p>
               <p>Az öregúr pajkosan hunyorított Bibókra. A helyi (vicinális) kevélység minden
                  kevélységek közt a legerősebb.</p>
               <p>- No, mit szól ehhez? He? A kirakat, he. Ilyen is csak Lőcsén van, mi? Hja, hja.
                  Nem nekünk való. Tempi passati. Mi?</p>
               <p>Az átvonuló fiatal hölgyek a nagy látványosságok varázslatos erejével hatottak.
                  Egy sereg tündér. Az ördögbe is, nem tréfa dolog. Szép leány iszen nem ritkaság,
                  minden bokorban akad Magyarországon. Egyenként semmi az ilyesmi. Ki bámulna meg
                  például egy szép paripát? De ki ne bámulna meg szép egyforma négy lovat, amint
                  parádésan megy? Hát még egy egész ménest! Vidám és csillogó is lett volna az
                  összkép, ha nincsenek talpig gyászban, de így egy temetés részletét vélte az ember
                  látni, s ez a melankolikus hangulat ránehezedett, és sokat felszítt a többi
                  érzékek járulékából. Így csalják egymást az érzékek is az osztozkodásoknál…</p>
               <p>- Szépek - dünnyögte Bibók úr gépiesen, mint olyan ember, aki nagyon el van
                  merülve szorgos munkába.</p>
               <p>Aminthogy tényleg lázasan gyors munkát volt kénytelen végezni. A kis pesztonkát
                  villámhirtelen felöltöztette képzeletében ugyancsak hasonló finom csipkés fekete
                  ruhába és amint kettesével, hármasával elsétáltak mellette a kisasszonyok,
                  mindenkihez odaállította összehasonlítani, és hát csodák csodája, mindnél szebb
                  volt a kis pesztonka. Az öreg fecsegő bácsi eközben egy kedves, filigrán alakra
                  mutatott:</p>
               <p>- Ez ott a dúsgazdag Blom Klára.</p>
               <p>Bibók egy szempillantás alatt megvizsgálta. »Bomoljak meg, ha nem szebb ennél is«
                  - gondolta magában, majd hangosan, mohón kérdezte:</p>
               <p>- Hát a Quendel-kisasszony melyik?</p>
               <p>- Az már férjhez ment - felelte a mindentudó lőcsei aggastyán.</p>
               <p>Bibók szinte elszomorodott, hogy férjhez ment. Nem tört volna bele a dereka, ha
                  bevárja, míg őt is előbb összehasonlítja Bibók a kis pesztonkával. De most
                  egyszerre hátrahőkölt és tátva maradt a szája.</p>
               <p>Jött a legszebb. Egy deli kuruc hadnaggyal beszélgetve jött. (Jaj neked, kis
                  pesztonka!) Majd olyan magas volt a kisasszony, mint a tiszt, egyenes tartású,
                  mint a szarvas, hajlékony, ringó test, mint a gyíké, amellett kecses, finom arc,
                  üde, mint a kinyílt rózsa, a kinyílás első napján a hajnali órákban. Ez már nem is
                  leány, ez már több, ez már tünemény.</p>
               <p>- Tyűh! - szisszent fel Bibók. - Hajajaj! (Többet nem mondott. Ebben benne volt
                  bámulata, elcsüggedése és hátrálása.)</p>
               <p>- Valami Otrokócsy Rozália - magyarázta a fecsegő öregúr. - Helyes kismacska,
                  mi?</p>
               <p>Bibók a kísérő tisztre vetett egy pillantást. Felismerte.</p>
               <p>- A tiszt a vőlegénye? - tudakolta az öregtől.</p>
               <p>- Nem hiszem. Ez alkalmasint csak olyan mellékimádó, aki udvarolni tanul rajta. Ez
                  egy Görgey-fiú. De nem azé a bizonyos Görgeyé, aki nekünk ezt a nagy bajt
                  csinálta. Ennek az apja becsületes ember. A fiú se rossz. Dicsérik. És elég csinos
                  is. Hanem azért a szép Rozáli mégse neki nyílik. A hír legalább azt veri, hogy a
                  mi fiatal Fabriciusunk lesz a férje. Érdekes, hogy ez a Görgey vágta le egy
                  párbajban a Fabricius fülét, s most megint egy leánynak udvarolnak.</p>
               <p>- Hallom, szeretik ezt a Fabriciust Lőcsén.</p>
               <p>- Szemünk fénye, uram.</p>
               <p>- És mit várnak tőle?</p>
               <p>- Mindent. Végtelen ügyes fiú. Megvan abban minden, ami egy derék embernek kell,
                  nem hiányzik annak se erélye, se tudománya, semmije.</p>
               <p>- De az egyik füle mégis hiányzik - nevetett Bibók, nem állhatva a túlságig vitt
                  magasztalást.</p>
               <p>- Éppen ez a hiányzó fül az ő népszerűségi tőkéje. Azért választottuk meg
                  szenátornak, mert az ő gyűlölete Görgey ellen még ezzel a hiányzó füllel hosszabb,
                  mint a többieké.</p>
               <p>Bibók gúnyosan mosolygott.</p>
               <p>- Ugyan hagyjanak fel ezzel a vitézi hadonászással, tisztelt uram. Hisz nem
                  akarnak maguk Görgeyvel szemben semmit. Lármáznak és nem csinálnak semmit. Nem is
                  tudnak csinálni. Bevárják, míg meghal végelgyengülésben az emberi kor végső
                  határán, s akkor azt fogják mondani: Erős várunk nekünk az Isten, íme,
                  megsemmisíté ádáz ellenségünket.</p>
               <p>Az öregúr felelni akart valamit, mikor a szemben levő forduló útnál ismét látható
                  lett a Klöster-intézet, már megkerülte a sétánynak ezt a legtávolabbi köröndjét,
                  mely a tavat övezte, s hol a legritkább virágok voltak elhelyezve, a teljes, vagy
                  mint akkor nevezték, a dupla ibolyák, székfüvek és mákvirágok, kalászvirágú
                  nárdusok, a híres obrutabokrok és a hajdan való Lippai érsek csodás kertjéből
                  szerzet új tulipánok. Ezeknek nézésébe merülve, úgy látszik, még egyszer
                  körülmennek, de most megszaporodva, mert íme, már Fabricius is ott van az
                  Otrokócsy-kisasszony oldalán. Az öregúr megpillantván őt, ahelyett, hogy felelne
                  Bibóknak, beérte egy halk, jelentőségteljes figyelmeztetéssel:</p>
               <p>- Pszt! Megjött.</p>
               <p>Bibók szétnézett erre, és ő is megpillantá, de a másik oldalról, a szuszogva
                  érkező Klebe urat, elrémülve szögezte tekintetét a fecsegő öregre.</p>
               <p>- Hogy tudja? - dadogta megsemmisülten.</p>
               <p>- Hiszen látom - szólt a mindentudó öreg.</p>
               <p>Szerencsére csakhamar kibontakozott a hölgycsoport és Bibók úr is látta még
                  egyszer Otrokócsy Rozáliát két tűz között, jobbról mellette Görgey Gyurit, balról
                  pedig a szöszke, nyúlánk Fabriciust, akit Béláról ismert.</p>
               <p>Megértvén a helyzetet, megkönnyebbült lélekkel ugrott most már fel és Klebéhez
                  sietett, örvendező gesztusokkal ölelvén át az érkezőt, kit ez láthatólag
                  bosszantott, tekintettel tiszta fekete ruhájára, mellyel nagy ellentétben állt a
                  Bibók piszkos, zsírpecsétes öltönye.</p>
               <p>- Ejnye, hát ne fojtson meg. Huh, minden csontom ropog. Bibók úr, legyen esze!
                  Azután be is piszkít.</p>
               <p>- Álruha - mentegetőzött Bibók és elbocsátotta.</p>
               <p>- Hívott, hát jöttem.</p>
               <p>- Nagyon örülök, de menjünk ki innen a mezőre, sok mondanivalóm van. Ott magunk
                  leszünk és szabadon beszélhetünk.</p>
               <p>Elhagyták a kertet és a barázdán a Flanger Jánosék borsóföldje mentén a
                  kenderáztatók felé vették útjokat.</p>
               <p>Klebe úr törte meg a csendet.</p>
               <p>- Nos, rágondolta magát?</p>
               <p>Bibók úr hallgatott egy percig, mintha nehezére esnék a vallomás, azután sóhajtott
                  és így szólt:</p>
               <p>- A szegénység gonosz gazdája az embernek, sok olyat parancsol, amitől a lélek
                  elfordul. Hát én arra határoztam magamat, hogy lehámozom kegyelmetekről ezt a sok
                  fekete ruhát… ha becsületesen megfizetik.</p>
               <p>- Elhozta az írást?</p>
               <p>- Itt van. (A mellére ütött.)</p>
               <p>- Nem mutathatná meg?</p>
               <p>- Dehogy nem.</p>
               <p>Kihúzott a belső zsebéből egy négyrétben összehajtogatott fekete viaszkosvásznat,
                  abból vett ki egy megsárgult ívet. Klebe úr belepillantott s gondosan megvizsgálta
                  a pecsétet, majd visszaadta.</p>
               <p>- Ez rendben volna. És mit kér érte?</p>
               <p>- Négyszáz aranyat.</p>
               <p>- Az sok. Mit gondol…</p>
               <p>- Egy alispán feje nem közönséges tök - jegyzé meg Bibók. - Nem adom olcsóbban.
                  Hiszen nem ettem nadragulyát.</p>
               <p>- Alispánfejeket mostan olcsóbban is lehet kapni - vélte Klebe úr.</p>
               <p>- De itt nemcsak a fejről van szó, hanem Lőcse város becsületéről is - vitatta
                  Bibók.</p>
               <p>- Igen, de négyszáz arany ma olyan pénz, hogy nem minden ládában akad.</p>
               <p>- Mindegy, egy polturát se engedek - hánykolódott Bibók. - Nem lehet. Egy
                  Görgeyvel szemben. Én legalább nem tehetem. Nekem jó emberem volt, fölkarolt,
                  ezredessé tett. Az ilyen embert meg kell becsülni. Nem adhatom négyszáz aranyon
                  alul. Beláthatja kegyelmed.</p>
               <p>Klebe úr nem látott be semmit. Méltóságteljesen vonogatta a vállát.</p>
               <p>- Hiszen én végre se bánom. Nem az én pénzemből megy. Én csak azért faragnék le az
                  összegből, hogy foganatja legyen a működésemnek. Mert ha már a történelemre
                  dolgozom, nem szeretném, hogy szétmenjen az alku egypár ostoba arany miatt. Hiszen
                  nekem semmi hasznom belőle. Nekem csak az öntudat kell, hogy ha egyszer az öreg
                  Klebe behunyja a szemét, azt mondják az emberek a temetésén: »Derék fickó volt, ő
                  húzta ki Lőcse városát a kátyúból, hanem azt nem mindenki tudja.« Talán a
                  templomfal mellé is temetnek (kevélyen csillogtak a szemei), meglehet odadugnak,
                  de bizony vékony haszon az is. Én csak azért mondom, mert négyszáz aranyat nem
                  tudom hol vesz a magisztrátus olyat, amiről ne kelljen nyilvánosan beszámolni. A
                  város tyúkja jó tojó, az igaz, de ami sok, az mégis horrendum sok. Hanem hát
                  elmondom a bírónak, s lesz, ami lesz.</p>
               <p>Hosszan tárgyaltak még azután, leülvén a kenderáztatók mellett egy sziklára. Bibók
                  eközben nagy hibát követett el, némi apró baráti kölcsön iránt terjesztvén ki
                  csápjait Klebe felé. Három tallért kért addig is, amíg az ügy lebonyolódik,
                  elmesélvén, miképp lopták el az erszényét tegnap a blinicai korcsmában, ahol egy
                  jó ebéd után állítólag elszundikált.</p>
               <p>- Micsoda? - pattant fel Klebe úr megbotránkozva, szörnyű haraggal. - Kegyelmednek
                  egy futó dénárja sincs s mégsem enged a négyszáz aranyból? Hát van ehhez fogható
                  könnyelműség a világon? Ember, ember, éhen akarsz elpusztulni csupa pénzéhségből!
                  Hallatlan szemtelenség, egy poltura nélkül itt állni és ilyen hangon követelni egy
                  garmada aranyat. Úgy? Jó tudni, hogy egy grislije sincs. Hisz ez akkor más. Hát
                  enged száz aranyat, vagy nem enged?</p>
               <p>- Lehetetlen, mondtam már az okokat.</p>
               <p>- Akkor nem kapja a három tallért se, isten áldja meg…</p>
               <p>- Engedek - hörögte Bibók.</p>
               <p>- Most már bízom az üzletben - dörzsölte Klebe a kezeit megelégedetten.</p>
               <p>(Elhitette magával, hogy most újból száz aranyat mentett meg a városnak. Ennyivel
                  is érdemesebb megint a székestemplom falába temettetni.)</p>
               <p>Most már gyorsan megegyeztek a többi pontokra. Klebe megígérte, hogy még ma este
                  bármily későn közli a bíróval megérkezését s döntő választ kér holnapra.</p>
               <p>- Miképpen tudhatom meg az eredményt? - kérdé Bibók.</p>
               <p>- Hova menjek megmondani?</p>
               <p>- Én itt a kerti vendéglőbe vagyok szállva, mégpedig Tropszky név alatt. Az
                  emeleten van egy kis szobám. El ne felejtse Klebe bácsi, Tropszky Antal.</p>
               <p>Elválván egymástól, Bibókot igen bosszantotta a száz arany. Éppen a szegény kis
                  pesztonka részét gereblyézte el az öreg Klebe. A vendéglőbe érve, felment a
                  szobájába, nem mert a sokadalomba elvegyülni. Kárász uramat megkérte, hogy miután
                  a feje fáj, küldjön fel neki valami könnyű, betegnek való maradékokat.</p>
               <p>Hát a kis pesztonka vitt fel neki később egy malacfejet, egy tányér ludaskását és
                  butykos kancsóban bort (a többi edény, úgymond, mind odalent van igénybe
                  véve.)</p>
               <p>Bibók igen nyájas volt a leánykához, megkérdezte, hogy hívják.</p>
               <p>- Engem Milinek neveznek.</p>
               <p>- No, hát gyere ide, kis Mili. Mit, te félsz tőlem? Ejnye, túrom, megtúrom, bizony
                  mindjárt beléd harapok, ham, megeszlek.</p>
               <p>Nagy, vörös tenyerét a selymes lenhajára tette s egypárszor végighúzta rajta…
                  valami különös édes érzés volt.</p>
               <p>- Be jó fogása van a hajadnak, Milike. Vannak-e testvéreid?</p>
               <p>- Egy.</p>
               <p>- Hol van?</p>
               <p>- Ott van Görgőn.</p>
               <p>- Ő is szolgál?</p>
               <p>- Nem, ő nem szolgál, csak én szolgálok. Egy jó úr magához vette s ott úgy
                  kényeztetik, mint akár egy kisasszonyt. Azt mondják, hogy annak az úrnak is van
                  valahol egy leánya, aki majd egyszer hazakerül, s akkor ott találja a komornáját,
                  akit előre kineveltek a számára.</p>
               <p>- Hogy hívják a testvéredet?</p>
               <p>- Vandának.</p>
               <p>- Van olyan csinos, mint te?</p>
               <p>- Csinosabbnak kell lenni, mert az az úr megnézett mindkettőnket, aztán őt
                  választotta. Ha én lennék a csinosabb, engem választott volna.</p>
               <p>- És hogy hívják azt az urat?</p>
               <p>- Görgey Pálnak.</p>
               <p>Bibók elkomorodott, valami lelkiismeretfurdalásfélét érzett. Elmúló tünet volt az
                  nála, mint más embernél a csuklás, csak inni kellett rá egy kortyot. No, azt meg
                  is cselekedte a butykosból, de azért dohogott magában. Mégis szörnyűség, hogy
                  engedtem, hogy száz aranyat engedtem. Egy ilyen jó embert adjak én oda háromszáz
                  aranyért? Soha! Inkább dögölj meg éhen, Bibók Zsigmond! (Haját felborzolva, fel s
                  alá kezdett futkosni a szobában, mint egy haragvó vadkan. Mili ijedten osont ki a
                  szobából.) De hát mikor fel akar akasztatni. Mindegy, mégsem kellett volna
                  odaengednem a kis pesztonka részét.</p>
               <p>Egész éjfélig kerülte az álmosság, az utolsó vendégek már tíz órakor elmentek,
                  mert a zárórán otthon kell lenni. Bibók nehéz lépteit még mindig hallani lehetett
                  odafönt.</p>
               <p>Másnap mindjárt délután Klebe úr kereste fel. Még az ebédnél találta s suttogva
                  beszélgettek a vadgesztenye alatti kis asztalnál. Kárász uram észrevette, hogy
                  dolguk van együtt, hát nem ült oda.</p>
               <p>- Széna-e vagy szalma?</p>
               <p>- Hát még semmi se. Nustkorb uramnak tetszik a dolog. Ma délelőtt magához hívatott
                  egypár jelentősebb szenátort magántanácskozásra s előadta a tervet. Nustkorb érzi,
                  hogy tennie kell valamit, erősen nyomja már a közvélemény. A szenátorok is azon a
                  nézetek voltak - persze eskü pecsétje alatt, zárt ajtók mögött folyt a
                  tanácskozás, csak én tudom, akit behívtak maguk közé s odaültettek a zöld
                  asztalhoz - azon a nézeten voltak, hogy meg kell venni az okmányt. Az egy
                  Fabricius ellenezte, végképpen ellenezte.</p>
               <p>- Ostoba tacskó!</p>
               <p>- Ha valaki megbuktatja a tervet, akkor Fabricius az. Azt mondja, hogy ez a mód
                  nem méltó Lőcséhez. Lőcse bosszút áll, ha áll, a saját erejével…</p>
               <p>- Marha.</p>
               <p>- De nem mint árulkodó, mint denunciáns. Aki el nem pusztul, azt mondja, a
                  megalázásban, elpusztul, ha méltóságának palástját leveti, a szemétben.</p>
               <p>- Nem tudták kidobni?</p>
               <p>- De iszen szépen érvelt. Igaz, Nustkorb se hagyta magát. Sok esze van annak az
                  embernek. Azt állította, hogy ez talán áll a magánszemélyre nézve, mert az vérből
                  és húsból van, s a vér forr, s a hús átmelegszik tőle, az inak megfeszülnek, de
                  egy város házakból áll és mindenféle más javakból, melyeket generációk gyűjtöttek
                  s egyetlen nemzedéknek egy rossz pillanatban megfogamzott dölyfös gondolatért
                  kockáztatni nem szabad. Megengedi, úgymond, hogy a bosszú kielégítése most
                  közszükséglet, sőt ezt maga is látja, de úgy gondolja, hogy a hatóságnak az a
                  célja, az ilyen közszükségleteket minél olcsóbb módon, minél kevesebb kockázattal
                  kielégíteni. Ha intrikával lehet, az intrika is jó. Mert a dicsőség szép dolog
                  ugyan, de a város sorsa nem azért van a tanács kezébe letéve, hogy a tanács
                  felbokrétázza magát olyan virtus-cselekedetekkel, melyek szépen hangzanak, mint a
                  harangok diadalmi zúgása, de később kisüljön, hogy biz az temetési harangszó és
                  hogy… valami gyönyörűen fejezte ki magát… megálljunk csak…</p>
               <p>- Ej, hagyja a pokolba a kifejezéseit - vágott közbe Bibók türelmetlenül -, mit
                  bánom én… Mondja meg már egyszer, mit végeztek?</p>
               <p>- Azt, hogy ma este tíz óra után idejön maga a bíró kegyelmedhez, fölkeresi a
                  szobájában, és ha alkalmasnak találja az iratot, kifizeti érte a háromszáz
                  aranyat.</p>
               <p>Bibók arca ragyogott az örömtől.</p>
               <p>- Az a jó, meg a dió - mondá tréfásan, a Klebe apó kezét szorongatva.</p>
               <p>Mondani sem kell, türelmetlenül várta az estét. Oly hosszúk voltak az órák, mint
                  még sohasem. Hogy az időt eltarisznyázza, nyakába vette a határt, órákig őgyelgett
                  az erdőben, terveket kovácsolva, csak mikor besötétedett, tért haza. A korcsma
                  most is tele volt lőcsei kirándulókkal, a háziak el voltak foglalva, még a kis
                  pesztonka is söröket hordott. Különben ez egyszer Bibóknak se kellett vacsora,
                  annyira felizgatta a gondolat, hogy holnap már háromszáz aranya lesz. Felment a
                  szobájába, leheveredett a lócára, mely két bőrpárnával ellátva, egészíté ki az
                  akkori vendégszobák legszükségesebb bútorzatát, pipára gyújtott és a füstmacskák
                  gomolygása mellett ábrándozott - ámbátor a sötétben való pipázás nem élvezet
                  szakértők szerint, akik ilyen meggondolatlan véleménnyel látványnak hitetik el a dohányzást.</p>
               <p>Hogy meddig ábrándozott így az öreg kalandor, maga se tudta. Egyszer csak arra
                  neszelt fel, hogy a szomszéd szoba ajtajában kulcs csikordul, s valaki belép.
                  Azontúl ott is marad, súlyos léptekkel méri a szobát fel és le, melyek bizonyos
                  tompaságban áthallatszanak. Bibókot egy kis nyugtalanság fogta el. Ki lehet ott,
                  és miért van ott? Lábujjhegyen kellett jönnie a lépcsőkön, hogy csak a kulcs
                  zörejét vette észre az ajtózárban. S ha lábujjhegyen jött, az arra mutat, hogy
                  óvatosságra van szüksége. Gyanús az eset egy kicsit. Hátha bíró uram forral valami
                  ármányt? Megtölti a szomszéd szobát hajdúval, darabonttal, s mikor az okmány
                  átvétele következnék, azok egy adott jelre berontanak, leteperik, elveszik
                  erőszakkal. Még csak nem is kereshetne orvoslást sehol.</p>
               <p>Az ember, ha sok ideje van, sok mindenfélét gondol, kivált, ha egy kis fantáziával
                  gyúrja a történendőket. Az idő már későn lehetett, a vendégek lassankint
                  szétszéledtek. Bibók lepillantott az ablakon, éppen az utolsó asztal vonult el,
                  csak Kárász uram ült még künn egy félreeső asztalkánál és az esti bevételt, a »pro
                  libertate« kongókat számlálgatta tízével s hányta be egy arra a célra kihozott
                  puttonyba.</p>
               <p>Künn csöndes éj volt, a nyári fehér éjszakák egyike, melyek olyan rövid ideig
                  tartanak, hogy nem érdemesek sok fekete festékre. Bibók hallgatózott. Csak a békák
                  brekegnek a közeli kenderáztatókban. Pedig most már jöhetne a bíró. Hovatovább
                  mind idegesebb lett. Az ajtóhoz ment, hogy egy picinyt nyitva hagyja. A nyíláson
                  át meghallja a bíró lépteit s jókor kinyitja majd előtte az ajtót, hogy a különben
                  meredek garádicson lásson és hozzá nyisson be, ne ahhoz a másvalakihez a szomszéd
                  szobában, ha turpisság híján van a dolog - aminthogy legalább egyelőre úgy kell
                  venni.</p>
               <p>Az ajtót kinyitotta egy csöppet, de mert az ablak is nyitva volt, a támadó
                  léghuzam becsapta a zsalutáblát és eloltotta a faggyúgyertyát, mely az asztalon
                  nyújtogatta piros nyelvét.</p>
               <p>Éppen meg akart fordulni nagy bosszúsan, mert a gyertya újbóli meggyújtása a
                  körülményesebb feladatok közé tartozott, mikor egyszerre női ruhasuhogás
                  hallatszott a lépcsők alján (talán a kis pesztonka jön fel), majd egy halk,
                  rozsdás hang törte meg a csendet:</p>
               <p>- Csak lassan kisasszonykám; fogózzék a karfákba és vigyázzon, hova rakja a
                  talpacskáját!</p>
               <p>(Hm, mégsem a kis pesztonka.)</p>
               <p>Bibóknak olyan látása volt, hogy a bagoly is megirigyelhette volna (egy
                  félesztendeig ült sötét börtönben Szmirnában, azzal szerezte), a mintegy ujjnyi
                  nyíláshoz tapasztotta az arcát, úgy, hogy az egyik szemével leláthasson.</p>
               <p>De most mégse hitt a saját szemeinek. Hátha csak álmot lát. A tegnapi nyúlánk
                  szépség tipegett fel a garádicsokon. Az, akit Otrokócsy Rozáliának mondott az a
                  bizonyos fecsegő lőcsei öregúr. Ő az, semmi kétség, megismerné millió közül. Oh,
                  oh! Tehát így vagyunk, kisasszonyka! Itt légyottozunk a kerti vendéglőben. Ilyen
                  fiatalon. Ilyen mennyei arccal. Oh, asszonyok, asszonyok. Be derék gyerek vagy
                  Bibók Zsiga, hogy sohase hittél nekik és megcsaltad őket, ha lehetett. Csak
                  lépegess, lépegess (jaj, milyen apró lába van), vár már rád a szeladon. (Az ördög
                  vigye el - szeretnék a bőrében lenni.) Úgy száguldoz már a szobában, mint egy éhes
                  oroszlán; pukkadjon meg a nevenapján.</p>
               <p>Még egy pillantás lefelé s látható lett, hogy egy fogfájós öreg mesteremberféle
                  kinézésű apró, zömök alak kíséri föl a leányt. Hogy a fogorvosok ne törjék a
                  fejüket a Bibók látóképességén, megjegyezzük, hogy ez a fogfájás lehetett fülfájás
                  is, mert mindössze a kendővel felkötött fej vezet erre a föltevésre. »Utálatos
                  kerítő! - dünnyögte Bibók -, hogy volt lelke idevezetni ezt a leányt.« Még
                  Bibókban is fölforrt a vér erre a cudarságra, s azzal a keserű sóhajjal, hogy
                  milyen romlott a világ, óvatosan, nesztelenül hátrahúzódott s a gyertya
                  meggyújtásához látott - most már sokkal nyugodtabban. Mert mégiscsak jobb, hogy a
                  világ romlott meg, mintsem az ő kis üzletét érte volna hasonló végzet.</p>
               <p>Az előre elkészített apró szalmacsóvákba dugott tüzes taplót ringatni kellett, sok
                  vesződség volt azzal. Mire a gyertyagyújtással elkészült, már akkorra megint
                  lépteket hallott a lépcsőkön. Az ajtóhoz szaladt, kissé jobban kitárta azt, hogy a
                  gyertyafény kalauzolja az érkezőt.</p>
               <p>Magas, drabális, kövér alak jött fel, ropogtak, recsegtek alatta a rozoga
                  deszkalépcsők. Ez lesz a bíró - gondolta Bibók és kilépett az ajtó elé.</p>
               <p>Szuszogott, mikor fölért. Megemelinti a kalapját könnyedén.</p>
               <p>- Tropszky urat keresem.</p>
               <p>- Én vagyok - felelte Bibók. - Tessék besétálni.</p>
               <p>A jött belépett az ajtón és levetette bent a szürke, bokáig érő, ujjatlan
                  köpenyeget.</p>
               <p>- A lőcsei bíró vagyok.</p>
               <p>- Személyesen, vagy az ő képiben?</p>
               <p>- Személyesen.</p>
               <p>- Isten hozta nálam kegyelmedet. Foglaljon helyet kegyelmed.</p>
               <p>- Eleget ültem ma - szólt és fesztelenül nyújtózott egyet. - Azonfelül röviden
                  szeretnék végezni. A hora canonica elmúlt. Aludni is kell egy keveset.</p>
               <p>- No, már csak mégis megtisztel, leül kegyelmed - nógatta Bibók -, legalább az
                  álmomat el ne vigye.</p>
               <p>- Pedig azért jöttem - felelte a bíró -, hogy álmot vigyek el. Nem ugyan a magáét,
                  de a magamét, ha igaz, hogy megszerezhető.</p>
               <p>- Reménylem, amennyiben azt érti kegyelmed, amit én gondolok.</p>
               <p>Sok unszolásra leült Nustkorb uram a lócára. A pisztolytokot, mely előrecsúszott a
                  hasára, hátratolta kissé, mialatt a füleit hegyezte, figyelmessé lévén a hangokra
                  és lépésekre, melyek a szomszéd szobából átverődtek a falon.</p>
               <p>- Miféle helyiség van odaát?</p>
               <p>- Tudtommal szintén egy ilyen kiadó szoba, mint ez - felelte Bibók.</p>
               <p>- Most úgy nézem, valaki van odaát.</p>
               <p>- Egy kis szerelmi találka - mosolygott Bibók.</p>
               <p>A bíró összevonta szemöldjeit.</p>
               <p>- De hiszen az nincs megengedve Kárásznak.</p>
               <p>- Nem is Kárász a szereplő a találkánál.</p>
               <p>- Hát kicsoda?</p>
               <p>- Csak a fejérszemélyt láttam, mikor fölment.</p>
               <p>- Ez mégis botrány! - pattogott a bíró. - Tűrhetetlen.</p>
               <p>- Juventus ventus - csillapítá Bibók, egyszersmind jelezni akarván, hogy deákul
                  tud. - Szemet kell hunyni az ilyesmire.</p>
               <p>- De iszen tudnám csak a nevét.</p>
               <p>- Mit ad bíró uram, ha megmondom? - tréfálkozott Bibók.</p>
               <p>- Nagyon lekötelezne, barátom uram.</p>
               <p>- Ha megígéri, hogy nem bünteti meg, mert gyönyörű, sajnálnám.</p>
               <p>- Puff neki! Hiszen mi egyébért kérdezném, mint hogy keményen megbüntessem?</p>
               <p>Bibók vállat vont.</p>
               <p>- Akkor hát megtartom a titkomat.</p>
               <p>Most aztán áttértek az ügyre, amely nemzetes bíró uramat idehozta. Mindenekelőtt
                  az okmányt kívánta látni. Miután figyelmesen átnézte, csalódottan mondá, hogy nem
                  sokat ér, hanem minthogy mégis lehetne vele próbálkozni, megajánl érte
                  kétszázötven aranyat, de ezt is csak azért, mert nem kívánja, hogy Bibók ide hiába
                  fáradt légyen.</p>
               <p>- Inkább megeszem - jelenté ki Bibók kereken.</p>
               <p>- Adj isten kedves egészségére - gúnyolódék a bíró.</p>
               <p>- No, no, hiszen arra nem kerül sor - taktikázott Bibók is. - Sőt, ha nemzetes
                  bíró uram visszakapál ötven arannyal, hát én is visszakapálok ötvennel. Nem adom
                  másképp most már, csak háromszázötven aranyért.</p>
               <p>Ez a felelet zavarba hozta Nustkorbot. Nem látszott neki természetesnek a Klebe
                  értesítései után, hogy pénzzavarban van. Ezzel az emberrel történt valami.</p>
               <p>- Nagy eső eshetett itt az éjjel - jegyzé meg gúnyosan -, hogy úgy megnőtt a
                  portékája.</p>
               <p>- Itt vagyok a közelben, miért nem ajánlhatnám fel az okmány megvételét esetleg
                  Görgey Pálnak.</p>
               <p>Ez az újonnan megnyitott perspektíva gondolkozóba ejtette Nustkorbot, szemlátomást
                  enyhülni kezdett.</p>
               <p>- No, üsse kő, nem bánom, ha már egyszer úgy mondta Klebe, legyen hát háromszáz
                  arany. Térjünk vissza oda, ahol már voltunk.</p>
               <p>Egy kissé hamar engedett; Bibók nem az az ember volt, aki a megtört dióhéjban bent
                  hagyja a diógerezdet.</p>
               <p>- Igen sajnálom, nemzetes bíró uram, de én babonás ember vagyok és még
                  világéletemben nem mentem vissza oda, ahol már egyszer voltam.</p>
               <p>Milyen igazat mondott a kujon. Ezt csakugyan nem cselekedte meg soha, de nem is
                  lett volna tanácsos.</p>
               <p>- Vagyis úgy érti, hogy nem adja háromszázért?</p>
               <p>- Úgy.</p>
               <p>Nustkorbot nagyon bántotta ez a kis felsülés a megtakarítási szándékkal s híres
                  rábeszélőtehetségét, meleg hangját vette elő.</p>
               <p>- Uram, Tropszky úr vagy Bibók úr, kedves barátom uram, testvérecském! (Fölkelt s
                  bizalmasan tette rá a kezét a vállára.) Gondolja meg kérem a dolgot. Háromszáz
                  arany nagy summa. Zsigmond király harminchétezer arany garasért adta zálogba a
                  tizenhat szepességi várost. Számítsa ki, hány utca esnék ebből kegyelmedre
                  háromszáz aranyért…</p>
               <p>Nagy huzavona indult meg, valóságos párbaj a két alkudozó közt, mindenik a másik
                  gyengéjét igyekezett megtapintani. Az ilyen taktikázás közben sebek is estek.
                  Elnevezték egymást smuciánnak, nadálynak, éhenkórásznak, miközben lekopott egymás
                  előtt a tekintélyük, vagyis összebarátkoztak. A bíró kétszer is fölvette a
                  köpenyegét s az ajtó felé indult s ilyenkor tíz-tíz arannyal toldta meg az
                  ajánlatát, végre aztán Bibók is elgondolta, hogy ez már úgyis a kis pesztonka
                  pénze volna, hát így szólt:</p>
               <p>- Adjon még öt aranyat és punktum.</p>
               <p>- Top - mondá a bíró és a Bibók markába csapott. - Tehát háromszázhuszonöt.</p>
               <p>Majd átvette az okmányt, gondosan betette a bőrtárcájába. »No, csakhogy már
                  idekerültél« - dünnyögte nagy lélegzetet véve s talán nem is éppen a papirosra
                  gondolt.</p>
               <p>- Kegyelmed pedig várjon egy kicsit, leszaladok a pénzért.</p>
               <p>Bibók megütközve tekintett rá.</p>
               <p>- Hát hol van? - kérdé lehűtve.</p>
               <p>- Odalent hagytam a hajdúnál, aki a kerti kijáratnál vár.</p>
               <p>- Ohó, az nem járja. Csak vissza az írással!</p>
               <p>- De hisz itt hagyom a köpönyegemet.</p>
               <p>- Mit érek én a kegyelmed köpönyegével?</p>
               <p>- Annyira becsüli Lőcse város bíráját?</p>
               <p>- Mit tudom én, hogy Lőcse bírája-e? Azt mindenki mondhatja. De ha az is, annyira
                  becsülöm, mint Lőcse bírája engem, ki nem merte felhozni a pénzt, mert azt hitte,
                  rabló barlangjába lép be.</p>
               <p>- Van egy kis igaza - ismerte be a bíró s kigombolkozni kezdett, hogy az írást
                  visszaadja.</p>
               <p>- No, hát csak hagyja kegyelmed, én úr vagyok és a huszadik nagyapám se volt
                  burger. Sőt, hogy megkíméljem a lépcsőzéstől, lemegyek kegyelmeddel a pénzért.</p>
               <p>Nustkorb a fejével bólintott, hogy jó lesz, mire Bibók kinyitotta az ajtót és elöl
                  bocsátotta vendégét. Az óvatosan a lába elé nézegetett künn, hogy hova lép az
                  ismeretlen deszkázaton és egyébre nem vetett ügyet, mikor Bibók oldalbadöfte.</p>
               <p>- Nézzen csak oda! - suttogta.</p>
               <p>Már elkésett ugyan, de még látta egy nő alakját eltűnni az épület balszögleténél.
                  Ellebbent, szinte szétesett, mint egy ködből szőtt alakzat. De mégis igazi nő
                  volt; a ruhasuhogást hallani lehetett, s az apró cserjék, melyeket szoknyája
                  horzsolt, összezizzentek utána. Árnyéka odarajzolódott a tyúkól falára, fedelére,
                  majd lecsúszva a pázsitra, ott húzódott szétterpeszkedve óriásnyira.</p>
               <p>- Ez az? - kérdé élénken Nustkorb.</p>
               <p>- Ez.</p>
               <p>- Hát a kalefaktor?</p>
               <p>- Ott ment - mondá Bibók -, közvetlenül a fal mellett, nem lehetett jól látni.
                  Különben még most is kivehetők a távolodó lépések. Pszt!</p>
               <p>Megálltak az emeleti tornácon, ha ugyan tornácnak lehetett nevezni. Inkább állvány
                  volt az, minden karfa nélkül s éppen csak az ajtó felett nyúlt ki, úgy itt, mint a
                  másik szobaajtónál. E két állványhoz volt megtámasztva a külön levezető
                  garádics.</p>
               <p>Hallgatóztak egy picinyt. Távolodóban elmosódva csakugyan több fajta lépést véltek
                  megkülönböztetni, könnyebbet, nehezebbeket, de az már oly messze volt, hogy talán
                  csak sejtelem - hisz az ilyenhez is sok minden járul hozzá; egy átszaladó macska,
                  ugrándozó varangyos béka, falhoz vágódó denevér. Néha meg-megpendült valami a
                  léptek irányában, mintha sarkantyú volna, vagy kard csörrenne az úti kavicsokhoz,
                  esetleg a lábszárakhoz ütődve. (Gubó legyek - gondolta Bibók -, ha ez nem a
                  tegnapi katonatiszt.)</p>
               <p>- A madarak kirepültek - mondá azután hangosan -, gyerünk, nemzetes bíró uram.</p>
               <p>- Igazán tudja a nőt?</p>
               <p>- Persze, s mondhatom, sokat adnának érte a város vénasszonyai, ha ők is
                  tudnák.</p>
               <p>A bíró jól érezte magát, hogy a kellemetlen ügyön túlesett. Az az okmány ott a
                  belső zsebben, ugyancsak melegítette, annyira megolvadt, hogy tréfáló kedve
                  szottyant.</p>
               <p>- Nézze csak, kedves, jó uram, nekem is van otthon egy vénasszonyom, akinek a
                  mostani éji barangolásomról nem leszek képes megnyugtató számot adni. Hadd vigyek
                  neki legalább egy kis cukorkát, intelligitur: valami parázs pletykát.</p>
               <p>- Jó, de szavát adja, hogy a bíró nem vesz róla tudomást.</p>
               <p>- No, nem bánom hát. Nem veszem büntető cselekménynek.</p>
               <p>Bibók a Nustkorb füléhez hajolt:</p>
               <p>- Egy nevelőbeli leány volt, egy kisasszony.</p>
               <p>- Hallatlan! - csóválta fejét a bíró.</p>
               <p>- Otrokócsy Rozália nevű.</p>
               <p>Nustkorb elnevette magát, mint akivel valami tréfát űznek.</p>
               <p>- Ugyan menjen! Vén kópé! Miket eszel ki.</p>
               <p>- Engem úgy segéljen, igaz.</p>
               <p>Eközben leértek a garádicson, és amint a másik garádics előtt elhaladtak, Bibók
                  valami különös tárgyat pillantott meg a fűben, olyanformát, mint a buzogánynak a
                  gombja, csakhogy nagyobb volt, sötét árnyalatú fehér zománccal; megérintette a
                  csizmája orrával, hogy talán érc, de puha volt, lehajolt hát érte kíváncsian.</p>
               <p>- Mi? - kérdezte Nustkorb.</p>
               <p>- Valami különös virág. Nyilván a kisasszony ejtette el.</p>
               <p>- Mutassa csak! Az ördögbe is - dünnyögte magában Nustkorb megnézve a rózsát. -
                  Hiszen ez egy georgina-rózsa.</p>
               <p>A georgina-rózsák akkor mentek újdonságszámba. Csak az öreg Fabriciusné kis házi
                  kertjében volt két bokor, melynek csodájára jártak a városbeliek.</p>
               <p>Nustkorb előtt valószínűséget kezdett nyerni a Bibók értesítése. Fabricius rózsát
                  vitt vagy küldött Otrokócsy kisasszonynak, s az itt kipottyant a hajából vagy a
                  kebléről. Hm. Ez rettenetes volna. Szinte belehalványodott a jó úr. Nem. Ez mégis
                  lehetetlen… Hanem azért jó volna őket utolérni.</p>
               <p>A kert kijárata felé sietett, hol a sűrűségből egy városi hajdú lépett ki. Elkérte
                  tőle a zacskó pénzt és miután a hajdút elküldte onnan, átadta Bibóknak.</p>
               <p>- Olvassa meg kegyelmed. Háromszáz csikó van benne.</p>
               <p>Bibók föltépte a pecséteket, és a cérnákat, melyekkel a zacskó nyílása be volt
                  varrva, belemélyíté kezét, megforgatta a pénzeket, érezte rajtok a finom veretet,
                  csiklandozta, szinte melegítette vérét a nemes érc, egyet kihúzott találomra,
                  megnézegette a holdvilágnál, a kisujja körmét végighúzta az élén, nincs-e
                  körülmetélve, majd kiemelt egy maréknyit, megszámlálta, egyenkint potyogtatva őket
                  a csalmájába, azután megint egy maréknyit vett ki s hozzáolvasta a többihez:</p>
               <p>- Hetvenkettő, hetvenhárom, hetvennégy… (Ekkor egyszerre megunta, visszaöntötte a
                  zacskóba s szándékos, de játszi együgyűséggel mondá.) Ha eddig jó volt, a többi is
                  jó lesz.</p>
               <p>- Látom, hogy nem született ked kereskedőnek. Nyújtsa ide a markát - jegyezte meg
                  Nustkorb nevetve és a hátralevő huszonöt aranyat a zsebéből kezdte kiolvasni.</p>
               <p>- Különös - szólt közbe Bibók, az emeleti ablakokra pillantva -, a légyottos szoba
                  még világos.</p>
               <p>- Alkalmasint égve hagyták a gyertyát. (S magában sóhajtott: szegény
                  Fabricius!)</p>
               <p>- Nem, nem - rázta a fejét Bibók - Ott van még a szeladon is, tévedtünk az
                  elhangzó lépésekben. Látszik az árnyéka, amint elmegy az ablakok mellett. Ni, most
                  meg már sötét lett. Most fogja elhagyni a fészket. Menjünk innen hamar!</p>
               <p>- Bevárom - mondá Nustkorb hirtelen elhatározással. - Szembe akarok nézni ezzel az
                  emberrel.</p>
               <p>- Bátor ember a templomban is fütyül. De mire lesz az jó?</p>
               <p>A bíró nem felelt. Szemének egy kevély villanata lett volna a felelet, de azt
                  Bibók nem láthatta.</p>
               <p>- Még valami bajba keveredik a nemzetes úr. Az ilyen emberekben nagy az
                  elszánás.</p>
               <p>- Ej, ki merné Lőcse város bíráját bántani?</p>
               <p>Ebben a pillanatban léptek hallatszottak túlról. Ah, itt jön! Nustkorb egy vastag
                  tölgyfa mellé lépett és ott lapult meg, Bibók ellenben a falhoz húzódott.</p>
               <p>Magas termetű, vállas férfi közelgett a kavicsos úton térden felül érő
                  lovagcsizmákban, mélyen beburkolva még részben arcát is, köpenyébe, melynek
                  felhajtott jobb szárnya a bal vállra volt vetve.</p>
               <p>A ház szögleténél megállt egy picinyt, óvatosan körülnézett, majd szapora
                  léptekkel a kijárat felé indult. Nustkorb a lélegzetét is elfojtotta.</p>
               <p>Mikor azonban a tölgyfához közel ért, kilépett és eleibe állt.</p>
               <p>- Jó estét uram, álljon meg egy percre.</p>
               <p>- Mit akar? - kérdé az idegen meghökkenve.</p>
               <p>- Tudni akarom, kicsoda, és mi járatban van itt? - s rátette kezét az idegen
                  vállára vakmerően.</p>
               <p>- Takarodjék, szemtelen! - s öklével nagyot sújtott a föltartóztató Nustkorbra,
                  éppen a szíve táján, hogy az hátratántorodék, rosszullét és szédület fogta el.</p>
               <p>- Mátyás! Bibók! - kiáltá. - Ide. Hamar!</p>
               <p>Bibók habozott, nem tudván, hova tegye aranyait, de a kaland izgatta, a zacskót
                  belegyömöszölte a csalmájába s csalmástól becsapta egy puszpángbokorba. Mátyás
                  hajdú pedig tüskén-bokron szökdelve, felbukott, a saját kardjában megbotolván, de
                  csakhamar föltápászkodék.</p>
               <p>Az idegen látta a veszedelmet, elhagyította köpenyegét. A hold most éppen
                  odavilágított a képébe.</p>
               <p>- Görgey Pál - hüledezett Nustkorb, s szíve hangosan kezdett dobogni.</p>
               <p>Bibókból kínverejtéket sajtolt ki a rémület, keze megdermedt, lába meggyökerezett,
                  mozdulni nem bírt. A nagy szerencse, a nem várt fogás Nustkorbot is szinte
                  megfosztotta józan cselekvőképességétől.</p>
               <p>- No, csakhogy a kezünkbe került kegyelmed - lelkendezett. - Adja meg magát!</p>
               <p>- Még nem - mondá Görgey csendesen, s egy nyakán lógó sípba hirtelen belefújt, ami
                  éles, füttyszerű hangot adott.</p>
               <p>Nustkorb mindjárt észrevette a sípolás célját. S hogy megakadályozza,
                  villámhirtelen rávetette magát Görgeyre, a nyakánál kezdvén őt fojtogatni; Görgey
                  a hatalmas ökleivel védekezett, de félig immár tehetetlen volt, mert Mátyás hajdú
                  hátulról nyalábolta át s a lábaival próbált neki gáncsot vetni, hogy földre
                  teperhessék.</p>
               <p>- Élve kellene bevinni Lőcsére - lihegte Nustkorb s úgy világítottak szemei ennél
                  a gondolatnál, mint két szentjánosbogár. - Nosza Bibók, hajrá Bibók - biztatta a
                  megbénult kalandort -, segítsen hát kegyelmed!</p>
               <p>De már későn volt, a küzdelem hevében észre sem vették hogy a sípszóra elevenedni
                  kezdett a környék. Lovak dobaja, patkók csattogása veri fel a csendet távolabbról,
                  a közelben pedig mozogni kezdenek a kukorica- és a mákszárak, özönlenek be
                  mindenünnen a Görgey huszárjai és zsoldosai. Bibók futásnak ered az egyik
                  sétaúton, de onnan is jönnek, akkor átcsap rézsút a virágágyakon a másik útra, de
                  ott is útját állják. Preszton kivont karddal rohan a gazdájához többedmagával. A
                  lőcsei bíró kirántja a pisztolyát, de csakhamar kicsavarják kezéből, Preszton
                  fölemeli a kardját magasra:</p>
               <p>- Elvágjam a fejét, kérem alássan?</p>
               <p>Görgey inteni akar, hogy az bizony igen jó lesz, melle zihál, szemei vadul
                  forognak, de aztán eszébe jut sötét végzete, mely a hirtelenkedéstől hízott meg, s
                  erőt vevén magán, inkább hörögte, mint mondotta:</p>
               <p>- Még most ne! Hagyd Preszton! A bíróra nézve majd csak útközben fogok határozni,
                  hanem ezt a gazembert, Bibókot, élve-halva kerítsétek kézre.</p>
               <p>Azzal kilépett a kertből és künn a lovára pattant:</p>
               <p>- Keressétek meg a köpenyegemet s hozzátok utánam a bírót a hajdújával együtt.</p>
               <p>Az alispán előrenyargalt a Görgőre vezető úton. A friss éji levegő kihúzta
                  lassankint fejéből, szívéből a gonosz indulatokat.</p>
               <p>Most már szinte örült, hogy át nem engedte magát a pillanatnyi dühnek s kímélte a
                  bíró életét. Nustkorb kedvelt ember a kuruc tisztek előtt, kivált Andrássy
                  generális szereti, esetleg ő vette volna kezébe a megtorlást s az alul aztán nincs
                  kibúvás. Bolondság lett volna olajat önteni a már lohadó tűzre. Így okoskodott
                  Görgey s elégnek kezdte tartani, ha egy kicsit megtréfálja a lőcsei magisztrátust
                  (hadd nevessenek a megyében). Azt a tervet forgatta fejében, hogy hazaviszi a
                  bírót Görgőre, szoknyába öltözteti, főkötőt húzat a fejére s holnap fényes nappal
                  beküldé szolgáival szekéren Lőcsére, hogy a piacon letegyék. (Ez volt akkor a
                  legnagyobb csúfság, ami férfit érhetett.)</p>
               <p>De hovatovább erről is lemondott. Hisz ez is csak olaj a tűzre, mindössze kisebb
                  adag. Zöld dolog ez is, komoly emberhez nem való. Utoljára is miért agyarkodik ő
                  Nustkorbra? Hiszen Nustkorb csak azt cselekedte, hogy el akarta fogni. Márpedig
                  melyik lőcsei bíró nem akarná ezt a mostani környülállások mellett? De bizony egy
                  hajaszála se görbüljön meg szegény Nustkorbnak emiatt. Csakhamar letett a tervről.
                  Nagy esztelenség volna. És legalább Marjáknénak is megmarad a szoknyája és
                  főkötője, mely már-már gazdát volt cserélendő.</p>
               <p>Miután nagyon előrement, teljesen lecsillapodva megfordítá lovát és a csapatához
                  nyargalt vissza.</p>
               <p>A bírót gyalog hozták, ugyancsak a hajdúját. Bíró uram csüggedten lépegetett s
                  egyetlen szót se szólt egész úton. Bibóknak keze meg volt kötözve s a kötelet Sári
                  János nevű csatlós fogta, aki lóháton volt. Néha meg-megsarkantyúzta a lovat, s
                  amint az galoppba kezdett menni, Bibók is kénytelen volt szaladni, úgy járt a
                  melle, mint a fújtató a kovácsműhelyekben, amin nagyokat röhögött az a bizonyos
                  Sári János. Hajadonfővel jött Bibók s amikor beszélhetett (ha a ló lépésben ment),
                  jajveszékelve emlegette, hogy a csalmáját otthagyta a kertben, s hogy a
                  csalmájában van minden vagyona, egy halmaz arany, rengeteg sok arany, rimánkodott,
                  kísérjék vissza, gazdagon megfizeti.</p>
               <p>Nevettek rajta, nem hitték el.</p>
               <p>- Minek már magának bácsi az a sok arany? Megvan már a maga kosztja holtig.</p>
               <p>Görgey hozzájuk érve, nagy patáliát csapott.</p>
               <p>- Miféle dolog az, hogy a nemzetes bíró uramat gyalog engeditek menni, mint valami
                  Armer Reisendert? Nem hittem volna Preszton, hogy olyan ostoba vagy. Tanuld meg,
                  hogy az úr pokolban is úr. Melyiteknek van a legrosszabb lova?</p>
               <p>- Nekem! Nekem!</p>
               <p>Öten is jelentették, hogy a legrosszabb lovuk van, nem tudván, mi végből kérdezi
                  az alispán. Végre is a Kiss Ferenc lovában állapodtak meg, hogy az a
                  legrosszabb.</p>
               <p>- Szállj le fiam, Kiss Ferenc, és engedd át a nemzetes úrnak a lovadat. Üljön fel,
                  bíró uram. Bizony a legjobbat adnám oda, ha nem kellene attól tartani, hogy
                  itthagy bennünket kegyelmed, amit pedig nehezen sajnálnék holtig.</p>
               <p>Egyben jelentették Görgeynek, hogy az elfogott Bibók alázatosan esedezik,
                  engedtessék meg neki visszamenni kíséret mellett a kertbe, mert otthagyta fövegét
                  egy puszpángbokorban, teliden tele arannyal.</p>
               <p>- Ugyan hol vette volna? Hazudik a gazember, mint mindég.</p>
               <p>- Hogy azt mondja, a lőcsei bíró is tanúságot tehet róla.</p>
               <p>A bíró fejét rázta. Ő nem tud semmiről semmit.</p>
               <p>- Úgy látszik, valami szökési terve van a rókának. Nem eresztem egy tapodtat sem -
                  határozta Görgey. - Hanem ha mégis igaz lenne, tudakozzák meg tőle a helyet,
                  Plichta, Rajnald, Kapánczy zsoldosok hagyják itt a lovaikat, menjenek vissza
                  gyalog és kutassák fel a mondott bokrokat.</p>
               <p>(És az is bölcs intézkedés volt. Görgey ismerte embereit, kiválogatta a
                  leghaszontalanabbakat, visszatartván a lovakat, mert tudta, hogyha a pénzt meg nem
                  találják, gyalog is visszatérnek, de ha a pénzt megtalálnák, a lovait is magokkal
                  vinnék örökre.)</p>
               <p>Azzal sarkantyúba kapta lovát, s jóval előrevágtatott Görgőre, úgy, hogy mire a
                  kis csapat megjött a foglyokkal az udvarra, már akkorra átöltözve, künn az udvaron
                  fogadta Nustkorbot.</p>
               <p>- Isten hozta, nemzetes bíró uram. Tessék beljebb kerülni.</p>
               <p>Ott bent már vacsorára volt megterítve. Marjákné egy-kettőre olyan lakomát ütött
                  össze, hogy fejedelmek is megnyalhatták volna utána a szájukat. Hogy ne legyenek
                  magukban, az íródeákok közül hívatott be Görgey néhányat, akik víg adomákkal
                  mulattatták a vendéget. A pincéből a legjobb borok kerültek az asztalra, 1682-i
                  somlyai és Tokaj arany nedve, a bíró uram születési évének termése, vagyis
                  ötvenhét esztendős, amely gyöngédség (vagy meglehet, maga a bor) annyira
                  kiengesztelte Nustkorb uramat, hogy mogorvasága szemlátomást tünedezett, dacára a
                  rettenetes bizonytalanságnak, hogy mi fog vele e gonosz oligarchánál történni.
                  Istenhez fohászkodott halkan, hogy »legyen meg az Úr akarata« s közben
                  szürcsölgetett a borocskából. Egész közönyös tárgyakról folyt a szó, az idei
                  időjárásról, a borsóföldek állásáról, a háború esélyeiről, különös esetekről, hogy
                  a Berthóthy István ágyújára egy méhraj szállott Érsekújvárott, ami jót jelent;
                  hogy Sárospatakon egy diák olyan álomba esett, melyből most, hat hónap múlva se
                  lehet felkölteni; alszik és távollát, úgy, hogy ha valaki a kezét fogja s
                  megkérdezi például, hol van most Heister, pontosan megmondja: Mostan a sátrában
                  van Pozsony mellett. Mit csinál? Borotválkozik. Épp így tud mindent a fejedelem
                  vagy bárki felől. A dolog ki van próbálva. A diák minden szava szín valóságnak
                  bizonyult, s a pataki bíró hatósági közegek jelenlétében jegyezte az órát és
                  percet, mikor és mit mondott bizonyos meghatározott személy cselekedeteiről, kinek
                  környezetében szintén hatósági személyek jegyezték az órát és a percet, mikor, hol
                  és milyen állapotban foglalatoskodék. S mindenben összevágott pontosan: a diák
                  beszéde és az illető cselekedetei… Úgy ver a hír újabban, hogy Bercsényi magával
                  fogja vinni a táborba és hadi célokra használja…</p>
               <p>- Nem szeretem már én azt, mikor méhrajokban s alvó diákokban kezd bizakodni a
                  magyar.</p>
               <p>Szóval sok mindenféle előkerült poharazás közben, csak a mai esetről egyetlen szó
                  vagy célzás sem. Mintha két közömbös ember vacsorálna együtt véletlenül, akiknek
                  semmi, de semmi mondanivalójuk egymásnak, minélfogva a semleges pletykák és
                  mindenféle híresztelések szemetes kosarában turkálnának. Innen-onnan hajnalra járt
                  az idő, mikor a Nustkorb szemei láthatólag kisebbedni kezdtek.</p>
               <p>Görgey udvariasan figyelmeztette:</p>
               <p>- Ha pedig unná már magát, jelentem, hogy az udvaron befogva áll a kocsi, elmehet
                  kegyelmed, amikor akar. Nem akarnám a bíróné asszonyomat nagyon megijeszteni a
                  hosszú elmaradással.</p>
               <p>- Hazamehetek? - motyogta elcsodálkozva.</p>
               <p>- Hát mi egyebet gondol kegyelmed? Hiszen a világért se volt egyéb célom, csak
                  hogy barátságosan koccinthassunk egyet erre a mai váratlan találkozásra.</p>
               <p>Nustkorb zavartan vakarta a szakállát, az üstöke pedig izzadni kezdett.</p>
               <p>- Nehéz sor ez, nagyon nehéz sor…</p>
               <p>Felkelt, elbúcsúzott a háziúrtól, a diákoktól, aztán kitámolygott. Görgey
                  kikísérte a kocsihoz; négy pompás paripa volt befogva s a saját hajdúja, Mátyás
                  ült a bakon a kocsis mellett. Görgey még egyszer kezet nyújtott, mikor már fent
                  ült.</p>
               <p>- Jó éjszakát, nemzetes uram és adja isten, hogy minél előbb megint a kezembe
                  kerüljön.</p>
               <p>- Jó éjszakát - viszonzá a bíró -, és vigyázzon a tekintetes úr, nehogy a kezembe
                  kerüljön, mert az egészen másképp végződnék.</p>
               <p>Pirkadni kezdett keleten. A nap még nem jött ki maga, csak a vérpiros palástja
                  egyik csücskét kezdte kitolni a hegyek mögül.</p>
               <p>- Kikirikí! - kiáltá egy élestorkú kakas a baromfiudvar felől.</p>
         </div>
         <div type="chapter">
            <head>TIZENHARMADIK FEJEZET</head>
               <head>A HOLT BÍRÓ UTOLSÓT MOZDUL</head>
               <p>Vakmerő kaland volt a Görgeyé, megjelenni a város kerti házában, de kénytelen volt
                  s nem is most első ízben. Az istenben boldogult osgyáni Darvas és Darvasné minden
                  vagyonukat közös akarattal kiskorú Görgey Rozáliának hagyták, az abaúji Darvasok
                  azonban egy törzsből fakadván a magtalanul kihalt kishontiakkal, pörrel támadták
                  meg a végrendeletet. Minthogy azonban a pört nem nyerték meg, észrevevén, hogy
                  Görgey valahol rejtegeti a leánykáját, ravasz prókátoruk alkalmasint a
                  kellemetlenkedés okáért (ámbár talán hitte is) azon az alapon kezdett új pört,
                  hogy Görgey Rozália voltaképpen nem is létezik, vagyis már akkor se létezett,
                  mikor Darvasék meghaltak, tehát nem is örökölhetett utánuk. Hogy hová lett,
                  meghalt-e vagy mi történt vele, arról az abaúji Darvasok nem tudnak beszámolni, de
                  hogy még a Darvasok halála előtt eltűnt Osgyánból és azóta senki sem látta, azt
                  igenis állítják.</p>
               <p>Föltéve, de meg nem engedve, hogy a leány él, akkor is sok kifogásolni valót talál
                  a személyazonosságra nézve az abaúji Darvas-család, vagyis a szemtelen
                  prókátoruk. Átkozott nyelvének nyála rendszerint odafröccsen (jól tud vele
                  célozni) a legérzékenyebb részre, ahol éget, mint a marólúg. Hát nem felhozta az
                  aktáiban, hogy nevezett Görgey Rozália csecsemő korában miként tápláltatott a
                  Görgey Jánosné leánycsecsemőjével annak emlőin, s minthogy az egyik elpusztult,
                  már ott válik kétségessé a személyazonosság (Oh, te gézengúz fiskális, melyik
                  ördög súgta ezt neked!), mert már ott történhetett miskuláncia stb.</p>
               <p>Minden okos ember előtt csak afféle okvetetlenkedő rablisztika volt ez, de Görgey
                  Pált a szíve mélyén találta. A bíróság tekintetbe se vette ezt a körülményt s
                  csupán annak a kiderítésére szorítkozott, hogy nevezett Görgey Rozália él-e vagy
                  nem; határoztatott tehát, hogy azonosságát bizonyító tanúival a bíróság előtt
                  személyesen jelentkezzék.</p>
               <p>Kényes feladat volt megbolygatni ilyen kritikus időben az egész okos
                  elhelyezkedést. Olyan jelentékeny vagyont azonban mégsem lehetett otthagyni
                  Csáky-szalmának. Nem is említve, hogy nagyon ráfért Görgeyre, mert a Lőcsével való
                  ungorkodás kimerítette zsebeit.</p>
               <p>Mihelyt a bírósági végzésről értesült, Gyurit hívatta ki Görgőre.</p>
               <p>- Ismersz-e egy Otrokócsy Rozália nevű kisasszonyt?</p>
               <p>Gyuri elpirult.</p>
               <p>- Mért kérdezi bátyámuram?</p>
               <p>- Majd kisül. Az a kérdés, ismered-e?</p>
               <p>- Látásból.</p>
               <p>- Miféle leány az? - kérdé az alispán, közömbösnek látszó arccal.</p>
               <p>- A legszebb leány Lőcsén.</p>
               <p>Az alispán gyanakodva nézett rá, hogy talán tud vagy sejt valamit, de olyan
                  becsületes, őszinte képe volt, hogy azon a ravaszság rögtön megbotlanék.</p>
               <p>- Talán bizony tetszik neked? (Gyuri még jobban elpirult.) Miféle família az az
                  Otrokócsy?</p>
               <p>- Nem tudom - felelte Gyuri.</p>
               <p>- No, hát én tudom. Az a leány az unokanővéred.</p>
               <p>- Az én unokanővérem?</p>
               <p>- Az én lányom, Rozáli.</p>
               <p>Gyurinak tátva maradt a szája, mire aztán Görgey megmagyarázta, miért kellett őt
                  álnéven adni oda Klösterhez, s miért kell a titkot továbbra is megőrizni.
                  Ugyancsak beavatta Gyurit a pörös bonyodalomba, miként vált égető szükséggé, hogy
                  Rozáli megjelenjék Kassán a bíróság előtt, személyazonossági tanúkkal. Feladatává
                  tette ezek után, hogy keresse fel Rozálit, adja át neki a levelét és készítse elő
                  az utazásra. Az öreg Quendel fog érte jönni, s azon ürügy alatt, hogy szüleihez
                  kíséri egy-két napra, elviszi őt Kassára.</p>
               <p>- Nagy szívességnek veszem tőled - végzé az alispán -, ha te is felszeded a
                  sátorfád, de persze külön kocsin, s igyekszel őket Kassán lehetőleg támogatni.</p>
               <p>Gyuri meghajtotta magát.</p>
               <p>- Amint bátyám parancsolja.</p>
               <p>Így történt aztán, hogy Quendel apó kikérte Otrokócsy Rozáliát az intézetből s az
                  előre odarendelt osgyáni tanúkkal (Varga uram és neje is köztük volt) igazoltatta
                  a kassai bíróság előtt, hogy Görgey Rozália él és elfogadja az örökséget.</p>
               <p>Görgey azonban előre látta, hogy míg az örökségi pör teljesen lezajlik, nem egy
                  tanúkkal előttemezett aláírásra és megbeszélésre lesz szükség, mi végből a
                  Quendel-féle vendéglő hűséges korcsmárosát, Kárász uramat rávette, hogy a görgői
                  vendéglőbe helyettest állítva, a lőcsei kerti vendéglőt bérelje ki. Módját ejté
                  ezzel a leányával való találkozásoknak, ha úgy kívánta a helyzet és ha Quendelt
                  meg lehetett kapni, mint az egyedülit, aki jogosítva volt Rozáliát magával vinni
                  az intézetből.</p>
               <p>A leírt találkozás így történt; Quendel úr kísérte a vendéglőbe Rozálit (ő volt a
                  felkötött állú kis ember), később Görgey György is megjelent s együtt kísérték
                  haza Quendellel, miután az aláírások megtörténtek és a pörben való további teendők
                  megbeszéltettek.</p>
               <p>Ugyanekkor megkérdezte Görgey, megcsipkedve a leány állát:</p>
               <p>- Nos, mikor jön már haza a kisasszony?</p>
               <p>- Apámuramtól függ - szólt a fejét engedelmesen lehajtva.</p>
               <p>- Hát mindjárt most. Viszlek magammal.</p>
               <p>Rozália elhalványodott.</p>
               <p>- Aha! Ugye megijedtél? No, szépen vagyunk. Kisasszony, magának már van
                  valakije!</p>
               <p>Rozália elpirult, félrenézett és nem felelt.</p>
               <p>- Nem, nem, csak tréfáltam, Rozália - folytatá az alispán elkomolyodva. - Maradj
                  még egy darabig, de reménylem, nem sokáig tart, közel van már az idő, mikor
                  hazajöhetsz.</p>
               <p>Mindennek nem volt semmi különösebb jelentősége, kivált a jelenlevők előtt, még
                  kevésbé annak, hogy sokáig elnézegette némán a leányt oldalról, szembe, s aztán
                  ezeket mondta Quendelnek:</p>
               <p>- Ugyan nézd csak öreg, de jól nézd meg te is, mennyire hasonlít egymáshoz ez a
                  két unokatestvér.</p>
               <p>Quendel apó szemügyre vette a kuruc tisztet, mintha most látná először, aztán a
                  fejét rázta.</p>
               <p>- Én aztat nem látok.</p>
               <p>Ki ügyelt volna erre? Sokszor úgy tűnik fel valamely szó vagy megjegyzés, mint
                  üres levegő, pedig talán súlyos kő, melyet egy kínlódó lélek, akit nyom,
                  mindenféleképpen próbál elhempergetni.</p>
               <p>Szóval így folyt le a vendéglői találkozás és így végződött úgyszólván vidáman,
                  Bibókot kivéve, mindenkire. Görgey meg volt elégedve, mert önmagát győzte le, a
                  bírónak is úgy látszott, hogy olcsón szabadult, a zsoldosok pedig bizonyosan
                  megtalálták az aranyakat, mert nem mutatkoztak Görgőn többet.</p>
               <p>Viszont az is igaz, hogy Nustkorbra nézve nem gondolhatott volna ki veszedelmesebb
                  büntetésnemet, ha a poklokra veti sem. Mert ott csak egy katlant gyújtanak alá
                  számára, de itt most alágyújtott egy egész várost. Mint a futótűz terjedt, eleinte
                  csak lappangva, lassan, majd egyre hangosabban és sebesebben nyargalva a hír
                  (bizonyosan az íródiákok révén), hogy Lőcse bírája Görgőn vacsorázott múlt kedden
                  az alispánnal. Egész virradatig együtt dorbézoltak és trafikáltak. Fölzúgott a
                  város, mint a megbolygatott méhkas. Hát lehet ez? Hát van Isten, hogy ilyesmi
                  történhetik? A legjózanabb szászok az ökleiket rázták. Az asszonyok a ruháikat
                  akarták letépni (a fekete ruháikat). Hát minket itt éveken át gyászoltat a vén
                  imposztor, s ő maga Görgeyvel devernál titokban? Az egész város forrt az
                  elégedetlenségtől. Paszkvilluszokat ragasztottak ki a Nustkorb házára, betörték az
                  ablakait, esténkint zagyva tömegek gyülekeztek ablakai alatt, macskazenét
                  rögtönözni. A csőcselék közt tekintélyes polgárok ősz feje is látható s
                  végigzúgnak a nagy piacon a kiáltások: Mondjon le Nustkorb! Menjen Görgőre!</p>
               <p>A közvélemény nyomása alatt maga a szenátus is kénytelen volt beavatkozni s bíró
                  uramat, ki otthonról már-már kimozdulni sem mert, arra kényszeríteni, hogy
                  rendkívüli tanácsülést hívjon össze. A tanács maga is tudni akarja, mi igaz a
                  szárnyaló hírekből? Igaz lehet-e, hogy Görgeynél vacsorált múlt kedden?</p>
               <p>Nustkorb uram elösmerte, hogy ott vacsorált, de vi coactu.</p>
               <p>Bibera uram felugrott mérgesen, mint egy hörcsög:</p>
               <p>- Hogy lehet erőszakkal vacsorálni? Csak a libánál láttam, mikor tömik.</p>
               <p>- Úgy értem, hogy nem mint Görgey barátja vacsoráltam ott, hanem mint foglya.</p>
               <p>Lett erre újabb megrökönyödés. Hát ez már megint mi? Miket hord össze kegyelmed?
                  Hol? Mikor? Hogyan? Hiszen ez lehetetlen.</p>
               <p>Erre aztán elbeszélte szárazon, miként keresett fel a várost érdeklő fontos ügyben
                  egy idegent szálló helyén, a kerti vendéglőben, jól átgondolt óvatosságból a késő
                  esti órákban, nem akarja most és itt az ügyet részletezni (Felkiáltások: Tudjuk!
                  Tudjuk!), csak arra szorítkozik, hogy midőn erről a helyről távozott, közvetlen a
                  kerti kijáratnál kivel találkozik? Hát Görgey alispán áll előtte. (Nyugtalan
                  fészkelődés. Bibera felkiált: Mit keresett ott?)</p>
               <p>- Azt én nem tudom - pattant fel a bíró. - Nekem nem mondta meg. Menjen, kérdezze
                  meg, kegyelmednek talán megmondja.</p>
               <p>- Jól van. Halljuk tovább! Ne zavarjuk hát bíró uramat.</p>
               <p>Bíró uram most már zavartalanul vázolta a továbbiakban, miként vetette magát az
                  alispánra, hogy őt elevenen elfogja, dulakodás közben hajdúja, Platz Mátyás után
                  kiáltott, de míg az előugrott, az alispán belefújt a sípjába, amit lehetetlen volt
                  megakadályozni; a síp szavára mindenünnen előrohantak a Görgey elrejtett csatlósai
                  s őt hajdújával együtt leteperve, foglyuk vitték Görgőre. Hogy ott aztán a
                  szeszélyes nagyúr tömlöcbe való zárás helyett fényesen megvacsoráltatta s vacsora
                  után négylovas hintón küldte haza, arról ő nem tehet.</p>
               <p>- Úri cselekedet volt, meg kell adni - dünnyögte maga elé Mauks Donát.</p>
               <p>- Hát erről csakugyan nem tehet bíró uram - mondák a szenátorok, behatóan
                  megtárgyalva a kérdést -, de most már ugyancsak nézze kegyelmed, miképpen emészti
                  meg ezt a vacsorát, mert a közönség nagyon föl van borzolva.</p>
               <p>- Majd visszasimogatjuk - jegyezte meg a bíró önérzettel -, megvan hozzá az
                  arkanum (és a zsebére ütött).</p>
               <p>- Bizony most már valamit tenni kell, mégpedig citissime - vélte az okos
                  Mostel.</p>
               <p>Lent a városi pincében azonban, ahol rendszerint minden tanács után megitták az
                  ukkon poharat, a fiatal Fabricius egy csöppet se titkolta, hogy a helyzetet
                  sötétnek ítéli, s olyanféle célzásokat tett, a bor megoldja a nyelveket, hogy
                  legokosabb lenne, ha bíró uram a város méltósága érdekében nem a sasokat utánozná
                  nagy vijjogással, hanem a csigát, »aki behúzza a maga puhány szarvacskáit a
                  házába.« Vagyis a lemondásról példálózott a bátor fiatalember, aki az
                  engesztelhetetlenek vezére volt a tanácsban s attól félt, hogy apránként kihűl a
                  harag a város népében Görgey iránt, s akkor örökétig magán hagyja száradni Lőcse a
                  nagy pofont, melyben ő nemcsak a Görgey egy elhamarkodott tényét látta, hanem az
                  egész dölyfös nemesség fitymáló elbánását.</p>
               <p>Kripélyi uram, aki már a negyedik kártó bort (kupa bort) hajtotta fel, a Fabricius
                  eszéhez tartja magát.</p>
               <p>- Úgy bizony, bátyámuram. Nem okos emberek kellenek most a város élére, hanem
                  dühös emberek.</p>
               <p>Hanem iszen dühös is volt Nustkorb uram, legalább Kripélyire és Fabriciusra.</p>
               <p>- Nem lehet fejjel menni a falnak. Azt mondjátok, zúg a tömeg. Végzem a magam
                  dolgát a magam lelkiismerete szerint és fittyet hányok rá. Mit tesz az, hogy zúg a
                  tömeg? A fületek az oka, nem a tömeg. Avagy nem zúg a kagyló, ha a fületekhez
                  nyomjátok? De ha megnézitek, mi zúg benne, azt találjátok, hogy semmi, hogy
                  teljességgel üres.</p>
               <p>Fabricius a fejét rázta:</p>
               <p>- Az igazsággal szemben minden hasonlat sántít, urambátyám.</p>
               <p>- De annyira egy se sántít - veté ellen Nustkorb -, mint az öcsémuram mostani
                  igazsága minden hasonlattal szemben.</p>
               <p>Tudott ám nyelvvel hadakozni Nustkorb is.</p>
               <p>- Hogyhogy? - kérdé Fabricius gúnyosan.</p>
               <p>- Bizony csak azért, mert ha maga nincs kedvesem a világon, akkor én nem álltam
                  volna meg Görgeyvel birkózni, sőt a színét se láttam volna.</p>
               <p>- Énmiattam?</p>
               <p>- Valaki miatt, aki magának kedves.</p>
               <p>Fabricius elgondolkozott.</p>
               <p>- Mit akar ezzel mondani? - kérdé zavartan. - Kiről van szó?</p>
               <p>- Egy szép leányról, egy világszép leányról, hehehe.</p>
               <p>S most már őkigyelme nevetett gúnyosan. Fabricius ingerlékeny lett s a fakártót
                  odavágta az asztalhoz.</p>
               <p>- Elég. A kegyelmed csacskasága terhemre kezd lenni.</p>
               <p>- Szenátor úr, becsülje meg magát - figyelmezteté őt méltóságteljesen Nustkorb. -
                  Lőcse város bírájával beszél.</p>
               <p>Fabricius észhez jött, meghajtotta a fejét alázatosan és a mellét ütögette
                  kezével.</p>
               <p>- Mea culpa. Bocsássa meg, nemzetes bíró uram, a hevem elragadott…</p>
               <p>Nustkorb rátette kezét a fejére s elmélázva mondotta:</p>
               <p>- A szerelem az, édes fiam. Ráösmerek. Hiszen én is voltam fiatal… Hát hagyjuk
                  abba. Nem mondtam semmit. Igyunk rá még egy kis veresbort. De előbb harapjunk
                  valamit, hogy az ágyát megvessük. (Odaszólt a korcsmárosnak.) Hozzon kend egy kis
                  putina ordát! (Putinának a bödönt nevezték, ordának a szepesi túró egy nemét.)</p>
               <p>Megkóstolták borkorcsolyának a túrót, megitták a veresbort, beszéltek
                  mindenféléről, de a Fabricius szava úgy elmaradt, mintha valaki ollóval vágta
                  volna el. Nem is jött meg előbb, csak mikor a Nustkorbék szolgálója, aki a
                  nemzetes asszony kemény üzenetét hozta, hogy az étel mind kipang, és hogy vagy
                  jöjjön haza mindjárt az úr, vagy pedig menjen ebédelni Görgőre, különben jaj az
                  olyan városnak, amelynek az ügyeit pincében igazítják.</p>
               <p>Nustkorb dohogott ilyenkor, de rendesen fölkelt és elment. Ezért őt senki meg nem
                  szólta, mert a szenátus többi tagjai is ilyenforma házi nyomások alatt szoktak
                  elszéledni.</p>
               <p>Hanem ez egyszer nagyon fölháborította a nemzetes asszony abbeli szava, hogy akkor menjen Görgőre ebédelni, ami némi derültséget idézett
                  elő, vagy legalább mosolyt, a sunyi szenátori bajuszok alatt, kedve is lett volna
                  mindjárt most egy pofont csattintani a Kätchen pirospozsgás ábrázatára, de a
                  »messzire tekintő« jelző, mellyel a közvélemény ékesítette fel őkigyelmét, mikor
                  még a tenyerén hordozta, mérsékletet parancsolt, mindössze egy keserű sóhajra
                  szorítkozott hát, azzal indult meg hazafelé, csak a pálcája suhogott haragosan a
                  levegőben, miközben ágaskodtak benne a gonosz indulatok. Micsoda? Hát az asszony
                  is? No megállj.</p>
               <p>Észre se vette, hogy Fabricius is ott megy mellette, csak mikor megszólította:</p>
               <p>- Most már egyedül vagyunk urambátyám, mondja meg kérem, amit az előbb említett a
                  pincében.</p>
               <p>- Hm - tagolá kedvetlenül. - Hogy izé… hogy megmondjam? Jobb azt meg nem mondani.
                  Azt hiszem jobb, okosabb. És hogyha már mondok valamit, hát azt mondom, ne
                  házasodjék meg uramöcsém. Nem vagyok én rossz ember, nem adok én magának rossz
                  tanácsot.</p>
               <p>Fabricius megragadta a kezét és szorította olyan erővel, hogy szinte kiserkedt a
                  vér a körme alól.</p>
               <p>- Talán hallott valamit?</p>
               <p>- Hm, igen, valamicskét. De eressze el a kezemet.</p>
               <p>- Rozáliáról?</p>
               <p>- Őróla.</p>
               <p>- Ne öljön hát meg, beszéljen hamar.</p>
               <p>- Ott a kerti vendéglőben az emeleten, ahol azzal az emberrel alkudoztam az
                  okmányra, a szomszéd szobában lépteket és beszélgetést hallottam s gyanakodva
                  kérdeztem, mi történik bent? Azt mondja, hogy ott szerelmi találka van. Minthogy a
                  Kárásszal kötött bérleti szerződésben az ilyenek mellőzése keményen ki van kötve,
                  mindenféle keresztkérdések alá fogtam, hogy kik vannak bent? Csak a nőt tudja,
                  úgymond, mert azt látta, mikor a lépcsőkön felment, s hogy ez Otrokócsy Rozália
                  volt.</p>
               <p>A gyermek-szenátor elsápadt.</p>
               <p>- Gyalázatos rágalom - hörögte indulatosan.</p>
               <p>- Magam is azt hittem és - tette hozzá vontatottan -, hiszen most is, ámbátor…</p>
               <p>- No, csak ki vele, fenékig akarom a poharat, hogy aztán az arcához vághassam
                  valakinek. (Szemei vérbe borultak, s a két keze reszketett, mintha láthatatlan
                  szitát rázna velök.)</p>
               <p>- Kimenet magam is láttam elsuhanni a nőalakot, természetesen nem ismertem fel,
                  sejtelmem sincs, ki volt, azonban…</p>
               <p>- Még mindig van valami? - szisszent fel.</p>
               <p>- Egy rózsát találtam utána, mely nyilván a hajából esett ki. Egy
                  georgina-rózsát!</p>
               <p>- Mikor volt ez? - kérdé sötéten Fabricius.</p>
               <p>- Kedden késő este volt, s minthogy a dolog érdekelt, éppen uramöcsém miatt,
                  vártam egy darabig a kert kijárata mellett, hogy a szemébe nézzek a találka
                  hősének, ha esetleg még nem ment volna el a nővel együtt, s ekkor vártam ki Görgey
                  alispánt, ki úgy látszik, szintén ott tartózkodott valahol az épületben. Én azt
                  hiszem, hogy azzal az akasztófáravaló Kárásszal trafikál. Mindjárt annak idején
                  mondtam, ne adjuk ki neki a kerti vendéglőt, mert odahúz a megyeiekhez. No, de
                  körülbelül itthon is vagyok. Hát nézze, mivé tették a házamat?</p>
               <p>Bizony be volt annak mind a három utcára nyíló ablaka verve, s a fala is
                  mindenféle utálatos följegyzésekkel és figurákkal bemocskolva. A
                  legszenvedhetlenebb figura azonban mégis egy eleven fej volt, kihajolva az
                  ablakon, a Nustkorbné asszonyom fehérfőkötős öreg feje. Haragosan összevont
                  szemöldökkel kémlelte az utcát. Rövidlátó lévén, nem vette még észre az urát, az
                  ura azonban észrevette és sietett lerázni kísérőjét, nehogy esetleg éles
                  megjegyzéseknek legyen tanúja, kezét nyújtotta tehát neki.</p>
               <p>- No, itt most már elválunk, uramöcsém.</p>
               <p>- Nem addig, míg meg nem mondja, hol találom azt az embert - lihegte Fabricius, s
                  amint a kezét beletette a Nustkorbéba, olyan forró volt, mint egy vasaló.</p>
               <p>- Melyiket?</p>
               <p>- Azt a bélai embert, aki Rozáliát látta odamenni.</p>
               <p>- Nehéz lesz megtalálni.</p>
               <p>- Megkeresem én, ha a föld alatt volna is - mondá ziháló hangon, eltökélten.</p>
               <p>- Hiszen éppen ott is van, Görgőn, a kastély alatti tömlöcök valamelyikében.</p>
               <p>- Hát én oda is eljutok - mondá s öklével nagyot ütött a Nustkorb-ház lábára
                  (egyik oszlopát értjük a lábas háznak), úgy, hogy nagy darabon lehámlott róla a
                  vakolat.</p>
               <p>Ezzel megfordult és nagy fúriával rohant el a koponyások (teknővájók) sátrai
                  mellett, mint a fergeteg. Nustkorb tűnődve nézett utána: »Félek, túlságos mélyen
                  vágtam bele a sarkantyút« - dünnyögte, majd utána kiáltott:</p>
               <p>- Ne csináljon elhamarkodott dolgot. Hiszen könnyebb az ümögtől megtudni, hogy mi
                  lakik a szívben, mint a kabáttól.</p>
               <p>Fabricius úgy tett, mintha nem hallaná. Jövők-menők kalapemelve üdvözölték, ő nem
                  is fogadta. Magamagával beszélgetett és hevesen kalimpált a kezeivel. A járókelők
                  összesúgtak:</p>
               <p>- Ez ma bal lábbal kelt fel. Alkalmasint történt valami a szenátusban.</p>
               <p>A mai szenátusban ugyan nem sok történt, de azért elég dolgot adott az a kevés is
                  a működésbe gurult fantáziáknak. A görgői csodálatos vacsorának az a napvilágra
                  került részlete, hogy Nustkorb foglya volt Görgeynek és nem vendége, új oldalról
                  világította meg az esetet. Megindult városszerte a találgatás, mit kereshetett az
                  alispán a városi kertben? Azért jött-e oda fegyveresektől kísérve, hogy elfogja
                  Nustkorb uramat? De ha azért jött volna, hogy elfogja, miért eresztette volna
                  akkor el? Átláthatatlan rejtély volt ez. S ha azért jött volna is oda Görgey, hogy
                  elfogja Nustkorbot, még mindig megmarad a másik megbolondulni való rejtély, hogy
                  miért ment a városi kertbe éjnek évadján Nustkorb, holott rendesen a tyúkokkal
                  szokott lefeküdni? Csak nem azért ment oda, hogy elfogassa magát? Mindössze a
                  beavatottak, három vagy négy szenátor előtt állt tisztán a Nustkorb titokzatos
                  útjának oka, de ezek is valami kémet gyanítottak, aki a Nustkorb odamenetelét
                  jóeleve megvitte Görgeynek, aki aztán haddal jött. Ki lehet a »spion«, hej, ki
                  lehet? Hátha maga az az illető ember - gondolták a beavatottak -, akitől az
                  okmányt vette Nustkorb uram? Micsoda kolosszális ravaszság, ha így volt. Az
                  okmányt eladta Nustkorbnak, Nustkorbot pedig eladta Görgeynek, aki ezzel
                  egyszersmind az okmányt is visszakapja. De nem, ez se lehet. Hiszen Nustkorbot is
                  hazaeresztette Görgey és az okmányt se vette el tőle. Lehetetlen ezt emberi
                  agyvelővel kitalálni.</p>
               <p>Hanem az eljárás, amit Görgey követett, kellemesen érintette a polgárság széles
                  rétegeit. Úr, meg kell adni. Elfogja, tejbe-vajba füröszti, aztán négylovas hintón
                  küldi haza. Egyszóval megtisztelte a várost. Hiszen nem is olyan rossz ember. Csak
                  a túlzók, a Fabricius-pártiak érveltek még most is ellene, hogy ez is csak a város
                  lebecsülése, mintha mondaná: »Kezemben volt a bírátok, azt tehettem volna vele,
                  amit akarok, de én visszaadom nektek, egyétek meg, vagy csináljatok amit akartok,
                  mert úgyse félek se tőle, se tőletek«.</p>
               <p>Mindegy, beszélhettek akármit a polgárságnak, bizonyos rokonszenvek kezdtek
                  kisarjadzani Görgey iránt a rájok erőszakolt hivatalos gyűlölet alól, úgy, hogy
                  Grodkovszky várnagy uram ezekben a napokban lovas hajdú által küldött egyik
                  hivatalos jelentésében azt írta post scriptum gyanánt az alispánnak:</p>
               <p>»Bíró uram őkigyelmének megtraktáltatása és haza való expediálása Görgőről itten
                  nagy gaudiumot okozott és jó vért szült, amelynél fogva, ámbátor nem vagyok se
                  levelibéka, se táltos, se próféta (az utolsó Habakuk vala), mégis úgy látom a
                  tekintetes alispán úr iránti harag elpárolgását, mint a forralt vízét az üstben.
                  Nem adok neki sok időt és minden veszedelem nélkül, bizony még »vivátok« mellett
                  is bevonulhat a megye székházába, honnan nem a félelem száműzte vala, hanem a
                  bölcsesség. De immár a bölcsességnek is podegrás lészen a lába. Datum ut
                  supra.«</p>
               <p>Ami a Grodkovszky pennájából előbuggyant, az mind megfordult a Nustkorb éles
                  elméjében is. A gyertya körmére égett. Érezte, hogy valamit tennie kell.</p>
               <p>Azzal az ürüggyel, hogy a város tokaji szőlőit megy megmetszetni vagy
                  homolyíttatni, már nem is tudom, egyenest Sárospatakra tartott, ahol a fejedelem
                  udvara volt.</p>
               <p>Nem ment üres kézzel; magával vitte a Bibóktól vett okmányt s azonfelül azt a fél
                  aranysarkantyút, amit a város fölött elnyúló erdős bordácsok közt egy szerencsés
                  disznó kitúrt tavaly a földből. A kondás átadja a villikusnak, az pedig behozta a
                  városházára, s mint Szvatopluk király sarkantyúja szerepelt a közhitben.</p>
               <p>A sarkantyúra szükség volt, mert most mint diplomata akart szerepelni Nustkorb
                  uram. Magához a fejedelemhez nem tudott és nem is akart hozzáférni. Az nem
                  szerette az ilyenfajta ügyeket.</p>
               <p>- Nem kell az árulókat mesterségesen csinálni - mondá nem egy ízben mélabúsan a
                  gyanúsító és vádoló deputációknak -, mikor maguktól is bőven teremnek.</p>
               <p>A fejedelmet csak közvetve lehetett belevinni valamibe. Nustkorb tehát befolyásos
                  patrónus szerzésére gondolt s ilyennek már otthon Ottlyk György udvarmestert
                  szemelte ki. Ennek vitte a sarkantyút és a Lőcse város sanyarú helyzetét festő
                  alázatos szupplikációt Görgey Pál viceispány ellen, nemcsak azért, mert Ottlyk
                  szenvedélyes ritkasággyűjtő hírében állt, hanem mert ő volt az egyetlen nostrás a fejedelem udvarában. Jánoky Zsigmond alkancellár
                  is az volt, de az most nyavalyáskodott.</p>
               <p>Finom modorú, sima úr volt hopmester uram, olyan mosollyal, mely mindenkit
                  elragadott. »Egy szép asszony lelke lakozott e bajuszos, fürge testben.« Kedvesen
                  fogadta Nustkorbot, átvette a sarkantyút és az írást, melyben ékesen volt megírva,
                  miként sodorta Lőcse városát nehéz helyzetbe a vicispány, bírájának
                  meggyilkolásával. Azóta se békéje nincs, se háborúja és nemhogy a tanács igazgatná
                  a fölingerelt várost, ellenkezőleg, a mormogó közvélemény szorítja a tanácsot a
                  bosszú politikája felé, úgy, hogy semmi jelesebb cselekedetre nincsen a tanácsnak
                  ereje. Se bosszút állni nem tud, se felejteni. Olyan, mint a dagadt láb, míg benne
                  van a tüske. Oda terjed tehát a város alázatos könyörgése a méltóságos vezérlő
                  fejedelemhez, a magyar Izrael fővezéréhez (sic), hogy e tüskét fönséges
                  bölcsességével kivenni s ezzel hű jobbágyaihoz lehajolni kegyeskedjék. A nevezett
                  viceispány egyébként se lévén kóser ember (sic), mirevaló
                  nézvést, mint a méltóságos vezérlő fejedelem segítő népe, mély alázattal csatolják
                  az elfogatási parancsot, melyet e szent hadjárat kezdetén bocsátott ki, egyik
                  martalócával nem átallván saját édes testvérét elfogatni, mikor az haddal és
                  munícióval a lengyel határra sietett vala.</p>
               <p>Ottlyk uram szórakozottan hallgatta a kérvénybe foglaltak hosszadalmas
                  magyarázatát, de annál figyelmesebben nézegette a sarkantyút, egy igazi műértő
                  odaadásával és kifejezte abbeli kétségét, hogy az a Szvatopluké lett volna, mert
                  Szvatopluk okvetlenül bocskorban járt. Elrendelte egyszersmind, hogy ott további
                  ásatásokat folytassanak, mert bármilyen régi is a lelet s bármely népektől
                  származik is, az emberiség mindig két lábbal rendelkezett s következésképp még egy
                  sarkantyúnak kell ott lenni. Ha találnának valamit, értesítsék a fejedelmet. Ami
                  pedig Lőcse kívánságát illeti, pártoló szavakkal fogja azt őfelsége gráciájába
                  ajánlani. Ezzel kegyesen elbocsátotta a lőcsei bírót.</p>
               <p>Hazajőve mindenfelé eldicsekedett, hogy immár a város szőlejét rendbehozta s nagy
                  reménységek közt várja a szüretet.</p>
               <p>Hát meg is érkezett a fejedelem pecsétje alatt pár hét múlva az eredmény. Remegő
                  kezekkel vágta fel Nustkorb uram az ismeretes pecsétet. A bíró kérvénye hullt ki
                  belőle mellékletestül, a következő fejedelmi hátirattal:</p>
               <p>»Görgey viceispány uram inkriminált causáját elreferáltatván és meghánytorgatván,
                  találjuk, hogy az elfogatást őkegyelme jobbinkább testvéri szeretetből rendelé,
                  mintsem ellenséges indulatból, akár Atyja-fia, akár pediglen Személyünk ellen,
                  mert sem a muníciós szekereket, sem felekezetinkhez tartozó Esze Tamás hívünket
                  feltartani, vagy arrestáltatni nem kívánta, miben erányunkban táplált becsületes
                  szándékának és hívségének kiváltképpen való testimoniumát adta. Lovai hajdúival
                  egyetemben táborban marasztatván, neki ajándékképpen és hajlandóságunk okáért
                  pataki istállónkból a takarosabb paripákból, ékes szerszámmal egy hátasló
                  küldessék, akivel Segennyey uram bízatik meg. Lőcse város pedig értesítendő, hogy
                  békéljen meg a maga kenyerén és ne keressen ellenséget, mikor úgyis van.</p>
               <p>
                  F. P. Rákóczi.«</p>
               <p>A fejedelem sebtiben a saját kezével vetette az instancia hátára e sorokat, de a
                  kancellária úgy látszik lusta volt illő módon lemásoltatni s kellő formába
                  öltöztetni a fejedelmi akaratot. Aszalay uram egyszerűen odaírta hát a nevét, hogy
                  »Franciscus Aszalay« és a Datum Sárospatak, anno 1707 Julii 18., azzal borítékba
                  tette és elküldte a lőcsei bírónak.</p>
               <p>Ugyanaz a lovász hozta a levelet, amelyik a díszlovat vitte Görgőre. Istenem,
                  istenem, de gyönyörű állat volt, nem volt abban egy makula hiba sem. Fekete, mint
                  a bársony, finom, vékonylábú, mint egy kastélyos kisasszony, tüzes leheletű, mint
                  egy sárkány.</p>
               <p>Nustkorb uramat olyan fölindulás és szédülés fogta el ezek olvastára, hogy
                  szívszélhűdéstől kellett tartani; szerencsére otthon a lakásán érte a levél s
                  Kätchent hamarosan a szomszédos fürdőházba lehetett szalasztani a borbélyért, aki
                  hamar eret vágott rajta, mialatt a nemzetes asszony vízbe mártott és jól kifacsart
                  kendőket rakott a halántékaira.</p>
               <p>Ágyba fektették, lassan-lassan magához jött s átkozta magát a pataki útjáért, ahol
                  maga járta ki Görgeynek az ajándéklovat. Szent isten! Micsoda hahota lesz ebből
                  Lőcsén, ha megtudják!</p>
               <p>De ne tudják meg. Vagyis legalább azt ne tudják meg, hogy a fejedelem fekete
                  paripája a lőcseieknek szóló felelet. Ő ugyan meg nem mondja, inkább vágatja magát
                  négyfelé. Ha kitudódik is, ne most legyen az, hanem valamikor később, ha már nem
                  árt. Mert hiszen a Nemezis nem alszik s okvetlenül utol kell hogy érje Görgeyt,
                  csak idő kérdése az egész. Annál inkább utoléri, mert itt kisiklott a karmai
                  közül. A Szvatopluk-féle sarkantyúnak nem volt sikere. Pedig hát disznó túrta ki,
                  azt lehetett volna hinni, szerencsét hoz. Ámbátor ahogy vesszük, hiszen szerencsét
                  hozott, de Görgeynek. Egyébiránt lehet az megölő betűje is, mert ha liliomtiszta
                  kurucnak jött ki a kuruc levekbe bemártva, szeretném tudni (ti. Nustkorb szeretné
                  tudni), miképpen jön ki majd szín labancnak, ha labanc levekbe mártja be. Pedig
                  bemártja, ha addig él is, ha mindjárt saját tallérjaihoz kell is nyúlni. A mód
                  megvan rá, mert a fejedelmi kancellária (hiszen szépen vezetik azt is) tévedésből
                  vagy pongyolaságból visszaküldte az elfogatási okmányt, azzal most Bécsben lehet
                  szerencsét próbálni.</p>
               <p>Nustkorb uramnak a felesége a híres Student-családból származott. A Studenteket
                  voltaképpen Protmowoknak hívták, de ezt a nevüket már alig ismerték a városban. A
                  család valamikor virágzó, hatalmas volt, a város ügyeiben döntő szerepű, s még ma
                  is az volna, ha nem tanul. De a tudományokra adta magát, s a tudomány
                  elpusztította a családot. Az egyik Protmow, a XVI. század végén élt Protmow Jakab,
                  krőzusi vagyont szerezvén mint marhakupec, egy olyan fundációt csinált, amelynek
                  jövedékéből minden lőcsei Protmowoktól származó fiú, amíg iskoláit folytatja és
                  végzi, kétezer aranyforint évi járadékban részesüljön. Minthogy pedig az eddigi
                  kereskedelemmel és iparral foglalkozó Protmowok már a szüleiktől örökölték a
                  nyereségekhez és a pénzhez való hajlamokat, elkezdték a tanulást már hatéves
                  korukban és folytatták tömérdek városokban, országokban s azok egyetemein,
                  úgyszólván az emberi kor legvégső határáig, többnyire mint Studentek halván meg
                  szétszórva, ősz fővel, nyugtalanul, Páduában, Bolognában, Göttingában, Lipcsében,
                  Halleben és az ördög tudná még hol.</p>
               <p>Ma már csak három Protmow élt, ebből az egyik addig tanult, míg megbolondult, s
                  most fut valahol, a másik zavartalanul járja az egyetemeket (hja, kétezer forint
                  sok pénz), a harmadik, István, ellenben itthon, Lőcsén lakott és afféle benevolus
                  tisztviselő volt a városházán, azzal a bevallott pretextussal, hogy a
                  közigazgatást tanulmányozza a városnál (vagyis még mindég húzta a kétezer
                  aranyforintot). Különben igen művelt, sokat tudó, ravasz ember hírében állt, és
                  minthogy sógora volt Nustkorbnak (Student Borbála lévén a felesége) és hosszú
                  időket töltött, valamikor negyvenéves korában, a mindenféle bécsi iskolákban, úgy,
                  hogy meglehetősen ismerte ott a dörgést, őt bízta meg Nustkorb, hogy menjen Bécsbe
                  és ott az összeköttetései révén (sok iskolatársa előkelő állást foglal el a
                  Burgban) juttassa e szerény íráskát őszentfelsége elé kellő mártásban, vagyis
                  kidomborítva, hogy bár Esze Tamással lőport és fegyvereket szállított a lengyel
                  határra Rákóczinak Görgey János, a szepesi viceispány mégsem látta szükségesnek
                  lefoglalni a szállítmányt és Eszét elfogni, vagy ezekről jelentést küldeni az
                  uralkodóhoz. De meg is kapta már ezért a jutalmat Rákóczitól, egy szép fekete
                  lovat, aranyos veretű szerszámmal.</p>
               <p>Student Istvánnak tetszett a feladat, váltig emlegette, hogy a diplomáciára van az
                  esze berendezve, s kellően fölszerelve tallérokkal, néhány nap múlva megindult a
                  Molitorisszal, a kis Klebe úr különös gondozása mellett, Bécsbe, ahol is
                  beszállván »A két lúdhoz« címzett traktérba a Ringen, elkezdte pókszerű munkáját.
                  Már két hét múlva írja, hogy megismerkedett a király belső komornyikjával, aki
                  öltözteti őfelségét. Szeptember közepén arról küld értesítést, hogy a Görgey-féle
                  elfogatási okmány és az eset hű leírása immár a császár dolgozóasztalán hever. De
                  minthogy a dolgozóasztal magától nem dolgozik, a császár meg csak ritkán, legyen a
                  sógor türelemmel.</p>
               <p>Várt a sógor, várt, várt, kapván különböző csillapító üzeneteket a türelmetlenség
                  ellen, melyeket csak úgy szóval küldözött Student Pista Bécsben időző lőcsei
                  emberektől, hogy ők ne értsék, de Nustkorb tájékozva legyen. Új húrt tettem a
                  hegedűre. Érik már a vetés. Fenik már a kaszát. Meg lehet már oldani a szoknyát,
                  törik a kapcsa. (Vagyis értse úgy a sógor, hogy a fekete szoknyák lekerülnek
                  mihamar az asszonyokról.)</p>
               <p>Értette Nustkorb, és ő is hasonlókat üzengetett Bécsbe menő kereskedőktől. Még
                  mindig vartyognak a békák. (Vagyis, hogy még zúg a közvélemény.) Ugrik a ló,
                  csillog a kantár. (Vagyis Görgey el van bizakodva.) A szomszédban is cincognak az
                  egerek. (Vagyis a megyénél is elégedetlen hangok hallatszanak Görgey ellen.)</p>
               <p>Tényleg, bizonyos elemek elkezdték piszkálni Görgeyt is, hogy tessék már a
                  megyegyűlést Lőcsére hívni össze. Vagy - vagy. Béküljön meg az ellenségeivel vagy
                  hagyja el a barátait is. Semmi se tarthat örökké. Nem azért építették a megyeházat
                  őseink, hogy a patkányok birodalma legyen.</p>
               <p>Közel volt a dolog a megütközéshez. Ott is, itt is elégedetlenség forrt. A vak is
                  láthatta, hogy valaminek történni kell. Fülledt volt a levegő, és az a bizonyos
                  titokzatos félelemgerjesztő csend állott be, mely a természetben is a viharok
                  előtt jár. Láthatatlan erők látszottak szorítani az embereket, hogy döntésre
                  vigyék már ezt a kérdést.</p>
               <p>Miért éppen ezt? Mikor sokkal nagyobb bajok vannak. Mikor ágyús szekerek
                  dübörögnek végig az országon, hadisátrak fehérlenek a mezőkön és vérrel pirosra
                  festett patakokban játszanak a pisztrángok. És mégis a Görgey-kérdés dominál ezen
                  a kis helyen. Hogy lehet ez? Isten tudja. Talán az a rettenetes szörnyeteg
                  avatkozott közbe, akit még eddig soha és sehol se mertek zsarnoki hatalmában
                  korlátozni, a Divat. Rákényszerítették a fekete toaletteket, a szörnyeteg megrázza
                  magát és fel fogja fordítani Lőcse városát és Szepes megyét mindenestől.</p>
               <p>Mikor már minden forró volt, október elején váratlanul hazatoppant a Student
                  Bécsből, meglehetősen savanyú ábrázattal.</p>
               <p>- Széna vagy szalma? - kérdé Nustkorb.</p>
               <p>- Szalma.</p>
               <p>Nustkorb megüvegesedett szemekkel bámult sógorára.</p>
               <p>- Hát mi történt?</p>
               <p>- A császár úgy fogta fel a dolgot, hogy Görgey a saját testvérét is el akarta
                  fogatni merő császárhűségből, és hogy az ilyen embert ki kell tüntetni.</p>
               <p>- Csak nem mondod ezt komolyan?</p>
               <p>- Magam is meg voltam lepetve, de tény. Trautmansdorf gróf udvari szekretárius
                  által a konziliáriusi diplomát küldi neki. Ma vagy holnap érkezik meg a
                  szekretárius.</p>
               <p>Nustkorb uram lehorgasztotta a fejét.</p>
               <p>- Akkor hát én mehetek - mondá és ezentúl csodálatos apátiába esett.</p>
               <p>Otthon ült az asztalra könyökölve s fejét tenyereire hajtva szótlanul órákig és
                  órákig némán, csendesen, ha valaki megszólította, nem felelt, nem volt szomorú se,
                  csak nem felelt. Elhagyta rendes szokásait, a burnótos pikszist kitette a
                  zsebéből, a boroskancsóhoz hozzá nem nyúlt, néha azonban magában is hangosan
                  motyogta: »Akkor hát én mehetek«.</p>
               <p>Hogy hova akar menni, hogy hova? Tördelte kezeit a nemzetes bíróné asszony, sőt a
                  sógor is meg volt szeppenve, abban a hitben, hogy Nustkorb nem jóra gondol.
                  Mindennemű szerszámot, fegyvert, amellyel kárt tehetne magában, gondosan
                  eldugdostak előle. Mert bizony maga a Belzebub ördög bújt őbele. Ki kell azt onnan
                  űzni, aminthogy meg is próbálta bíróné asszonyom, a »matyerina duska« (anyai
                  lelkecske) nevű fű paraján megfüstölte, s hogy az innenső világon való maradáshoz
                  fogyatékos kedvét élesztgesse, emberszívekből főzött
                  számára teát.</p>
               <p>Úgy látszik csakugyan visszatért az életkedve a teától és az »anyai lelkecske«
                  füstjétől, mert bíró uram valósággal útra kezdett szedkelőzni, de nem olyanra,
                  aminőtől féltek a hozzátartozói, mely a szent Mihály lován történik, hanem
                  amelyikhez tarisznya kell, a tarisznyába pogácsa, füstölt szalonna és fokhagymás
                  borjúcomb. Bíró uram ugyanis azzal az eltökéléssel állott elő, hogy közeledvén
                  Mindszentek napja, elmegy Késmárkra a Kramler bíró epitáfiumáért, amelyet még
                  csak most készített el a lusta szobrász, pedig már öt esztendeje, mióta
                  megrendelték. Azt mondta, valamit mégis tenni kell, amivel a világ száját bedugja.
                  Ezt ugyan hazahozhatta volna a villikus is, de a bíró maga akart elmenni.</p>
               <p>- No, ugye használt a tea - ujjongott bíróné asszonyom.</p>
               <p>És igaz is, hogy használt, mert az elkeseredett úr nyilván azért is szánta rá
                  magát legalább részben erre az útra, hogy megszabaduljon a koszttól és
                  füstöléstől.</p>
               <p>De ebben sem volt szerencséje.</p>
               <p>A templom falába illesztendő epitáfium sikerült ugyan, Tomis József nagy mester,
                  olyan élethűen teremtette oda a Kramler Károly alakját, bírói palástjával, szokott
                  fövegével, egy kissé összehuppadt vállával, hogy mikor a város kocsisa, Kuptor
                  József, akit még a megboldogult szegődtetett, meglátta a vörös márványban
                  kifaragva, önkénytelenül lekapta a kalapját és dicsértesséket hebegett (mivelhogy
                  keresztény-katolikus volt). Azután is, mikor a szekérre négyen fölemelték, nagy
                  tisztelettel bánt a ponyvákba takargatott kővel az egész úton, melléje készítvén
                  Nustkorb bíró uramnak illendő ülőhelyet, nagy kevélységgel jegyzé meg, hogy ezer
                  forintért nem adja ezt a megtiszteltetést, miszerint két lőcsei bírót vihet a
                  lovain egyszerre, mert ilyen se történt a világ eleje óta közönséges
                  kocsissal.</p>
               <p>Vitte is vagy két napig a két bírót, mert nehéz volt a kő s nagy esőzések lévén,
                  irdatlan és ragadós sarakban gázoltak a kerekek. Bizony csak lépésben mehettek.
                  Aztán a napok már rövidek ilyenkor, este pedig nem lehetett járni a gyalázatos
                  utakon. Már-már közel voltak Lőcséhez, midőn Dravec mellett, egy puskalövésnyire a
                  község porgolátjaitól, a rudas ló egy szakadéknál valahogy félrelépett és hátsó
                  testével a mélységbe csúszott. Kuptor leugrott a lovát kihúzni, de már késő volt,
                  az alácsúszó ló magával rántotta a szekeret, a korlátfa recsegve tört össze.
                  Nustkorb uram egy szisszenéssel a különben jelentéktelen szakadékba esett, tompa
                  robajjal megindult utána a súlyos kőkolosszus és rázúdulva agyonnyomta, hogy még
                  csak egy jajkiáltásig se hagyta élni. A kocsis segélykiáltására összesereglett
                  draveciek már csak az összelapított véres holttestét húzhatták ki. Lónak,
                  szekérnek, kocsisnak, kőnek nem lett semmi baja.</p>
               <p>Most már a holttestet takargatta be Kuptor ponyvákba s halálra rémült arccal,
                  úgyszólván lóhalálban vágtatott be Lőcsére, hol éppen vasárnap estefelé lévén s
                  szép enyhe idő, nagy fekete tömegek hullámzottak az utcákon. A fehér lepedő véres
                  volt a kocsin, a kocsis ruhája is csupa vér volt.</p>
               <p>- Mi az, mi történt?</p>
               <p>- Meghalt a bíró. Az előbbeni bíró megölte a mostani bírót.</p>
               <p>Mint a tűz futott végig a városon a rémhír és annak részletei, elérve az egyik
                  kaputól a másikhoz, a legkisebb zugig mindenüvé és mint a hógomoly, növekedve
                  észrevételekben is.</p>
               <p>- Az előbbeni bíró megölte a mostani bírót, mivelhogy a mostani bíró ölte meg az
                  előbbeni bírót.</p>
               <p>…A jó isten hárítsa el Lőcse városáról a megpróbáltatásokat.</p>
         </div>
         <div type="chapter">
            <head>TIZENNEGYEDIK FEJEZET</head>
               <head>NÉMELY MEGJEGYZÉSEK AZ ANYAI SZEM EREJÉRŐL ÉS A SZERELMI ÉRZÉSEK
                  FÖLPISZKÁLÁSÁRÓL</head>
               <p>A mai fiatalember, ha szerelmi bánat éri és a zöldszemű szörnyeteg megmarja, vagy
                  a halált keresi, vagy párbajsegédek után futkos, vagy pedig bezárkózik egy külön
                  szobába egy szép leánnyal, akit múzsának neveznek, és ontja a világfájdalomtól
                  csöpögő verseket.</p>
               <p>Fabricius, mikor a Rozália találkájáról hallott, nem cselekedte meg ezek egyikét
                  sem, noha ő is le volt sújtva. Ha a nap leesik az égről s elgurul egy pocsolyába,
                  kevésbé csodálkozik vala. De hisz ez több is volt, mintha csak a nap hagyná el az
                  eget. Ő maga esett ki a saját énjéből. Egy idegen bolygón találta magát
                  boldogtalannak. Tompultság, üresség, sivár céltalanság érzései kezdték
                  gyömöszölni, roskadozott a lába, zúgott a feje. A vén lábasházak hátrafelé
                  látszottak húzódni előle, mogorván ünnepélyesen. A furmányos szekerek kerekei
                  döcögve tagolták az utcaköveket horzsolva: Ro-zá-lia, Ro-zá-lia. Az ablakoknál a
                  kosaras rostélyok alól itt-ott kibukkant egy-egy leányfej, rámosolygott kedvesen,
                  ismerősen, ami olyanforma fájást váltott ki belőle, mintha a halántéka ereit
                  rángatná láthatatlan kéz, ugyanaz tartotta összeszorítva a szívét is.</p>
               <p>Ment egyenest haza, mint az alvajáró, öntudatlanul, megszokásból. Az egyik
                  utcaszögletnél Blom Miklóssal találkozott, lovon ült, báliasan kicsípve, messziről
                  kiáltotta:</p>
               <p>- Hogy vagy Rici? Szervusz Rici! (A Fabricius becéző neve.) Kirándulok egy
                  kicsinyt a vashámorhoz. Gyere te is. Majálist tartunk a vidéki szépekkel. Nemigen
                  győzöm már; de mit csináljon az ember. Szervusz Rici!</p>
               <p>- Utálatos kutya! - sziszegte utána Fabricius.</p>
               <p>De már haza is ért és olyat rúgott a zöldre festett kapuajtón, hogy szinte
                  meghasadt.</p>
               <p>Az öreg Fabriciusné várta már az ebéddel. Kedvenc ételei jöttek az asztalra, kásás
                  csirke és levelen sült, mivelhogy kenyérsütés napja volt, és a kemence már anélkül
                  is be volt fűtve, a gyermek-szenátor azonban hozzá se nyúlt az ételekhez, amellett
                  sápadt volt és ingerlékeny.</p>
               <p>- Nem vagy te beteg? - aggódott az öreg asszonyság.</p>
               <p>- Csak a fejem fáj egy csöppet.</p>
               <p>- Ne kössek egy kis tormalevelet a homlokodra? Hátha kihúzná?</p>
               <p>- Nem húzza azt ki, nem a torma, de hat ökör sem.</p>
               <p>Ebéd után föl se ment, mint rendesen, a városházára, otthon ült szobájában az
                  ablaknál s nézte a jövő-menő felhőket. Igazodtak, keverőztek, foszladoztak, meg
                  megint tömörültek a színes párák. Nagy sürgés, készülődés volt fent, míg végre
                  estefelé kitört a vihar, megmozdult az ég és telefirkálta villámvonalakkal a nagy
                  Igazító Kéz a mennyboltot. Éppen ez kellett Fabriciusnak. Vihar a lelkében, vihar
                  a természetben. Csak zúgjon a szél, csak ropogjon az ég; bár mindent
                  összemorzsolna.</p>
               <p>Köpönyeget se vett, úgy ment ki a viharba s kijutván a város kapuján, a csodálkozó
                  őrök tisztelgése mellett, nekiindult a harasztos erdőnek. A haragos természetet
                  megfogta pajtásnak. S hogy ím így ketten együtt kidühöngték, kitombolták magukat,
                  valamivel könnyebb lett lelkének a nehéz súly.</p>
               <p>Mikor hosszú bolyongás után későn este hazaért, Fabriciusné már ágyban feküdt. Nem
                  várta haza, mert gyakran szokott elmaradni, vagy Klösteréknél a lányok közt, vagy
                  a városi pincében a szenátorokkal.</p>
               <p>A szolgáló vacsorával kínálta, de a fiatalúr leintette, hogy nem kér semmit.
                  Sokáig fel s alá sétált a szobájában, hallgatta a zuhogó esőt, mely még csak most
                  eredt meg, aztán az anyja szobájába nyitott.</p>
               <p>- Alszik már, édesanyám?</p>
               <p>- Nem. Akarsz valamit, fiacskám?</p>
               <p>- Csak jóéjszakát akartam neked kívánni, mint közönségesen.</p>
               <p>Ezzel az ágyhoz lépett, leült a szélére, megfogta az öregasszony kezét,
                  megcsókolta és azután is a kezében tartotta szótlanul. Az öregasszony szinte
                  önkénytelenül odább csúszott a fal felé, úgy, hogy most már a szenátor feje is
                  elfért a vánkoson. Lehajtotta a fejét is, odanyomta az anyja szívéhez szorosan,
                  úgy, mint gyerekkorában, és az egyik lábát is föltette.</p>
               <p>- Jaj, ne nyomj hát úgy.</p>
               <p>- De látja mamácskám, máris nem fáj úgy a fejem, hogy odanyomtam magához.</p>
               <p>- Eredj, te bolond hízelgő, hát azt hiszed, amit hat ökör ki nem húz, azt az anyai
                  test melege kihúzza a fejedből?</p>
               <p>- Nemcsak hiszem, de tudom.</p>
               <p>S ezzel összevissza csókolta a matróna kedves, okos fejét.</p>
               <p>Az viszont tettetett bosszúsággal igazgatta helyre félrecsúszott bodros
                  hálófőkötőjét s vidáman kacagott fel.</p>
               <p>- No, te igazán szép szenátor vagy, aki az anyjával alszik. Ha látná a város, nem
                  tudom, mit szólna hozzá. (Majd azután mélyet sóhajtott és így folytatá.) Bizony,
                  szép idők voltak, mikor mindig velem aludtál kisgyermek korodban, amikor még
                  meséltem neked, s te is mindent elcsacsogtál nekem. Aztán, hallgasd csak, milyen
                  kópé voltál. Hogy a szegény bátyácskádhoz, aki a másik ágyban hált egyedül, át ne
                  mehessek, ha te elalszol, titokban odakötötted a lábamat egy madzaggal az
                  ingecskéd gombjához s mikor elaludtál, eloldoztam a spárgát és úgy mentem át a
                  testvéredhez.</p>
               <p>- Szóval megcsalt mamácska.</p>
               <p>- Mint ahogy megcsalsz te most - kiáltott fel ijedten az anya. - Szent isten, mi
                  bajod, Antal? Hiszen te sírsz?</p>
               <p>Megsimította fia arcát és nedves lett a keze.</p>
               <p>- Azért jöttem ide, mert ki akarom önteni a szívemet. Nem tudok hova fordulni,
                  csak kegyelmedhez. Segítsen rajtam, anyám, ha tud. Az én eszem cserben hagy engem.
                  Erőt vettek rajtam a gyengeségek. Ha erős vagyok, magamban van bizalmam. Ha gyenge
                  vagyok, a maga bölcsességéhez fordulok, mint gyenge gyermekkoromban. Olyan babonás
                  hiedelemben élek, mintha az én gyengeségeim az anyai szeretet erejével
                  összekeverve, megszűnnének. Hallgasson hát meg, anyám.</p>
               <p>- Jó, jó, csak beszélj. Tedd ide a fejedet. (Megsimogatta a selymes hajat.) Ki
                  bántott meg? Hol fáj? Mi fáj? Ne félj semmit. Nem hagylak bántani senkinek.</p>
               <p>Fabricius most aztán megnyitotta benső élete titkos folyosóit, mindenekelőtt
                  bevallotta Otrokócsy Rozália iránti szerelmét (Tudtam - szólt közbe a nemzetes
                  asszony), mely az első napon ébredt szívében, mikor találkoztak, s azóta nőtt,
                  nőtt és ma már erősebb mindennél a világon. Hogy a leány is szereti-e? Nem volt
                  róla szó. Forma szerinti vallomás nem történt. De ő (Fabricius) ekkoráig legalább
                  abban a hitben élt, hogy szereti. Ezer édes szó bong a fejében, mindmegannyi
                  tündércsengettyű, melyek fenntartói ennek a hitnek. Egy-egy célzás, méla tekintet,
                  egy sóhaj, egy önfeledt mozdulat, egy elpirulás. (Hej, milyen cukorgarmadát
                  gyűjtött össze ezekből memóriájába a gyermek-szenátor.) De hát ez mind olvadóra
                  vált ma, mikor Nustkorb bíró uram elmondta, amit a találkáról tudott.</p>
               <p>A nemzetes asszony felkönyökölt az ágyában. Őt is felizgatta az eset, amint
                  végighallgatta türelemmel.</p>
               <p>- Forgós teremtette! - pattant fel, mert katonás asszony volt. - Ez annyira
                  borzasztó, hogy szinte hihetetlen. Az az ember bizonyosan hazudott
                  Nustkorbnak.</p>
               <p>(Rozália Fabriciusnénak is kedvence volt.)</p>
               <p>- Egyet kérdezek, mama. Hova lett a georgina-rózsákból az egyik, mert ugye, a múlt
                  vasárnap kettő volt kinyílva?</p>
               <p>- Matild néni volt itt hétfőn vagy kedden éppen Rozáliával. Rozáliának adtam.</p>
               <p>- Látod, ez a baj, mert a bélai ember a mi rózsánkat mutatta akkor este a bírónak,
                  hogy a találkán levő hölgy hajából esett ki a lépcsőknél.</p>
               <p>Elhallgattak. Az öregasszony sóhajtott és nem szólt semmit. Az eső nagy potyogást
                  művelt odakünn a házfedelen. Nem-e jégeső? - mondá az öregasszony. Aztán csak
                  tovább hallgatták, nem-e jégeső. Végre egy kérdést tett közömbösen, szárazan,
                  mintha csak úgy ásítás közben kérdezné, hogy a nyelvét ne pihentesse túl
                  sokáig.</p>
               <p>- És nagyon szereted?</p>
               <p>- Azt hiszem, nem tudok nélküle élni - felelte az ifjú, tele szenvedéllyel. -
                  Megsemmisülök.</p>
               <p>- Ej, bolondság. Nem okos dolog az én fiamtól. De nem is úgy van az. Elég
                  virágcserepem van nekem is, de még egyikben se nőtt meg olyan nagyra a virág,
                  bármilyen üde volt is és szép, hogy az edényt szétrepesztette volna. Nem vagy te
                  kenyérbélből, de még cserépből sem. Vasból vagy. Annak mondanak. Hát az légy és ne
                  beszélj ilyeneket.</p>
               <p>- Ne haragudjék, édesanyám, kinek öntsem ki a szívemet másnak?</p>
               <p>- Jó, jó. Hát majd meglássuk, hogy van, mi van. Mindjárt holnap rendbe hozom a
                  dolgokat, vagy így, vagy úgy.</p>
               <p>- Mit akar csinálni mamácska?</p>
               <p>- Azt még én most nem tudom, de minden el lesz igazítva. Most pedig menjen,
                  feküdjön le szenátor uram, de előbb nyújtsa ide a buksi fejét, hadd csókoljam
                  meg.</p>
               <p>Fabricius a szobájába vonult, csak úgy ruhástól dőlt le, abban a hitben, hogy
                  úgyse fog aludni, de a viharban való barangolásban elfáradva, vagy talán az anyai
                  csók varázslatos pecsétje alatt legott elnyomta az édes álom és másnap szinte
                  egész öreg früstökig mártogatta abban a csodálatos égi harmatban, mely lemossa a
                  testről és a lélekről a lankadtságot.</p>
               <p>Másnap a nemzetes asszony alig várta a délutánt, magára vette a fekete
                  selyemruháját, előszedte a három sor keleti gyöngyöt, mind fehérek és egyformák, a
                  fekete csipkefőkötőre feltűzdelte az arany lencseszemeket, a fülébe is
                  beerőszakolta a smaragdos függőket.</p>
               <p>Fabriciusnak feltűnt a nagy gála.</p>
               <p>- Ejej, mama, maga úgy fest, mint aki hódító hadjáratra indul.</p>
               <p>- Bizony nem tudom én galambom, hova indulok. Olyan garádicsokra lépek én most,
                  amelyeknek se az alját, se a tetejét nem látom.</p>
               <p>- Nem értem - mondá Fabricius, aki akárhogy takargatta is, felette ideges
                  volt.</p>
               <p>- Pedig ha egy kicsit gondolkoznál, megértenéd, édes fiam, mert igazságos lélek
                  lakik benned is, az én lelkem meg az apádé. No, hát mármost hova megyek én, mit
                  gondolsz, és miért megyek? Ugye azért megyek, hogy valakit a mérőserpenyőre tegyek
                  és meglássam, mit nyom?</p>
               <p>Fabricius némán biccentett fejével.</p>
               <p>- De hát van-e nekem ehhez jussom? Igenis van, de csak egy esetben, ha a mérleg
                  két serpenyőjéhez képest én is kétféle szándékkal megyek oda, aszerint, amint a
                  serpenyő fogja mutatni. Ha ide billen, az én menyecském a leány, ha oda billen, az
                  ördögé a leány, bírja békével, ámen.</p>
               <p>- Jaj mama, miket beszél!</p>
               <p>Keservesen sóhajtott, s amint az esélyekre gondolt, felváltva szaladozott arcán az
                  élet két legközönségesebb festéke, a piros meg a fehér; hol olyan lett, mint a
                  cékla, hol olyan, mint a fal.</p>
               <p>A nagyasszony ügyet se vetett rá többé, s ahelyett a szolgálóknak adogatta ki a
                  szigorú utasításokat távolléte tartamára: vigyázzanak mindenre, az edényeket
                  mosogassák el és ne törjenek el semmit, mert lesz »ne mulass«, koldust be ne
                  eresszenek a pitvarba, nehogy ellopjon valamit, hanem ha jönne, az ambitusra
                  vigyék ki neki a karaj kenyeret. Az Ancsura nézzen be a méhesbe, nem jött-e ki
                  raj? Ha kijött, szaladjon el Koch Jánosért, a perecesért, az majd leszedi. A
                  Zsuzsi pedig tömje meg a két ludat, és adjon nekik inni is. Azután pedig törjék
                  meg a mákot, de előbb becsületesen ki kell mosni a mozsár belsejét. Egyébiránt
                  mindjárt itthon lesz.</p>
               <p>Azzal megindult a lépcsőkön katonás léptekkel, egyenes tartással, suhogott,
                  ropogott rajta a sok selyem, s szép hófehér haja élénken kandikált ki a sok
                  feketeségből. Szakasztott olyan volt - mondják, akik mindkettőjüket ismerték -,
                  mint a megboldogult fejedelemasszony Erdélyben, össze lehetett volna téveszteni.
                  Csakhogy Fabriciusné szigorúbb volt Bornemissza Annánál. Amit egyszer kimondott,
                  az olyannak látszott a közönségesebb lelkek előtt, mint a gondviselés szózata.
                  Zordon volt, mikor haragudott és a szemöldökeit összevonta, mint a hegyek, amelyek
                  közt született és nyájas, mint a havasi rét az őszi napfényben, ha lelke jóságát
                  arcára eresztette.</p>
               <p>A szenátor onnan felülről hallgatta a lépteit. Egyszerre megszűntek. A szenátor
                  kitekintett az udvari ablakon s látta, hogy az anyja megáll a két virágpad előtt,
                  mely a liliputi udvart ékesíti és letépi a georgina-rózsát, az egyetlent. A
                  többiek, a megérkezendő testvérek, még zöld burkaikban alusznak.</p>
               <p>Sokáig odamaradt a nemzetes asszony; Fabricius mindenféle mulatságot próbált
                  kitalálni, de soha még nem telt olyan lassan az idő; a raj csakugyan kijött, ráült
                  egy cseresznyegallyra, Koch uram eljött, berázta a köpübe; ezt mind végignézte
                  Fabricius, azután újra felment a szobájába, elővette az ótestamentumot s rányitott
                  az égő tüzes kemencébe vetett három zsidó férfiakról szóló fejezetre; olvasgatta,
                  de ez egyszer éppen nem szánakozott rajtuk, mert ő maga is most épp olyan tüzes
                  kemencében érezte magát, sőt inkább cserélt volna az ifjakkal, mert azokról már
                  tudatik, hogy bent nem égtek, míg az ő sorsa még bizonytalan. Öreg uzsonna ideje
                  is elmúlt, de még mindég nincs itt a mama. Néhány aktát szedett elő, talán a munka
                  szalasztja meg az időt, de bizony nem értett ő azokból semmit, a fekete betűk
                  bolondjába táncoltak előtte, végre is a kutyával, a Popráddal kezdett játszadozni,
                  míg végre a füleit hegyezte Poprád, ami jele, hogy az utcaajtó csikorgását hallja
                  ott künn, egyet mordult, meg elhallgatott. Tudta már, ki érkezik. Az ismeretes
                  ruhasuhogás hallható lett, a Fabricius szíve hevesen kezdett dobogni és benyitott
                  a nemzetes asszony.</p>
               <p>Letette mantilláját egy karszékre, aztán a gyöngyöt vette le a nyakáról. Fabricius
                  nem mert ránézni, hogy az arcából olvasson, kissé félrefordult s félénk, fojtott
                  hangon kérdezte:</p>
               <p>- Hogy állunk?</p>
               <p>- Megállj, hadd vegyem ki előbb a fülbevalókat, mert egészen lehúznak. Tanulj egy
                  kis türelmet. Hé, Zsuzsi, gyere be fiam. Ereszd meg egy kicsit hátul a mídert,
                  mert mindjárt megfúlok benne. Nem való már öregasszonynak a parádé. Puha zsölle,
                  fehér cipó való az öregasszonynak. No, most elkotródhatsz. Mit is kérdeztél, édes
                  fiam?</p>
               <p>- Hogy mi történt?</p>
               <p>Fabriciusné beült a zsölléjébe, de még mindég nem nyilatkozott, előbb még egyszer
                  bekiáltotta Zsuzskát.</p>
               <p>- Keresd meg a kötésemet, te kecskebéka. Így ni. Most pedig eredj a pincébe és
                  hozzál egy kis sárgarépát a kanárinak, hadd énekeljen. (Egyedül maradván a fiához
                  fordult.) Hát tudod, nem szeretek beszélni fontos dolgokról, csak ha teljes
                  kényelemben ülök. A kötőtűk és az eszem egyenletesen és szoros kapcsolatban
                  mozognak; vagy mind mozog, vagy egy se.</p>
               <p>- Köszönöm szépen, de engem valóságos kínpadra feszít.</p>
               <p>- Ugyan eredj, te golyhó, hiszen az a leány olyan ártatlan, mint a ma született
                  bárány.</p>
               <p>Az öröm ragyogása öntötte el a szenátor arcát.</p>
               <p>- Oh, mamókám, édes mamókám!</p>
               <p>- Nincs azon annyi makula se, amennyi egy pók lehelete a liliomon.</p>
               <p>- Hát hogy volt, mi volt akkor az a találka a vendéglőben?</p>
               <p>Fabriciusné vállat vont.</p>
               <p>- Mit tudom én, hogy volt.</p>
               <p>- Hogyan? - szólt Fabricius elboruló homlokkal. - Kegyelmed nem tudja? Hát nem
                  kérdezte?</p>
               <p>- Kérdeztem én mindent, de a beszéd végre csak beszéd.</p>
               <p>- Akkor aztán miképpen mondhatja, hogy ártatlan? - fakadt ki ingerülten.</p>
               <p>- Mert láttam.</p>
               <p>- Látta? - mondá gúnyosan - Hát lehet azt látni?</p>
               <p>- Lehet bizony, csak szem kell hozzá… anyai szem. Hiába mosolyogsz kétkedőleg. Van
                  olyan tudás is, mely fölötte áll annak, amit a könyvekből, s ahogy ti mondjátok,
                  összetett bizonyítékokból, tanúvallomásokból lehet megállapítani. Az anyai
                  tekintet a lélekbe fúródik. Az anya lát az ilyenekben még vakon is. Ha másképp
                  nem, hát megszagolja a menye bűnét.</p>
               <p>- Oh anyám, bárcsak igaz lenne!</p>
               <p>- Az úgy is van. Mert a szeretetnek vannak olyan csodái. Ami teneked fájna, édes
                  fiam, az előbb az én szívemen szalad át. Ha mármost én azt mondom, hogy Rozália
                  ártatlan, az nem üres levegő, és aki ennek az ellenkezőjét meri állítani, annak
                  énvelem gyűlik meg a baja, forgós teremtette.</p>
               <p>Fölrakta csípőjére mind a két kezét s kihívóan nézett szét, mintha láthatatlan
                  ellenségekkel volna tele az egész szoba, pedig már akkor de szívesen adta meg
                  magát az egyetlen kételkedő is.</p>
               <p>Ezek után elbeszélte a nemzetes asszony a látogatása részleteit. Mohón szürcsölte
                  fel a szenátor, mint a szomjas föld a harmatcsöppeket.</p>
               <p>- Nos, hát ott voltam, és már itthon elgondoltam a tervet. Nem mentem üres kézzel.
                  Elvittem az utolsó georgina-rózsát, mert azokról, amint jól tudod, az a babona él
                  az itteni fejérszemély-világban, hogy aki egy ilyen szál rózsát hajába tűz, kérője
                  lesz abban az évben, aki kettőt tűzhet, annak két kérője lesz. Hát jól van, megyek
                  a rózsával, többnyire künn voltak a növendéklányok az ambituson, majd kiugrott a
                  szemgolyójuk, úgy nézték azt a rózsámat. Mind kérő után bomlik az. Tudakolom
                  Rózikát, azt mondták, bent hímez a Klöster kisasszony szobájában. Csakugyan ott
                  foglalatoskodott a keresztanyád oldala mellett. Beszéltünk prücsköt-bogarat, mint
                  közönségesen, mikor egyszer csak ráviszem a szót nagy ravaszul a georginára, hogy
                  kinek adjam. »Magának már ugye adtam, Rózika?« Mire mosolyogva felelte, hogy ő már
                  kapott egyet az idén, de elvesztette a hajából, hát elvesztette a kérőt is.
                  »Érdekes volna, ha tudná, hol vesztette el« - kérdeztem a tervemhez híven.
                  Kacagott és süppedtek almavirágszín arcán azok a kis gödröcskék (ha láttad volna,
                  te Toncsi!). »Hát biz én azt a kerti vendéglőben vesztettem el, mikor Quendel úr…
                  mikor is volt az, Matild néni?« »Kedden este, sőt éjjel« - szólt közbe Klöster
                  kisasszony. Nagy meglepetést színleltem. »Éjjel? Megfoghatatlan! Mit csinált ott
                  éjjel?« Tiszta tekintetét rám emelte, s látszott elfogulatlanságán, büszke
                  nyugodtságán, hogy nem veszi szavamat fürkésző nyomozásnak, inkább csodálkozásnak
                  a bátorsága fölött. »Örökségi ügyben egy írást kellett aláírnom tanúk előtt.« »Kik
                  voltak a tanúi?« - kérdeztem. »Quendel úr - felelte - és Görgey György.«</p>
               <p>A fiatal szenátor felugrott, mint akit kígyó mart meg.</p>
               <p>- Görgey György - ismételte a nevet sötéten. - Ezt jó lesz tudni.</p>
               <p>- Ne csinálj magadnak rémképeket, barátom, hiszen az eset világos.</p>
               <p>- Már t. i. mire nézve világos?</p>
               <p>- Természetesen arra nézve, hogy Rozáli ártatlan.</p>
               <p>- Miből gondolja ezt?</p>
               <p>- Nos, mondtam már, a tekintetéből és abból az egyszerűségből, nyíltságból,
                  amellyel elbeszélte a kerti látogatását. Egy bűnös leány nem viselkedett volna
                  úgy.</p>
               <p>- Maga mama a legjobb asszony a világon, de az ilyenekhez nem ért. Én az
                  ellenkezőt olvasom ki ebből az előadásból.</p>
               <p>- Hogyhogy?</p>
               <p>- Kifogásolom és elítélem az egészet, s hibáztatom Klöster kisasszonyt is.</p>
               <p>- Miért? Quendel úr megjelenik s elkéri növendékét fontos ügyben. Nem
                  kötelessége-e kiadni?</p>
               <p>- Megengedem, de hogy jut oda Görgey György?</p>
               <p>- Azt már igazán nem tudom, de nem is tartom lényegesnek.</p>
               <p>- Valami rothad itt, valami rothad! - kiáltott fel a szenátor keserűen s kezét
                  lüktető halántékára tapasztá, mintha a széteséstől féltené fejét, szemei
                  vérbeborultak. - Az előadás nagyjából iszen igaz lehet. A vén gazember Quendel
                  természetesen elvihette Rozálit, ahhoz joga van, de az indok, mamám, gondolkozzál
                  az indokról! Micsoda együgyű mesécske. Hogy egy okmányt kellett aláírni tanúk
                  előtt. Hát miért kellett azt a kerti vendéglőben aláírni, úgyszólván éjjel,
                  ocsmány szerelmi kalandok rosszhírű színhelyén? Hát nem írhatta volna alá otthon
                  az intézetben?</p>
               <p>Fabriciusné felkacagott édesdeden, hogy szinte a könnye csordult ki.</p>
               <p>- Oh, te bolondos gyerek, te! Minek szólsz hát közbe, míg végig nem hallgatsz.
                  Mert hiszen már éppen ott tartottam, hogy azért mentek a kerti házba, mert az
                  alispán személyes jelenlétében kellett az okmányt aláírni.</p>
               <p>Hát persze. No persze. A szenátor a homlokára ütött. Ez most már világos! Megnyílt
                  előtte az egész perspektíva. Igaz biz az, ott volt az alispán is. Hisz akkor fogta
                  el Nustkorbot. És természetesen ő nem jöhetett be a városba, se nem jelenhetett
                  meg ott nappal.</p>
               <p>Olyan jó kedve támadt hirtelen, hogy táncoló lépésekben rohant a nemzetes
                  asszonyhoz és elkezdte széles örömében csókolgatni.</p>
               <p>- Eredj no. Még megfojtasz. De hát ne ugrálj, mint a Máriássy Gábor kosa, mikor
                  sót látott. Ülj nyugodtan, veszteg, hadd beszéljem el a többit is.</p>
               <p>- Hát tovább is van?</p>
               <p>- A java még csak most következik.</p>
               <p>- Köszönöm, édesanyám. Teljesen meg vagyok nyugtatva. A többi már engem nem is
                  érdekel.</p>
               <p>- Hátha még az is érdekelne. Hallgasd csak, mi történt azután. Azt mondom
                  Rozálinak: »Hát sajnálta a rózsáját?« Mosolygott szegényke és így felelt:
                  »Sajnáltam, de csak a rózsát és nem a kérőt«. »Természetesen - mondám -, mert csak
                  a rózsát vesztette el, galambom, mivelhogy már hordta a hajában, tehát a kérő
                  meglesz.« »De abba meg nem hisz az én Rozáliám« - jegyzé meg az öreg Matild.
                  »Pedig, legalább ebben az esetben, bizonyos - erősködtem velök -, annyira
                  bizonyos, hogy már itt is van a házban.« Mindketten kérdőleg pillantottak rám. Azt
                  hitték, félrebeszélek. »Sőt itt van a szobában - folytatám -, mert én vagyok az,
                  kedves kicsikém, és kérem, legyen a fiamnak felesége.«</p>
               <p>Lángba borult a gyermek-szenátor arca.</p>
               <p>- Anyám, ha csakugyan megtetted - kiáltá fojtott, rekedt hangon -, akkor…</p>
               <p>- No, persze hogy megtettem, ha mondom, és mi van akkor?</p>
               <p>- Akkor hajmeresztő vakmerőséget cselekedtél, hiszen ez a dolog még meg nem
                  érett.</p>
               <p>- Miért ne volna érett, hisz szeret?</p>
               <p>- Mondta? - lihegte szinte lázasan.</p>
               <p>- Nem mondta, de nem bírta eltitkolni.</p>
               <p>- Beszélj, beszélj hát! Mi történt azután?</p>
               <p>- Az ő arca is úgy borult lángba, mint a tied most, s egy miatyánk alatt, nem
                  tudom, hogyan történt, egyszer csak nincs többé a szobában.</p>
               <p>- És aztán, aztán?</p>
               <p>- Aztán kerestük keresztanyáddal. Kerestük, kerestük, az egész házat tűvé tettük,
                  kiabáltuk a nevét, sehonnan semmi nesz.</p>
               <p>- Istenem, istenem.</p>
               <p>- No ne félj, nem veszett el. Végre mégis csak megtaláltuk az éléskamrában. Egy
                  eleséges zsákon ült és sírt, sírt keservesen. Magamhoz vontam, fejét az ölembe
                  tette (oh, milyen édes feje van), kérdeztem, hogy mit mondjak neked, de nem
                  felelt, csak egyre sírt, zápor módra… nézd, milyen nedves itt a selyemruhám.</p>
               <p>A gyermek-szenátor bizonytalanul nézett az anyjára.</p>
               <p>- Azt mondja, mamácskám, hogy sír, hát hogy vegyük ezt most?</p>
               <p>- Oktondi vagy fiacskám! A nő szíve a szemein át mutatkozik, álnoksága a
                  tetteiben, ravaszsága a nyelve hegyén. Rozáli sír, mert tele van a szíve és
                  szeret, te pedig most eredj és törüld le a könnyeit.</p>
               <p>Nem mondatta magának kétszer, csinosabb ruhát vett föl és sietett át a szomszédba.
                  De bezzeg nem sírt már akkor Rozália, az udvarról hallotta csattogni a hangját,
                  amint egy víg német dalt énekelt, gitár kísérete mellett.</p>
               <p>A szalon már akkor tele volt. Ilyenkor jöttek a látogatók Klöster kisasszonyhoz,
                  éppen péntek lévén, előkelő katonatisztek és a helybeli patríciusok fiai,
                  úgyszintén a kisasszony barátnői. Ilyenkor mindig egy kis hangverseny volt a
                  társalgóteremben, valamelyik kisasszony szavalt, egy másik énekelt, a harmadik
                  táncolt. Irigyelt ember volt, akinek e péntek estékre joga volt megjelenni
                  Klösteréknél. A kisasszony mindig ki tudott gondolni valami kedveset, valami
                  eredetit, ami elbájolta a közönséget, s amiről sokat beszéltek nemcsak a városban,
                  hanem a környéken is. Kivált télen fejtett ki nagy leleményességet. Egyszer csak a
                  múlt karácsonykor behoznak a cselédek két teknőt és vizes dézsákat, uram teremtőm,
                  mi lesz itt, majd bejönnek a kisasszonyok, felgyűrt ingujjakkal, fölhajtott
                  szoknyákkal és elkezdenek mosni - ugyanis a mosásból tettek vizsgát a kisasszonyok
                  -, de micsoda gyönyörűség volt azt nézni. Máskor rokkák mellett ülve találja a
                  belépő e törékeny, piskótatestű, bűbájos teremtéseket.</p>
               <p>Rozália ma ügyetlen volt. Amint Fabriciust belépni látta, kiesett kezéből a gitár.
                  Blom Miklós odarohant, fölemelte, de ebbe annyira belezavarodott, hogy a dalocska
                  szövegét elfeledte. A leányok nevetgéltek, míg végre az egyik kisleány megsúgta a
                  következő sort, s Rozália tovább folytathatta a dalt, de fátyolozottan,
                  színtelenül, mintha nem is az ő édes, olvadékony hangja volna.</p>
               <p>A hangverseny után némi játékok következtek, a »künn a farkas, bent a bárány«, meg
                  a »lótuszvirág utazása«, és ámbár öregasszonyok is voltak jelen, akik minden
                  mozzanatra figyeltek, az okos Klöster kisasszony mégis úgy tudta irányítani a
                  helyzetet, hogy a keresztfia egyszer-egyszer zavartalanul szót válthasson
                  Rozáliával. Az ilyen hevenyészett műsorhoz mindenki hozzájárult, amivel tudott. A
                  fiatal Révay Imre kuruchadnagy hasbeszédet produkált. Andrássy generálisnak egy
                  párbeszédét az öreg Vinkóczynéval, ahol szállva volt, halálra lehetett azon
                  kacagni. Azután Blom ajánlkozott kunsztokra. A keleti bűvészetnek sok
                  csínját-bínját eltanulta az itt csatangoló törököktől. Árvizet tudott fakasztani,
                  vagyis csak azt a látszatot, mintha nagy víz folyna be az ablakon, mire néhol az
                  asszonyok a szoknyáikat kezdték emelni, akik nem tudták, hogy az egész csak
                  szemfényvesztés. A dinnyemagot betette valami pépbe, arra egy rózsaszín folyadékot
                  öntött, s íme, a dinnye nőni kezdett, levelezni, nyílni és a nézők szeme előtt
                  pirinyó gyümölcsöt hozni.</p>
               <p>Mindenekelőtt egy kis asztalkára volt a bűvésznek szüksége.</p>
               <p>- Rozáli, hozd el azt a kis asztalkát az én szobámból.</p>
               <p>Majd egyet fordult a vendégek közt és azt súgá Fabriciusnak:</p>
               <p>- Eredj keresztfiam, segíts Rózának a kis asztalt behozni.</p>
               <p>Fabricius eltűnt észrevétlen, de amint megjelent az ajtóban, Rozáli, mint előbb a
                  gitárt, legott elereszté az asztalkát, amit kifelé cipelt s megremegett, mint a
                  nyárfalevél.</p>
               <p>- Jaj, maga is itt van!</p>
               <p>- Rozália - szólt Fabricius -, nem haragszik anyámra, hogy olyan vakmerő volt?</p>
               <p>Rozália a kezét nyújtotta.</p>
               <p>- Haragudni? Hiszen ő boldoggá tett!</p>
               <p>- Hát szeret? Hát igaz, hogy szeret? - kérdé Fabricius hevesen.</p>
               <p>- Hát nem vette eddig észre? - felelte a leány mélán, álmodozón. Valami piciny
                  szemrehányás is volt a szavaiban.</p>
               <p>- Hiszen reméltem, de anyám nem hozott semmi határozott választ.</p>
               <p>- Mert még korai lenne.</p>
               <p>- De ha szeret…</p>
               <p>- Közölnöm kell előbb valakivel, annak a beleegyezésétől függ.</p>
               <p>- És ki az a valaki? - dadogta Fabricius.</p>
               <p>- Apám, akinek nincsen a világon senkije.</p>
               <p>- Velünk fog lakni, Rozália. Szolgája leszek, a helyet is megfújom, ahová
                  leül.</p>
               <p>Rozália sóhajtott és nem felelt.</p>
               <p>Végtelen szomorúság lepte meg, és olyan hidegség állott be, melyben megfagyni
                  látszott a mai nap minden virága.</p>
               <p>E dermesztő hangulatból szinte erőszakosan rántotta ki magát Rozália.</p>
               <p>- No, fogjuk hát hamar azt az asztalt és vigyük ki.</p>
               <p>Mikor vitték, felkacagott.</p>
               <p>- Így ni. Mi vagyunk most a lovacskák. Gyű!</p>
               <p>Nagy pajkosan a nyerítést próbálta utánozni: »Nyihihihi.«</p>
               <p>…Bizony még nagy gyerek Rozália.</p>
               <p>Fabricius nem volt megelégedve e beszélgetéssel. Sőt a helyzettel sem. Hiszen
                  minden készen volt már, de még mindenütt maradtak bent fércek, amelyeket ki
                  kellene húzgálni. Bosszantotta, hogy nem beszélhet Rozáliával négyszemközt s
                  tisztába nem hozhat némelyeket. Pokolra kívánta a sok tarkabarka alakot, kik itt
                  olyan jól látszottak mulatni. Egyszer-másszor megpróbált bizalmas szót váltani
                  Rozáliával, de ez még csak zavartabbá tette a helyzetet.</p>
               <p>- Rozália - szólt hozzá halkan a zsonglőrmutatványok alatt -, ön ugyebár írni fog
                  édesapjának?</p>
               <p>A leány a fejével biccentett.</p>
               <p>- És én nem mehetnék hozzá?</p>
               <p>- Nem.</p>
               <p>- Most sem mondhat ön nekem többet róla?</p>
               <p>- Még most sem - felelte és újra nagyon szomorú lett.</p>
               <p>Még egy alkalmat talált azután vele beszélhetni. Klöster kisasszony említette:
                  »Rozáliának ma születésnapja van«, mire Fabricius újólag fölkereste egy
                  ablakfülkében és szerencsét kívánt neki.</p>
               <p>- Szerencse? - szólt gépiesen. - Ritka madár. Nehéz megfogni. Ki tudja, hol
                  röpül?</p>
               <p>- Rozália, mondjon meg nekem egyet - szólt a szenátor -, hogy ne legyek nyugtalan.
                  Ha atyjaura le talál engem fújni, egy vagy más okból, isten tudja, elhagy-e akkor
                  engem?</p>
               <p>Rozália gondolkozott egy másodpercig, majd így felelt:</p>
               <p>- Nem gondolnám. Itt hatalmasabb erők dolgoznak, mint atyám akarata, mely talán
                  nem hatalmasabb az én akaratomnál sem, bár még nem próbáltam mérlegre vetni a
                  kettőt. Elárulok önnek valamit - suttogta rejtélyesen. - Önt a Szűz Mária küldte
                  utamba, de hogy jót akar-e ezzel (hangja reszketeggé vált, s arca sápadt lett,
                  mint a halotté), azt még ma nem tudom. Ott bent a néni szobájában azt mondtam,
                  hogy édesanyja boldoggá tett. Nem volt igazam. Valami baljóslatú rém suhog
                  fölöttem a levegőben. Én mégis boldogtalan vagyok.</p>
               <p>Fabricius ránézett csodálkozva. Miket beszél ez Szűz Máriáról. Lutheránus létére.
                  Az öröm vette volna el az eszét? Vagy csak egyszerű képzelődő. Vagy csak még nagy
                  gyerek.</p>
               <p>De máris egy csomó ember közeledett hozzájuk. Blom valami ezüst tallért tüntetett
                  el, most odaszaladt s egyenesen a Rozáli aranyhajából húzta ki.</p>
               <p>Fabricius bosszús lett, hogy megzavarták s el se búcsúzva osont ki a teremből,
                  mert elve volt a friss levegőre menni, valahányszor vagy nem jól érezte magát,
                  vagy valami kellemetlenül érintette.</p>
               <p>Amint éppen kifelé menne, az udvaron szembe találkozik egy kuruc közlegénnyel, ki
                  nagy virágbokrétát hoz lóbázva a kezében.</p>
               <p>- Kinek viszi ezeket a rózsákat, vitéz úr?</p>
               <p>- Otrokócsy kisasszonynak.</p>
               <p>- Ki küldte?</p>
               <p>- Görgey György hadnagy úr.</p>
               <p>Úgy? Fabricius amúgy is ideges volt, ez volt még az az adag, amit már meg nem
                  bírt. Kitalálta, hogy a csokor a Rozália születésnapjára érkezik, hogy tehát azt a
                  hadnagy számon tartja, illetve Rozália nyilván fölemlegette előtte, míg neki
                  (Fabriciusnak) egy szót se szólt.</p>
               <p>- Mutassa csak azt a bokrétát - förmedt rá a katonára zordonan.</p>
               <p>Az átadta, Fabricius pedig egyszerűen behajította az udvaron levő kerekes
                  kútba.</p>
               <p>- Mondja meg barátom Görgey hadnagy úrnak, hogy a bokrétája nagy örömet okozott a
                  békáknak.</p>
               <p>Lőcsén ugyanis vízvezeték volt már akkor, s a régi kutak vize csak arra a nem várt
                  esetre vétetett igénybe, ha a vízvezetéknek baja esnék.</p>
               <p>A katona lőcsei fiú lévén, ismerte a szenátort, egy szót se mert szólni, sarkon
                  fordult s elvitte az üzenetet a sörházba, ahova a hadnagy egy nagy társaságban
                  éppen most lépett be. Görgey, hallván a legény jelentését, mindössze ezekkel a
                  szavakkal hörpintette ki a sörét:</p>
               <p>- Úgy látszik, a másik füle is viszket a szenátor úrnak.</p>
               <p>A hadnagynak jó idegei voltak, nem jött dühbe, hanem gondolkozni kezdett az
                  esetről, szokatlan melegséget érzett a szíve körül s egyszerre megkívánta a
                  magányt.</p>
               <p>Fizetett s elment. A társaság összenézett. Ebből bizonyosan verekedés lesz, s
                  tárgyalni kezdtek pro és kontra. Maga Görgey azonban nem gondolt párbajra.
                  Szabadságában állt az ízetlen tréfák közé osztályozni az esetet. Isten ments,
                  hírbe hozni Rozálit egy párbajjal.</p>
               <p>Pusztán csak a magány kellett neki. A magány a víg hadnagynak! Úgy csábította
                  valami olyan helyre, ahol nincsen senki. Ahol csak a fák susognak. Egy nagy sétát
                  tett egyedül, kívül a város kapuján, hogy kedvére gondolkozhassék az eseten.</p>
               <p>Fabricius tehát egy ilyen durvaságot engedett meg magának. De miért? Csak egy
                  magyarázata lehet, hogy félti Rozáliát, s tőle félti. Ő (Görgey) semmi okot nem
                  adott ilyen hiedelemre, világos tehát, hogy Rozáli adott ilyen okot, s ez zavarta
                  fel most egyszerre lelkének egyensúlyát. Ő maga nem gondolt eddig szerelemre,
                  bizonyos ragaszkodást érzett unokahúga iránt, a szép rokont látta benne és semmi
                  mást. Milyen váratlan fölfedezés! Ki hitte volna? Szíve dagadozott, s tele tüdővel
                  szívta be a balzsamos esti levegőt. Mintha diadalmas harsonák zendülnének meg a
                  levegőben. Immár vissza is idézett a múltból bizonyos sóhajokat, tekinteteket és
                  mozdulatokat, melyek mint színes kagylók látszottak most emlékezete előtt
                  elvonulni, s melyekben mind egy-egy igazgyöngyre bukkanhatott volna, ha akkor
                  hirtelen melegiben kinyitni próbálja.</p>
               <p>Ahogy az álom jő, isten tudja, honnan, s rátapad a szemhéjakra, ahogy a mámor
                  kezdődik, úgy jő a szerelem, váratlanul, nesztelenül; se nem lép, se nem röpül,
                  csak valahogy ott van. Sőt már ott is volt a kezdete előtt, mint ahogy a mámor sem
                  az első borcsöppnél kezdődik, hanem ki tudja, hányadiknál.</p>
               <p>Gyakran találkozott Rozálival, mióta Quendel apó Görgey Pál kívánságára Klöster
                  kisasszonyhoz személyesen vitte bemutatni, hogy egy állandó közvetítő legyen apa
                  és leány között. Klöster kisasszony abban a hitben, hogy Quendel úr, akit ő sokra
                  tartott, férjet akar Gyuriból faragni, üzleti szempontból eleinte odaédesgette
                  Gyurit, mikor azonban észrevette, hogy a keresztfia, Fabricius, mélyen belenézett
                  a lenvirág szemekbe, az egész ügyletet nagylelkűen átutalta a régi firmához, t.
                  i. az égiekhez, mivelhogy a házasságok állítólag az égben köttettek
                  hajdanában.</p>
               <p>Gyuri gyakorta kísérgette sétáin a leányt, sokat érintkezett ennélfogva
                  Fabriciussal is, ki feltűnő lángolással vetette magát Rozáli után, de sohasem
                  gondolkodott eléggé erről, s még Görgey Pál előtt sem tartotta érdemesnek
                  említeni, mikor az néhanapján leánya hogylétéről, hangulatáról kérdezősködött.
                  Hiszen nem tulajdoníthatott semmi fontosabb következményt ennek a legyeskedésnek.
                  Fabriciust hóbortos rajongónak tartotta, aki hatványra emelt érzésekkel dolgozik;
                  ha kedvel valakit, a szíve helyén egy máglya lobog, ha bosszankodik, földrázó
                  orkán tombol agyában, ha puha, olyan, mint a vaj, ha kemény, olyan, mint az acél,
                  szóval jó fiú, de a középérzések hiányzanak belőle. Az ilyen ember, gondolta
                  néhányszor Gyuri, vagy sokra viszi, vagy felakasztják. Ami azt illeti, hogy a
                  szépet csapja Rozálinak, arra nézve befelé nevetgélt. No, szegény Fabricius, ugyan
                  eltalálta. Hiszen majd leesik az álla, ha megtudja, hogy Otrokócsy kisasszony
                  voltaképpen a Görgey alispán lánya. A sors kegyetlen tréfáinak egyike az egész, se
                  több, se kevesebb.</p>
               <p>De a tréfákban is kegyetlenebb az, mely Rozálit éri. Mert Fabricius legalább nem
                  tudja, ki az, akibe szerelmes, de Rozália tudja, hogy a fekete ruhát azért kell
                  viselnie, mert a város még nem állt bosszút az apján. Boldogtalan kicsike, mennyi
                  megadással viseli sorsát! Milyen előzékeny, sőt kedves Fabricius iránt, pedig jól
                  tudja, hogy míg neki kellemeseket mond séták közben vagy otthon, addig a
                  városházán apja vesztére főz terveket. Gyurit nem egyszer ejté csodálkozásba
                  unokahúgának fegyelmezettsége, lelkiereje szerepének végigjátszásában, melyre
                  apjának aggódó gondossága kárhoztatta; mély részvétet érzett iránta, s talán e
                  részvét alatt már ott lappangott a parányi mag, mely az első rávetődő napsugártól
                  megpattan s kiereszti csíráját.</p>
               <p>A magány! Az a legnagyobb fecsegő. Mi mindent előhozott most! Gyuri valóságosan
                  fölfrissült tőle. Melódiák zsongtak fejében, mint a majálisról hazatérő diákéban.
                  Fölnézett a csillagos égre és először látta meg, hogy a holdban levő alak rőzsét
                  hoz (fantáziája kezdett lenni). Egy csillag lefutott. Utána bámult; szállt,
                  szállt, rézsunt, míg végre leesett a Scheiben-hegyen. Mi lesz vajon ott belőle:
                  árvalányhaj, virág, vagy semmi? (Először kezdett eltűnődni az ilyenfélén.) Új
                  érzékei támadtak s megfinomodtak a régiek, minden parányi rezgést felfogva. Úgy
                  rémlett neki, hogy a föld piheg, a falevelek lélegzenek. Hallani vélte a neszt,
                  amint a vadrózsa kelyhében alvó darázs a másik oldalára fordul szépséges puha
                  ágyában… És mindezektől olyan érdekes, kívánatos lett a világ, hogy ki sem lehet
                  azt mondani.</p>
               <p>Mikor megyeházi lakására ért, azzal fogadta a vártán álló Wlaszinkó, hogy két úr
                  kereste.</p>
               <p>- Mit mondtak?</p>
               <p>- Hogy eljönnek reggel.</p>
               <p>Gyuri sejtette, mit akarnak. Azóta már elterjedt a városban a Fabricius másik
                  fülére vonatkozó megjegyzése, s a büszke, fiatal szenátor nem engedi annyiba.</p>
               <p>Meg is jelent reggel Blom Miklós és Trück Sebestyén jegyző, magyarázatot kérni
                  felük nevében. Gyuri elnevette magát.</p>
               <p>- Ej, uraim, hiszen az csak nem becsületsértés, hogy valakinek a füle viszket.</p>
               <p>Trück Sebestyén némi érvelésekbe bocsátkozott.</p>
               <p>- Hiszen, kérem szépen, nem sértés, ha úgy odavetve mondjuk, de ha fenyegető
                  hangon tesszük, és ha már az járul hozzá, hogy az illetőnek az egyik fülét már
                  megvágták, akkor merem állítani, hogy sértésszámba veendő.</p>
               <p>A hadnagy meghajtotta magát és így szólt:</p>
               <p>- Én azt hiszem, hogy most, mikor pro libertate Patriae folyik a sok vér és még
                  nem is elegendő, nagy pocsékolás volna pro aure senatoris egy uncia is.
                  Egyébiránt, ha az urak másképp határozzák, én alávetem magamat. Egy óra múlva
                  elküldöm segédeimet.</p>
               <p>Gyuri Grodkovszkyt és Horánszky Mihály megyei jegyzőt bízta meg. A négy úr
                  összeült, egész délután tárgyaltak s tömérdek sört megittak. A Görgey segédei azt
                  vitatták, hogy a nagyobb sértést Fabricius követte el, aki a Görgey által egy
                  hölgynek küldött rózsabokrétát, nem tudni, mi okból, a kútba dobta. Blom Miklóst
                  ez az érvelés egészen kihozta a sodrából.</p>
               <p>- Milyen emberek! Oh, istenem, istenem! Ezek virágokat küldöznek s virágok
                  elvitelét akadályozzák. S én már anélkül se győzöm.</p>
               <p>Trück Sebestyén, úgy látszik, előre elhatározta a mindenáron való komiszkodást a
                  megyeiekkel, mert mint stréber, érezte az ilyen jelenetek népszerűsítő voltát,
                  prücsköt-bogarat összebeszélt, mondván, hogy a virág csak élettelen holmi, holott
                  egy szenátor füle kiegészítő része az illető szenátornak, vagyis hivatalos tárgy,
                  s ennek megcsúfolása egészen más tekintet alá esik. Az előbbi csak egy jogtalan
                  beavatkozás és nem sértés, az utóbbi pedig sértés és hatóság elleni merénylet.</p>
               <p>Nagyon felháborodék az érvelésen Horánszky Mihály.</p>
               <p>- No, hallja az úr, ha az, hogy valakinek a füle viszket, sértés és merénylet az
                  illető ellen, akkor én most mindjárt kénytelen vagyok magam ellen elkövetni egy
                  merényletet. Kijelentem ugyanis, hogy nekem a tenyerem viszket, ha kegyelmedet
                  beszélni hallom - hát legokosabb, ha abbahagyja.</p>
               <p>Sok volt ez Trücknek, kiütött rajta a méregszeplő, elébe ugorván Horánszkynak,
                  elkezdett az orra előtt hadonászni, megeresztvén gorombaságainak zsilipjeit,
                  amiből aztán egy kis tettlegesség következett, urakhoz nem méltó dolog. Blom és
                  Grodkovszky szétválasztották őket, és miután a párbajtanácskozás egy mellékpárbajt
                  szült, az anyakancát, a Fabricius-Görgey esetet ki engedték osonni a lovagiasság
                  elsorompózott területéről, mondván, hogy verekedésre nincs komoly ok, akképpen
                  határoztak: Fabricius sajnálkozását jelentse ki a bokréta elkobzása miatt, Görgey
                  pedig vonja vissza a Fabricius fülére vonatkozó megjegyzést, s nyújtsanak
                  egymásnak baráti kezet, természetesen egy kedélyes vacsoránál, melyen a segédek is
                  jelen lesznek, már amennyiben életben maradnak.</p>
               <p>De ahhoz az kell természetesen, hogy az újabban keletkezett párbaj már a vacsora
                  előtt megtörténjék. Az összemarakodott segédek tehát átalakulván ellenfelekké,
                  hamarosan eltávozának, s mindenik egy-egy segédet küldött volt társa mellé, kik is
                  új sörök és zöld beszédek mellett megállapították, hogy a párbaj a kora reggeli
                  órákban legyen a Scheiben-erdőben, mégpedig kardra, első vérre. A reggelihez
                  megkívánható hideg pecsenyéről és törkölypálinkáról Blom Miklós gondoskodik.</p>
               <p>Minden a legnagyobb rendben folyt le, kivévén az első vér okozott kételyt,
                  ellentmondást, és erről még sok szó fog folyni Lőcsén. Szerencse, hogy a szó nem
                  vér. A dolog ugyanis úgy történt, az összecsapásnál (Blom vezényelt) Trück, kinek
                  aligha volt még valaha kard a kezében, olyan bolondul kezdett vele hadonászni,
                  összevissza, előre, hátra, hogy valahogy a maga egyik segédje, Blom kezét találta
                  megkarcolni, mire az hirtelen hátrább ugrott és felkiáltott.</p>
               <p>- Vigyázz, az ördögbe, hisz engemet vágtál meg. Ni, vérzik! (Csakugyan vér
                  szivárgott ki a Blom bal keze fejéről.)</p>
               <p>Trück erre leeresztette a kardját:</p>
               <p>- No, mi ez? - kérdé Horánszky meglepetve, meglóbázott kardját lovagiasan
                  visszatartva a vágástól.</p>
               <p>- Megvan - hápogta Trück nagy lihegéssel.</p>
               <p>- Mi?</p>
               <p>- Hát az első vér - mondá Trück nyugodtan, mire olyan hahotára fakadt Horánszky,
                  hogy a dereka is belefájdult.</p>
               <p>A nevetés ragadós. A segédek hasonlóan kacagásba gurultak, sőt, bár okát nem
                  tudta, maga Trück is elnevette magát, mire felkiáltott Horánszky:</p>
               <p>- Ugyan mit bolondozunk! Szervusz skriba. Ezt már okosan eszelted ki.</p>
               <p>Ilyen víg párbaj se volt még Lőcsén, mióta áll. Az egész város mosolygott fölötte.
                  Trück Sebestyén azonban nem enged, egész holtáig vitatja, hogy ő a hivatalos
                  felfogás embere, s miután a verekedési szabályok közt nem volt kikötve, hogy az
                  első vér kinek a vére legyen (bármily vérszomjas oroszlán volt is különben ezekben
                  a pillanatokban), lovagi kötelességének tartotta az első vér látásánál a fegyver
                  további használatát beszüntetni. Egyedül ez a helyes. Nem párbajkódexben van ez
                  megírva, de becsületes polgárok lelkiismeretében, punktum.</p>
               <p>Ugyancsak megtörtént este a békülési vacsora is »Az öreg Gambrinus«-nál. Fabricius
                  s Görgey egymás mellett ültek az asztalnál, koccintgattak, de azért bizonyos
                  feszesség, hűvösség megmaradt. Mintha egy árnyék ülne köztük, s azon keresztül
                  nyújtanák egymásnak kezüket. Tüzes bor, meleg szó, férfias fogadkozás el nem
                  hessentette, sőt attól az estétől kezdve is nőtt, nőt az árnyék és
                  elterpeszkedett.</p>
               <p>Kis városokban nem igen vannak titkok. Róza egyhamar megtudta a bokrétaesetet.
                  Bizony nagy igazságtalanság volt a szegény Gyuri iránt. Oh, ez a csúf Fabricius!
                  De ez végre is az igazságtalanságoknak ahhoz a neméhez tartozott, amely tetszett
                  neki. Oh, ez a bolondos Fabricius! Persze a csúf, a bolondos Fabricius is tetszett
                  neki. Sőt az egész esettől el volt ragadtatva. Hiszen nagy csacsiság volt a kútba
                  dobni. S milyen szép rózsák lehettek. Micsoda kutya szíve van ennek a
                  Fabriciusnak, hogy nem sajnálta őket. Ámbátor ez a kutya szív túlságosan őhozzá
                  hajló, és végre Fabricius honnan is tudhatná, hogy Gyuri az ő unokatestvére. Mégis
                  úgy érezte, hogy Gyuri derék fiú és Gyurinak kárpótlással tartozik. Azért aztán,
                  mikor Gyuri az első látogatást tette, sokkal gyöngédebb, nyájasabb volt hozzá,
                  mint azelőtt bármikor.</p>
               <p>Hanem éppen abból támadt a baj, ha ugyan bajnak lehet azt nevezni, ami valakinek
                  jól esik. Gyuri először nézte olyan szemmel Rozálit, mint ahogy a nőt szokás
                  nézni. S édes, bűvöletes gyönyörűség fogta el. Szemei kigyúltak, mikor a puha
                  kezecskéje az ő nagy mancsában pihent egy percig. Hát még mikor a szoknyája
                  egyszer-egyszer a lábát horzsolta. Szilajan száguldó vérpatakokat érzett testében
                  s csodálkozva kérdezte önmagától: Hol volt eddig az én szemem és az én szívem?
                  »Ott volt - felelhetné egy rejtelmes hang -, ahol a hiúságod; azt fölébresztette
                  Fabricius, hiúságod pedig fölnyitotta szemedet és szívedet, olyan könnyedén,
                  egyszerűen, mint egy kitanult lakatos.«</p>
               <p>Rozália gyöngédsége, kedveskedése éppen alkalmas volt, hogy rohamosan növessze
                  Gyuri érzéseit. A szerelemben különben sincs veszteglés; növekszik vagy fogy, de
                  nem pihen. És ez keverte össze itt a helyzetet. Két szerelem nőtt itt, három
                  személy közt, nem egymás mellett nőtt, hanem éppen az egyikből táplálkozott a
                  másik. Fabricius se elégedhetett meg sokáig a »lopott« mélabús beszélgetésekkel az
                  intézetben. A telhetetlen szerelem folyton azt kiabálja: többet, többet! Rozálit
                  gyakran vitte át Klöster kisasszony Francka nénihez (Fabriciusnéhoz) uzsonnára,
                  ahol a két öreg egyetértő pislantásokkal átvonult valamit megnézni az éléskamrába
                  vagy a pincébe s ilyenkor egyedül hagyták a fiatalokat és sokáig maradtak el,
                  hiszen már többé-kevésbé menyasszony és vőlegény, hát megilleti őket egy kis méz.
                  Természetes, hogy a fiatalok fölhasználták az ilyen mennyei pillanatokat, és az
                  örök kételkedés határmezsgyéin újra és újra kivették egymástól az esküt, hogy soha
                  mást szeretni nem fognak. Aztán egyenkint dobálták el a társalgási érintkezés
                  hideg formáit, mindennap valamit, »per tu« lábra helyezkedtek négyszemközt és már
                  az eskü sem volt nekik elég. Többet, többet! A fenyegetések skálájára
                  jutottak:</p>
               <p>- Megölnélek, Rozália, ha valaha megcsalnál, édes.</p>
               <p>- Megölném magamat Antal, ha valaha nem szeretnél.</p>
               <p>És még többet, többet. Nem messziről mondták, hanem közvetlen közelben, egymás
                  kezét fogva, vagy átölelkezve, vagy (de már erről nem volna szabad tudni senkinek)
                  egy-egy lopott csókkal megpecsételve. Minthogy pedig Róza kívánságára nem volt
                  szabad senkinek sem tudni a tervezett házasságról, míg ő az apjával nem közli, a
                  külső világ előtt ezentúl is meg kellett maradni a régi állapotban. De éppen ebbe
                  volt nehéz beigazodni, a többől a kevesebbre visszamenni. Ha az intézet kivonult
                  sétálni, s Fabricius együtt mehetett Rozáliával, még lehetett suttogva
                  beszélgetni, incselkedni, enyelegni, de ha Gyuri csatlakozott hozzájuk, egyszerre
                  kiugrott a leány a paradicsom előszobájából (hiszen csak ott tartottak még) és
                  kívül már sehogy se találta magát. Zavartan beszélt Fabriciussal, elfogult, félénk
                  lett, különösen attól félt, hogy Fabricius árulja el magát. Azért aztán inkább
                  Gyurival kotyogott vidáman, fesztelenül (hogy minden gyanút elhárítson magától), s
                  Fabricius ilyenkor úgy tűnt fel, mint valami jámbor, úgynevezett »elefánt«, aki
                  ott lóg, mint fölösleges kolonc, mint szerencsétlen harmadik egy vígan turbékoló
                  párocska nyakán.</p>
               <p>Fabricius maga is unta ezt (talán bosszankodott is), s ha valahol az utcán
                  Gyurival látta Rozáliát, köszönt hidegen, szertartásosan s nem csatlakozott
                  hozzájok.</p>
               <p>És hát így táplálkozott a Gyuri szerelme egy másik szerelemből, mely nem mert a
                  napfényen mutatkozni. Gyurit tévútra vezette a félszeg helyzet. Nemcsak ő maga
                  merült el egyre jobban, egyszersmind meg volt győződve napról-napra mélyebben,
                  hogy Rozália is szereti, és csak egy szavába kerülne… de ezt a szót nem szabad,
                  nem illik kimondania, míg apjával vagy legalább édesanyjával és Pali bácsival nem
                  közli. Ő még azokhoz a jófajtájú régi nemesifjakhoz tartozott, akik véteknek
                  tartottak egy leányt elbolondítani.</p>
               <p>Elhatározta ugyan, hogy elveszi Rozáliát, de tudta, hogy a kivitel nem könnyű. Nem
                  a háború miatt, mert a háborút úgy megszokták, mintha nem is lenne. Hiszen
                  örökösen háború volt. Azért a világnak mégis szaporodnia kell, sőt éppen azért
                  kell.</p>
               <p>Különben sem volt a háborúskodás olyan kényelmetlen, mint ma. Volt valami játék is
                  benne, valami élvezetes, s le nem kötötte az embert egészen. A labanc is lassan
                  mozdult, tehát a kuruc is ráért mindenre. Nyáron kánikula idején a tisztek egy
                  része különböző ürügyek alatt szétszéledt - hűsölni mentek a falusi kertjeikbe.
                  Télen pedig még a brigadérosok is megengedték maguknak, hogy néhány napra
                  hazamenjenek disznót öletni és rendet csinálni a jószágaikra. A jelentősebb
                  ütközeteken kívül, hol a nagy csapattestek dolgoztak, leginkább ősszel folytak
                  szanaszét az apró csatározások és csetepaték. Csak annyiban változott ezzel a
                  nemes urak szokott mulatsága, hogy nem nyúlra, vaddisznóra csoportosultak
                  vadászni, hanem németre. A tavaszi táborozások is igen konveniáltak, mert olyankor
                  nincs otthon dolog és vad sincs már - de német még van.</p>
               <p>Maga Lőcse város sem szenvedett még idáig a háború által. Kuruc tisztek ugyan ki-
                  s bejártak a városban, mint egy szalonban, jöttek-mentek, de a város ügyeibe nem
                  avatkoztak, legfeljebb élénkítették a forgalmat, és jó kovász voltak az
                  elszontyolodott fekete városban.</p>
               <p>Nem is a háborúban volt hát a nehézség; Mars szívesen engedett időt a kis nyilas
                  kölyöknek, Ámornak: »tessék csak, öcsémuram, ráérünk«, ámbátor a lőcsei
                  kalendárium, az egyetlen nyomtatott betűvel élő magyar orákulum azt jövendölte az
                  idénre:</p>
               <p>
                  Tizenkét égi jel olyanképpen fekszik, Több ember hal meg, mint
                     ahány megbetegszik.
               </p>
               <p>Hát iszen még ez sem baj, csak labanc legyen belőle a nagy többség. A baj most a
                  Hymen-láncok megkötésére másban nyilvánult; menyasszony, vőlegény, eskető pap,
                  muzsikus-cigány bőven volna, mézesheteket is lehet szakítani, de a násznépet nehéz összehozni. Vagyis a családok vannak
                  szanaszét. Hol találja meg most például Gyuri az apját? Isten tudja, hova sodorta
                  a háború szele, vagy a fejedelem parancsa! Az se volna kis feladat, Toporcra jutni
                  ép bőrrel, hogy az anyjával beszélhessen.</p>
               <p>Ugyanebben a kátyúban vesztegelt Fabricius dolga is. Rozáli még mindig hallgatott
                  atyjáról, se Klöster kisasszony, se Fabriciusné nem vehetett ki belőle semmit erre
                  nézve, pedig furkálta őket a kíváncsiság. Abba azonban beleegyezett, hogy egy
                  apjával való találkozást készít elő. Mert csak akkor remélheti beleegyezését, ha
                  személyesen beszél vele. Apját fogadalma szerint csak Quendel útján értesítheti,
                  tehát Quendelt kellene előbb megkeresni és idehívni. Értesíthette volna ugyan
                  Görgey György által is, de ezt nem akarta elárulni, később pedig, mikor már nagyon
                  sürgős lett a megolvadt szíveknek ez a vágya, Gyuri nem volt kapható, állítólag
                  Toporcra való kirándulása alkalmával labanc fogságba került. Fabricius mindent
                  elkövetett, hogy Quendelt megkerítse, tűvé tette érte a fél országot, ügynököket
                  küldött szét mindenfelé, de ki tudja, hol van most Quendel. Lehet, hogy a
                  szabadkai erdőben beállott töröknek, ha ugyan már ki nem gyógyult ebből a
                  vallásból.</p>
               <p>Így múltak a napok, hetek, s nehéz csapások sora indult meg. Annyi egér támadt a
                  mezőkön, amennyi emberi emlékezet óta még nem volt (jó lett volna abban az évben
                  macskának lenni), ezek mindent fölettek eleségben, amit a katonaság meghagyott.
                  Tűz kétszer is kiütött Lőcsén s majdnem a felét hamvasztá el a városnak; kis híja,
                  hogy a híres Brewer-féle könyvnyomtató műhely is egészen meg nem égett, az
                  ólombetűk egy része így is elolvadt. Szeptemberben a szárnyas állatokra
                  bocsátkozott le valami ragályos nyavalya, úgy, hogy Lőcse környékén messze földön
                  nem maradt baromfi életben, ami nagy gondot szerzett a gazdasszonyoknak, kivált a
                  tojáshiány volt érezhető. A nagyobb lábasjószágot a labancok rekvirálták ott, ahol
                  jártak, ahol pedig ők nem jártak, ott a kurucok rekviráltak - ami a lábasjószágnak
                  körülbelül mindegy volt. A nyomor kezdett beköszönteni Lőcsén, s ennek nyomában
                  napirenden voltak a kihágások, lopások, rablások, boltbetörések s mindenféle
                  törvénytelen cselekedetek, úgy, hogy a hóhér, Fleck Joachim, nem győzte már
                  egyedül a sok munkát s egy segédet és egy gyakornokot kért a tanácstól. Minthogy
                  pedig Fleck bácsi igen népszerű ember volt, hát meg is kapta.</p>
               <p>És még ebben a fölfordulásban sem akart megpihenni a balkezével hadonászó
                  gondviselés, mikor valamivel mindszentek napja előtt rázúdította a Kramler Károly
                  epitáfiumát a szegény Nustkorbra, s Lőcse város a bajok tetejében bíró nélkül
                  találta magát.</p>
               <p>Mint nehéz, sűrű köd, a babona félelmet gerjesztő homálya ereszkedett a város
                  fölé. Isten ujja! Mindenki észrevette és mondta, csak a magyarázat nem volt
                  egyöntetű. Az egyik rész így látta a dolgot: Íme, Kramler Károlyt mégiscsak
                  Nustkorb pusztította el, azért ölte meg a kőember gonosz utódját. Amiből azt a
                  konzekvenciát vonták le, hogy Görgey nem is olyan nagy bűnös, tehát le kellene már
                  vetni a fekete ruhákat. A temetésére hadd maradjanak még, de azután semmi
                  értelmük.</p>
               <p>A másik rész ellenben így okoskodott: Nustkorb uramat azért nyomta agyon elődje,
                  mert gyámoltalannak mutatkozott elégtételt szerezni a halottnak. Azért hát most
                  vagy soha! Az ég figyelmezteti Lőcse városát, emberelje meg magát, öltözzék a
                  rettenet ruháiba…</p>
               <p>Ebből kiindulva, már a temetésen, melyen az egész város részt vett, alakulni
                  kezdtek a pártok. A békés hangulatúak az öreg Mostel nevét emlegették.</p>
               <p>A harciasak közül valaki kifogásolta Mostelt.</p>
               <p>- Háborúviseléshez nem a legöregebbet kell előhúzni, hanem a legfiatalabbat.</p>
               <p>- Bolondság - jegyezte meg Krisztalnyik, gazdag rézöntő -, hisz akkor a kis
                  Fabricius volna a bíró.</p>
               <p>- És miért ne? - szólt oda egy másik csoportból Königmayer Konrád, a szíjgyártó. -
                  Elég esze van hozzá.</p>
               <p>- Esze iszen van - vágott közbe Ludman Lőrinc, a vargák atyamestere -, de szakáll
                  is kell ahhoz.</p>
               <p>- No, ha csak az kell - vigyorgott Makhalovszky László, a gúnyolódó kövér nemesúr,
                  ki Makhálfalváról jött be a temetésre -, akkor küldök én kegyelmeteknek otthonról
                  egy kecskebakot, válasszák meg azt.</p>
               <p>- Pszt, pszt - csitították a beszélgetőket néhányan, kik a kántor, Molicska Dániel
                  bariton hangját élvezték, amint érzékenyen búcsúztatni kezdé az illusztris
                  halottat, a kuruc uralom iránti tekintetből, magyarul - istenem, be gyönyörű
                  hangja van.</p>
               <p>Kivált az asszonyok voltak elragadtatva az énekszótól, egyes helyeken azonban az
                  egész közönség elérzékenyült és könnybe lábadt. Ott tetszett különösen, ahol ez a
                  fordulat következik:</p>
               <p>
                  Kedves jó szász népem, ne légy értem síró, Bíró elé megyen a
                     lőcsei bíró, Az Úr trónusánál lészen neki helyi, Szavát tiértetek ott is
                     fölemeli.
               </p>
               <p>- Bizony, derék ember volt!</p>
               <p>- Az ám. Eleget szidtuk, míg élt.</p>
               <p>A nők a szemeiket törülgették a kötényeikkel, a férfiak összenéztek és a fejeikkel
                  bólingattak, hogy tetszik nekik a kántor versezete. Klebe úr valóságosan zokogott
                  és közbe így szólt jobbról-balról a szomszédokhoz, a büszkeségtől dagadozva:</p>
               <p>- Ezt az embert én hoztam ide. Micsoda kincs van a gégéjében, micsoda kincs! A
                  Molitoriszon jött. Egypár éve annak. Az egész úton énekelt a lovacskáknak. Zab se
                  kellett szegénynek. De hallgassák csak.</p>
               <p>A kántor tovább fújta a halott nevében:</p>
               <p>
                  Búcsúzom tőled is büszke városháza, A megyeház által ki meg vagy
                     gyalázva.
               </p>
               <p>Nyugtalan morgás támadt a gyászoló tömegben. Egy fölpaprikázott hang
                  felkiáltott:</p>
               <p>- Ejnye, semmirekellő kántorja, itt se nem átallja izgatni nemesség ellen,
                  holttestnél.</p>
               <p>Egyszerre minden szem kereste, honnan jő a hang. Hát a kis Quendel apó volt, éppen
                  a terebélyes Grodkovszky hóna alatt állott egy megyei csoportban. Bicskaéles
                  hangját felösmerte nagy messziről Fabricius és a hang után indulva ráakadt.</p>
               <p>- Az egész országban kurrentáljuk, Quendel bácsi.</p>
               <p>- No, mit akartok velem, amice? - kérdé közömbösen. - Itt vagyok.</p>
               <p>- Otrokócsy kisasszony szeretne kegyelmeddel beszélni.</p>
               <p>- Hogy tudod? - támadt rá az öreg mogorván.</p>
               <p>- Mert megmondta.</p>
               <p>- Hát mije vagy te neki?</p>
               <p>- Bámulója - mondá vidáman Fabricius.</p>
               <p>Quendel úgy tett a kezeivel, mintha feléje röpködő szúnyogokat kergetne el.</p>
               <p>- No, jól van, jó. Ne beszélj, ne magyarázz, hallottam valamit, de nem akarok
                  semmit tudni. Elég. Szeretne velem beszélni? Majd odanézek. Csak ne elfelejtsem.
                  Bejegyzek üzleti diariumba.</p>
               <p>Ezzel kivette zsebkendőjét és még egy új görcsöt kötött rá, bár volt azon már
                  kilenc is, mindenik más-más jelentéssel.</p>
               <p>Mozgékony természete miatt nem bírván egy helyen maradni, otthagyta a megyeieket,
                  csakhamar elvegyült az egyes céhek és kereskedők csoportjai közt, itt őszi gyapjút
                  adott el, ott juhbőröket kínált fel, a lőcsei házaira alkudott (talán előre
                  megérezte a bekövetkező ostromot), Köprecz Jánosnak, a gazdag sörfőzőnek
                  felkínálta a görgői vendéglőjét (ebben is bizonyos ép szimat nyilvánult), Kneppel
                  Tóbiástól sertéseket vásárolt, Ranetter Mátyás kádárnál ötven gönci hordóra
                  alkudott meg a tokaji pincéje számára - szóval a temetési sokadalmat is
                  kihasználta üzletre, miközben belekotyogott szokott hányiveti modorában a
                  bíróválasztási tervezgetésekbe. Különösen a Fabricius-kombináció ingerelte.</p>
               <p>- No, csak az kellene. Éretlen tacskó! Ki volt az a szamár, akinek a fejében
                  termett ez a gomba?</p>
               <p>Az önérzetes Königmayer Konrád elvörösödött és a mellére ütött.</p>
               <p>- Én mondtam, la! És most még jobban mondom. Mért ne mondanám? Szavazatom van,
                  annak adom, akinek akarom.</p>
               <p>Quendel megvetőleg legyintett a kezével.</p>
               <p>- Abból pedig nem lesz semmi.</p>
               <p>- Miért ne lehetne - szólt közbe Ludman Lőrinc, a vargák atyamestere -, ha
                  megvolna hozzá a többsége?</p>
               <p>Quendel a szerénységbe vegyített gőg prototípusa volt, most a dölyfös oldala
                  jutott felül.</p>
               <p>- Hiszen én nem bánom, akárkit választanak a lőcsei burgerek bírájuknak, mindegy,
                  ha szalmakötéllel övezik a derekukat, vagy arany pántlikával. Kis dolog nekem a
                  lőcsei bíró. Olyan, mint egy bolha. De még annál is kisebb, mert a bolha csíp még
                  engem is, de a lőcsei bíró nem csíp, még engem sem. Hanem ha ezt az éretlen,
                  fennhéjázó sihedert, Fabriciust akarnák megválasztani, hát azt én nem
                  engedném.</p>
               <p>Nem állhatta már ezt szó nélkül Gygles József, a gyógyszerész sem, pedig jámbor
                  ember volt.</p>
               <p>- Ejha, de nagy úr az úr - mondá csípősen -, mióta nemeslevele van.</p>
               <p>De már akkor Quendel apó nem volt ott, már akkorra átfúrta magát a tömegeken a
                  takácsok céhéig, ahol az idei lentermésére kezdett alkudozást a zászlótartóval,
                  mialatt az otthagyott patríciusokat ugyancsak fölpiszkálta maga ellen, szidták is
                  a háta mögött.</p>
               <p>- Hát nem szemtelen?</p>
               <p>- Mibe nem avatkozik a vén kutya.</p>
               <p>- Még azt mondja, ő nem engedi. Parancsoljon a macskájának.</p>
               <p>Krisztalnyik, a gazdag rézöntő, aki egy fél órával előbb, mint kuriózumot, először
                  említé a Fabricius bíróságát, egyet rántott dókáján és nagyot fújt.</p>
               <p>- Mit? Nem engedi? Most már csak azért is Fabriciusra szavazok.</p>
               <p>- Ik auk - vágott közbe a Debrecenből ide származott gombkötő, Bujdosó József
                  uram, akire huszonöt év alatt sem ragadt több, mint vagy tíz-tizenöt német szó, az
                  is csak úgy, mint a bárány gyapjába a tüske.</p>
               <p>- De miért gyűlöli annyira Fabriciust? - tűnődött rajta Greff Lőrinc, az
                  aranyműves. - Megfoghatatlan!</p>
               <p>- A fiatalságát gyűlöli, mert azt nem vehet magának.</p>
               <p>Szóval, mire a temetésnek vége lett, elterjedt a Quendel fenyegető kijelentése,
                  mint a futótűz, s általános megbotránkozást szült. »Mit üti bele az orrát a
                  dolgunkba? Hogy ő nem engedi? No, iszen azt szeretnénk mi látni.«</p>
               <p>Fabricius neve szárnyra kelt és forgott a szájakon egész délután és este
                  mindenütt, belegöngyölgetve a Quendel úr ingerkedő nyilatkozatába.</p>
               <p>Quendel apó nem is gyanította, hogy az ő népszerűtlensége milyen népszerűséget
                  szült Fabriciusnak. A temetés után fölkereste Rozálit, kivel azonban nem
                  beszélhetett bizalmasan, mert jelen volt a társalgóban Fabriciusné és Klöster
                  kisasszony is. Rozáli arra kérte, hogy egy levelet juttasson el apjának, s
                  szobájába vonult megírni, addig a két idős nő mulattatta Quendel urat.</p>
               <p>Rozáli csakhamar visszajött a lepecsételt levéllel. A két asszony áspis szeme
                  ugyancsak készenlétben állt, hogy mindent észrevegyen és mindenből következtessen.
                  De a levélre nem volt ráírva sem cím, sem név, sem község. Ez állt ott
                  egyszerűen:</p>
               <p>
                  Ezt a levelemet ajánlom édesatyám uramnak tulajdon kezeibe. Ibi,
                     ubi. (Ez volt akkor a legnépszerűbb helyrajzi név a leveleken.)</p>
               <p>Belülről pedig ezt tartalmazta a levél:</p>
               <p>Kedves atyámuram!</p>
               <p>Én, hála istennek, egészséges vagyok és ne tessék haragudni, hogy háborgatom, de
                  nagyon fontos közleni valóm van. Apuci! Beszélni akarok magával, talán bele is
                  halok, ha hamar nem beszélhetek. Itt nekem igen jó dolgom van. De valami olyan
                  történt. Életem sora azon fordul meg, hogy apucikám mit gondol. Gondolja ki, hol
                  és mikor találkozhatunk, de hamar, hamar, ne hagyja sokáig bizonytalanságban
                  kezeit csókoló engedelmes leányát,</p>
               <p>
                  Rózát.
               </p>
               <p>A fruska víg volt ma. Átadta a levelet Quendelnek. »No, tartsa a tenyerit«, s
                  gyermekes dévajsággal megfogta az öregnek a csontos kezét, végighúzta a maga kis
                  puha kezecskéjét az ő ráncos tenyerén kétszer keresztbe s egy nagy, csattanós
                  pacsit ütött a közepébe; az öreg Quendel behunyta a szemeit, úgy élvezte.</p>
               <p>- Ez a borravaló, Quendel bácsi, most már csak egyet kérek, ne felejtse el
                  valahogy a zsebében, hanem gyorsan juttassa apám kezébe.</p>
               <p>Az öregúr megmozdult.</p>
               <p>- Gyorsan? Hm. (Ravaszul hunyorított a bal szemével, jeléül, hogy becsapja a
                  kombináló öreg asszonyokat.) Mit nevez kisasszonyka gyorsaságnak? Talán bizony már
                  holnap kézbesítsem episztolácskát, mikor a papája faluja legalább is fekszik innen
                  tíznapi járóföldre, ha nem van több.</p>
               <p>Ezzel aztán ajánlotta magát és egy óra múlva már ott volt a levéllel Görgőn, a
                  nagyságos konziliárius úr kedves pertu barátja kastélyában.</p>
         </div>
         <div type="chapter">
            <head>TIZENÖTÖDIK FEJEZET</head>
               <head>MELYBEN A SZERZŐ AKARATA ELLENÉRE A GONDVISELÉS SZESZÉLYE SZERINT FEJEZTETIK BE
                  A TÖRTÉNET</head>
               <p>Egy asszony is sok rossz fát tehet a tűzre, de hát még két asszony. Mikor a
                  lengyel Bibók Zsigáné ide Görgőre talált a férje után, számtanilag kényelmesen meg
                  voltak oszthatók. Két férj volt és két feleség. A réginek jutott az öreg Vince,
                  aki ott volt, az újnak pedig Zsiga, aki nem volt ott. Az asszonyok szépen
                  megfértek egymással. Sőt kölcsönösen sajnálták egymást és szidták a távollevőt.
                  Hanem mióta Görgeynek sikerült elfogatni Bibók Zsigmondot és a kastély egyik
                  pincebörtönében elhelyezni, azóta kiütött a két asszony között a versengés azon a
                  találós kérdésen, hogy melyikhez szegődik Zsiga úr, ha kiszabadul?</p>
               <p>A faluban is ezen törte fejét minden ember, kivévén az alispánt, mert ő tudta,
                  hogy Bibók úr ki nem szabadul többé. Össze volt gyűjtve ellene minden anyag,
                  kétnejűsége, különféle árulásai, az ártatlan elfogatási okmány felhasználása is,
                  mely olyan balul ütött ki a városra nézve; megvolt már az ő feje érve a pallosra
                  alaposan.</p>
               <p>Tervbe is vette az alispán, mert kár az olyan gazembert etetni ilyen ínséges
                  esztendőben, mikor sok becsületes ember éhezik, hogy hamarosan kivégezteti,
                  kihozatván egy délelőttre a megyei törvényszéket Görgőre, de az volt a baj, hogy
                  nincs a megyének hóhérja.</p>
               <p>Azért tehát beküldött egy íródiákot Lőcsére, hogy érintkezésbe lépjen Fleck
                  Joachimmal, a városi hóhérral, nem volna-e szíves jó diurnum fejében átjönni egy
                  délután Görgőre és ellátni az utolsó szükségesekkel egy delikvenst?</p>
               <p>Fleck Joachim azonban lőcsei érzésű ember lévén, azt üzente sértődve, hogy mit
                  gondolnak őróla? Nincs a világnak az a schmuckja, amelyért ő egy megyei rabot kivégezzen s ezáltal egy gonosztevőtől a vármegyét
                  megszabadítsa.</p>
               <p>Amely hazafias üzenet folytán Fleck bácsi népszerűsége még nagyobbat emelkedett a
                  városban, s Görgey alispán, egyéb sürgősebb teendők is közbe jövén, a Bibók-ügyet
                  pihenni engedte.</p>
               <p>De nem pihent a két asszony, mindenféle jó falatokat, görhőt, marcipánt,
                  lúdcombokat küldözgetvén titokban a börtönbe, mert a lengyel asszony szakácsné
                  lett a Quendel bérlőjénél s különösen az édes tésztákban tett nagy hírre szert. A
                  rab mézes-mázos szavakkal üzengetett vissza a küldemények értéke, íze, avagy a
                  saját hangulata szerint, hol ennek, hol annak, melyek a cselédség által
                  kiszivárogtak, s még nagyobb bizonytalanságban hagyták a két asszonyt s a
                  közvéleményt, hogy melyik becsesebb hát a szívének.</p>
               <p>Még csak rosszabbodott a helyzet, hogy ím az öreg Vince nyár végén gyomorrontásban
                  meghalt, ami nagy szégyen volt, mert csak a paraszt hal meg gyomorrontásban a
                  szilvaérés idején, a nemes ember télen hal meg, a hurkakolbászok napjaiban.</p>
               <p>Most már csak egy férj volt és két asszony. Mi lesz hát? Mind a kettő hites
                  felesége, de az egyik mostohaanyja is. Az egyik, amelyikkel előbb esküdött meg,
                  már másnak a felesége is volt, a másik ellenben csak az övé maradt. Az egyik
                  gyerekeket szült neki, a másik csak testvéreket. Emberi agyvelő el nem bírt azon
                  igazodni, hogy hol van itt az igazság.</p>
               <p>De mind a két asszony meg volt győződve, hogy ha őt a Zsiga meglátja, őhozzá áll.
                  Ezen aztán asszonyosan veszekedtek, egyszer-egyszer hajba is kaptak és megkobozták
                  az egymás kontyát. Magunk közt megvallva, az egész kérdés inkább akadémikus volt,
                  vajmi kevés szerelemmel befuttatva. Mert a szöszke lengyel asszony és a Quendel
                  bérlője közt bizonyos gyöngéd szálak voltak észrevehetők, Bibóknénak pedig, kivált
                  az öreg Vince halála óta, amint a vagyonba beült, csak az ujját kellett kinyújtani
                  a vidékbeli kisnemesek után, s ő bizony kinyújtotta. Hogy a szegény rab Zsigát
                  mégis ennyire kényeztették a börtönében, az tisztán hiúsági versengés volt a két
                  gyűlölködő asszony közt. Rab Zsiga csak a téma. Amit az az instancia bizonyít
                  legjobban, melyet közösen beadtak, hogy a nagyságos alispán legalább két hétre
                  bocsássa szabadon Bibókot. Ők csak a döntést akarták, hadd lássa a falu, kihez áll
                  Bibók. Az alispán persze szóba se állt velök. A falu pedig kifogyhatatlan volt
                  ezentúl is a két asszony hiúságának fölpiszkálásában. A selyma Bibók odalent a
                  pincében úgy látszik megérezte a helyzetet s úgy beszélt, úgy üzent, hogy az
                  aequilibriumot mindig megtartsa.</p>
               <p>Elannyira fokozódott ez a felülkerekedési düh, hogy amit meg nem tett Bibók
                  Vincéné egykor szerelemből, egykor kétségbeesésből, összeszedte egy nap a
                  cókmókját, befogatott és így szólt:</p>
               <p>- No, ha térdig koptatom is a lábam, megmutatom annak a Bibovszkának (így
                  neveztette magát a szemtelen), hogy ki vagyok, mi vagyok.</p>
               <p>S ezzel megindult egyenesen a Rákóczi udvarába, Sárospatakra. Ott megtalálta a
                  szepesi főispán Csáky uramat s térdre vetvén magát előtte, könnyel, szóval,
                  hervatag arcának méla vonalaival annyira levette a lábáról a vajszívű főurat, hogy
                  megígérte közbenjárását férjének szabadonbocsáttatása iránt.</p>
               <p>Csáky uram azonban nem mert egyenesen kikezdeni a hatalmas alispánnal, kinek idősb
                  fivérét annyira becsülte a fejedelem, hogy »Atyám«-nak szólította, tehát csak
                  annyit tett, hogy atyafiságos leveleket íratott néhány nagyobb szepesi nemeshez,
                  melyekben elmondta, hogy itt az udvarban olyanforma hírek cirkulálnak, mintha
                  Görgey Pál uram őkegyelme nemesembereket tartana fogva görgői kastélya pincéiben,
                  az pedig sarkalatos violencia, kit őfelsége se nézhetne jó szemmel. Azért jó
                  volna, ha arra instigálnák őt kegyelmetek, hogy addig is, míg a véka fölemelődnék
                  az esetről, szélnek ereszté a delikvenseket, ha vagynak, vagy vitetné a
                  megyeházára Lőcsére, ahol annak helye vagyon. Mert mindennek megfesti a maga útját
                  az törvény. Utcunque figyelmeztethetné kegyelmed viceispány uramat, de nem úgy,
                  hogy én mondom, mert az a májának nem jól esnék, de úgy amabiliter, hogy már ideje
                  volna a bujkálást abbahagyni és ott székelni Lőcsén, mert ebből mindenféle
                  félreértések és elkésések származnak, ami háborús időben nem mindegy, és mert a
                  kardnak is a maga hüvelyében van a helye, valamint a pap se prédikálhat a kútgémen
                  ülve, hanem a prédikáló széken állva stb.</p>
               <p>Ezek a levelek nagy mozgást idéztek elő. Nagy erejük volt, hogy az »udvarból«
                  jöttek. Mindenki szeret olyan billentyű lenni, akit a fejedelem ujja hozott
                  mozgásba, habár közvetve is. Ezek a billentyűk egyszerre muzsikálni kezdtek. Nem
                  mintha Csákyra sokat adtak volna, de mert el akarták hitetni, hogy bizonyos udvari akaratot képviselnek. Magok nem hitték, de ha a
                  kisnemességgel elhitetik, az is elég. A látszat a politikában valóság. A
                  kisnemesség pedig mindég szeretett visszhangja lenni a nagyobb nemességnek.
                  Egyszerre erős hullámzás támadt. Nem megyünk Görgőre. Mért menjünk? Azért, mert
                  ott Quendelnek vendéglője van? A viceispány végre se király. S a király is odamegy
                  a rendekhez, nem hogy a rendek mennek el hozzá. Nincs annak semmi értelme. Sőt
                  bizonyos fokig bujkálás. Micsoda megye az, amelyik nem mer a saját házába
                  bemenni?</p>
               <p>Görgey Pál jó eleve értesült erről a hangulatról, nem tudta ugyan, honnan fúj a
                  szél, de látta, hogy fúj. Mit csináljon? Habozott. Ej, majd elül a szél, és nem
                  fognak mozogni a falevelek. Jó lesz talán még várni egy-két évet. Ily töprengések
                  közepett hozta el Quendel úr a Rozália levelét. Rozália a találkozást sürgeti.
                  Ugyan mit akar vele közleni? Türelmetlenség és izgatottság bántotta. Nagy oknak
                  kell lenni, hogy Rozália ír. Egyszer se írt, mióta ott van. Most se vágyik haza.
                  Azt írja, jó dolga van, ami azt jelenti, hogy ott akar maradni. Nem húzza a szíve,
                  ösztöne apjához - ha ugyan ő az apja. Mindegy, azért mégiscsak találkozni kell, ha
                  úgy kívánja. De miképpen? Valami semleges helyre hozassa-e el Quendel által, vagy
                  ő menjen Lőcsére? Még mindig habozott. A megyeházi uraknak, akik a lőcsei
                  helyzetről szokták informálni, a Csáky-levelek által mesterségesen csinált
                  hangulat tudtukon kívül kicserélte valahogy a szemlencséjüket, egyszerre másképp
                  láttak, s maga a hű Grodkovszky is azt jelentgette, hogy Lőcse már kihűlt,
                  kijózanodott, a hölgyek megunták a fekete kelméket, a patríciusok babonás
                  félelemtől meglepetve a történt különös haláleset folytán, Nustkorbnak
                  tulajdonítják a megsebesült Kramler Károly halálát (de azért a vérén szerzett
                  borsóföldekről persze nem mondanak le), a kereskedők, iparosok pedig már nagyon
                  duzzognak, hogy megfosztatván a város a megyegyűlési sokadalmaktól a sületlen
                  haragtartás miatt, ezen a réven is növekedett a pangás az üzletekben, úgy, hogy
                  hozsannával fogják őt üdvözölni, ha a megyegyűlésre bejön. És Görgey még most is
                  habozott.</p>
               <p>Hanem mikor körülbelül egy hét múlva a Rozália levele után, újra megjelent Quendel
                  Görgőn és egy potrohos vevőt is hozott magával, akire a vendéglőt rásózta, Görgey
                  hirtelen elhatározta magát.</p>
               <p>- Hát bemegyek.</p>
               <p>S elrendelte legott, hogy a deákok hívják össze az újabb hadiköltségek dolgában
                  határozó őszi megyegyűlést november 30-ra a megyeházba.</p>
               <p>A deákok csodálkozva néztek rá.</p>
               <p>- De hiszen a megyeháza Lőcsén van.</p>
               <p>- Természetesen - mondá keményen és kurtán.</p>
               <p>Nem volt a jelentések, se a látszatok embere, hanem a megfigyelésé. Nem adott
                  sokat a nemesség fészkelődésére, se a megyeházi urak jelentéseire, még a Rozália
                  levele se billentette fel a serpenyőt, de hogy Quendel menekül a vendéglőjétől, ez
                  döntött, ennek az embernek a szimatjában vakon hitt, ez kétségkívül a görgői
                  epocha végét jelenti. Úgy tett, mint Attila Aquileja ostrománál, melyet már éppen
                  készült abbahagyni, mikor látta, hogy egy öreg gólya a csőrében viszi ki a
                  városból kis fiát. Hohó, a gólya tudja. És Attila ott maradt, hogy másnap
                  fölperzselje Aquileját.</p>
               <p>Egy kis óvatosság azonban mindig célirányos; odaíratta tehát a meghívó levelekre,
                  melyek a Lőcsén inneni vidékre szólnak, hol a nemeseknek úgyis Görgőn keresztül
                  kell jönniök, hogy egyelőre Görgőn lesz a kora reggeli órákban a gyülekezés s
                  tekintve a háborús időket és egyebeket, Görgőrül cum
                  gentibus egy tömegben következik a bevonulás Lőcsére.</p>
               <p>Nagy szenzáció volt ez. Szállt a hír olyan sebesen, mint a sólyom. Hát Lőcse,
                  Lőcse! Ezzel a jelszóval köszöntek a nemesek, ha találkoztak, vagy ha elhajtattak
                  az úton egymás mellett! S ezt olyan büszkén mondták, mint talán Botond úr
                  idejében, mikor Bizáncba készülődtek. Az öreg megyeházban nagy sürgés-forgás
                  támadt, tisztogattak, rendezkedtek, az alispán kályháit újra átrakták, új
                  ablakokat, ajtókat tettek a szobáira. A város közömbösen nézte a készülődésüket.
                  Ami nem is csoda, hiszen meg volt a saját külön készülődésük: a bíróválasztás,
                  melyet november 25-re tűztek ki.</p>
               <p>Két erős párt állt szemben egymással. Az öreg Mostel nem fogadta el a jelöltséget,
                  azokkal a bölcs szavakkal hárítván el magától, mikor a tribunok felajánlták:</p>
               <p>- Kegyelmetek, úgy látszik, nem veszik észre, hogy a mankó nem pálca, és hogy a
                  pálca nem mankó, bár mindenikkel lehet ütni és mindenikre lehet támaszkodni, csak
                  nem egyformán.</p>
               <p>Ezzel akarta jelezni ez a nagy koponyájú aggastyán, hogy ő már csak a mankónál
                  marad.</p>
               <p>Mauks Donát erélyes és becsületes, de az a baj, hogy nemesember. Student István, a
                  megboldogult polgármester sógora, tudományokra mindenkit felülmúló, itt meg az a
                  baj, hogy őkegyelme csak azon a címen vállalhatná a főbenjáró tisztet (ama
                  bizonyos kétezer forint stipendium miatt), hogy a bíróságot
                     tanulja. De ez már nem megy, ennyire már mégsem lehet bolonddá tenni a
                  törvényt. Mert hogyan tanulja a bíróságot, ha ő maga az a bíró, akitől tanulnia
                  kell, s akinek a székén vége törik a pörnek?</p>
               <p>Így fanyalodtak aztán Gosznovitzerre, akit a kutya se szeret. A háború-pártiak fel
                  is léptették ellene Fabriciust, és most isten tudja, hogy lesz, mint lesz. A
                  Fabricius pártja napról-napra erősödik, mert az asszonyok vannak vele és az utca.
                  Az utcának nincs voksa, de ő részegíti meg a voksokat. Mint ahogy a venyigének
                  nincs virága, mégis ő virágozza fel az elméket a bogyói nedvével legjobban.</p>
               <p>Quendel úr, aki most Lőcsén tartózkodott, mert a házait árulta (négy volt neki),
                  dúlt-fúlt mérgében, látván a Fabricius-párt szaporodását. Minthogy a
                  muzsika-tilalom a bíróválasztásig fel volt függesztve, az egész város
                  zsongott-bongott az odagyülemlő mindenféle malacbandák cincogásaitól. A záróra is
                  beszüntettetett, a céhek mulattak, dorbézoltak kivilágos-virradatig. Gosznovitzer
                  uram megnyitotta pincéjét az egyes hozzá szító céhek számára, s úgyszólván ingyen
                  folyt a bor. Fabriciusné se esett a feje lágyára. Sorba vizitelte a
                  mesterasszonyokat, akiknek a férjük a külső tanács tagja volt, s öcsémasszonynak,
                  vagy nénémasszonynak szólította az egyszerű csizmadiánékat és lakatosnékat, ami
                  azoknak jólesett. A Gosznovitzer borát kialudták a csizmadiák és a lakatosok, de
                  az öcsémasszony-titulus örök részegséget idézett elő e jámbor fejekben, a hosszú
                  haj alatt. Gosznovitzer meleg sálakat osztogatott szét vörös-fehér-zöld harasztból
                  párthívei számára, miáltal messziről felismerhetők lettek, mint akár a nemesi
                  táborok a tollaikról. Fabriciusné pedig kiállott az iskolák kapuja elé, mikor a
                  tanuló fiacskák és leánykák kijöttek délben, s medvecukor-rudacskákat tördelt szét
                  köztük, hogy mikor azután hazaérnek maszatos szájkörnyékkel, otthon zajos
                  keresztkérdések alá vétessenek: »Jaj, mi történt veled kis szívecském, mitől
                  lettél olyan piszkos?« »A medvecukortól, amit a Fabricius néni adott«… Bizony több
                  meleget támaszt egy ily szó a pulyától, mint akár a legszebb indiai sál.</p>
               <p>Természetes, hogy ilyen asszonyi fifikával Fabriciusé lett a győzelem. Quendel
                  sokat segített ellenkezésével. Véges-végig jelen volt a szavazásnál is.
                  Kapacitált, hurrogatott, ijesztgetett, de nem használt semmit; éppen délben (az
                  öreg harang is megkondult a mostani Szent Jakab-templom tornyában, mintegy áment
                  mondott rá) hirdette ki Mostel az eredményt, hogy Fabricius Antal Lőcse város
                  bírájának választatott kilenc szavazattöbbséggel.</p>
               <p>Óriási vivát reszkettette meg a komor falakat. Adott jelre mozsarak dördültek meg
                  a Scheiben-hegyen. Ugyanakkor egy hálahimnusz elfújásába fogott ott künn a
                  Stadtpfeifer.</p>
               <p>Trück Sebestyén kinyitotta a nagy terem egyik ablakát és messze csengő hangon
                  kihirdette az összegyülekezett tömegnek:</p>
               <p>- Lőcse városának új bírája van. Örvendezzetek polgárok és engedelmeskedjetek
                  Fabricius Antalnak!</p>
               <p>Kívülről visszazúgott az éljenzés, mint egy elszabadult orkán. A negyedmesterek
                  pántlikás sörényű lovakra cihelődtek, hogy a negyedeikben trombitákkal lóhátról
                  hirdessék ki az eredményt.</p>
               <p>Mostel uram indítványozta, hogy küldöttség menjen nemzetes bíró uramért. A
                  küldöttség tagjait felkiáltásokkal szemelgette ki a képviselőtestület. Merő
                  malíciából beválasztották a leforrázott Quendelt is, de az kézzel-lábbal
                  ellenkezett.</p>
               <p>- Nix nux. Én nem megyek, ha csak nem választanak az új bíróhoz mindjárt egy
                  pesztonkát is.</p>
               <p>Hanem erre a csúfolódásra el is szelelt rögtön a teremből.</p>
               <p>Lázas öröm fogta el a várost. Egy gyerek a bírói széken. Kedves dolog az. Az
                  emberek fel s alá futkostak s bekiáltottak egymásnak a kapukon: »Győzött a kis
                  Fabricius!?« vagy ha rosszmájú ember volt, így: »Megbukott Gosznovitzer!«, mert
                  kétféleképpen is lehet örülni az eseményeknek.</p>
               <p>Fabriciusnak, ki a városház egyik szobájában várta az eredményt, legelső gondolata
                  a győzelem percében Rozáli volt, az első parancsa, mint bírónak, egy hajdúnak
                  szólt:</p>
               <p>- Szaladj el Klöster kisasszonyhoz és… nem, megállj. Az édesanyámhoz szaladj és
                  mondd meg neki, hogy kilenc szavazattal bíró lettem.</p>
               <p>Amint meghallotta Fabriciusné, rohant a hírrel egyenest Klöster Matildhoz, még egy
                  kendőt se vetett nyakába siettében, pedig hűvös szél fújdogált s egyedül találván
                  Rozáliát a szobájában, vidáman, kedélyesen meghajtotta magát előtte.</p>
               <p>- Üdvözlöm kegyelmedet, nemzetes bíróné asszonyom.</p>
               <p>Megzavarodott a leányzó, el is sápadt, és valahogy elcsúszott a nyelve.</p>
               <p>- Ugyan, mama…</p>
               <p>Mintha mézet fecskendezne az öregasszony szívébe, megnyilalló gyönyört érzett,
                  mert éppen ez a nyelvcsuszamlás mutatta, hogy Rozáli öngondolatában már anyjának
                  tekinti. Átkapta a derekát, magához szorította s hangosan sírni kezdett. Mire a
                  Rozália mécsese is eltört. Sírtak mind a ketten, mint a záporeső, talán csak ők
                  sírtak ma ebben az egész városban - mert Gosznovitzer uram is inkább
                  káromkodott.</p>
               <p>Csak mikor már kisírták magokat, tolta el kissé magától Rozálit Fabriciusné, de
                  csak azért, amiért valami kedves képet, vagy tárgyat egy kicsinyt valamivel
                  messzebb eltartunk magunktól, hogy jobban gyönyörködhessünk benne.</p>
               <p>- Örülsz, kis galambom? - s fürkészve nézett a könnytől nedves szeme közé.</p>
               <p>- Hát jó lesz az? - kérdé szelíden, csendesen.</p>
               <p>- Természetesen, te kis csacsi - mondá az anya diadalmasan.</p>
               <p>Rozália leült Fabriciusné mellé egy zsámolyra, lehajtotta a fejét engedelmesen a
                  térdeire és megremegett.</p>
               <p>- Én úgy félek, de olyan nagyon félek…</p>
               <p>- Oh, mitől félnél kisleányom, mitől? A lőcsei bíró nagy potentát. Nem hogy ő
                  félne valakitől, őtőle féljenek az emberek. Ki merné bántani annak a
                  menyasszonyát?</p>
               <p>És addig-addig simogatta az aranyló hajat az ölébe csúszott főn, míg egyszer csak
                  azt vette észre, hogy Rozáli már nem sír, mert szuszog, és nem fél, mert
                  alszik.</p>
               <p>*</p>
               <p>Quendel apó be se várta, míg az új bíró előjön és leteszi az esküt, kiosont a
                  teremből és átszaladt kocsiján éjszakára Görgeyhez, azzal a híradással, hogy
                  csakugyan megválasztották bírónak Fabriciust, süssék meg. Görgey közömbösen vette,
                  inkább csak a forma kedvéért kérdezte, milyen ember.</p>
               <p>- Éretlen kölyök.</p>
               <p>- Hát miért választották meg?</p>
               <p>- A füle miatt - mondá Quendel.</p>
               <p>- Nem értem.</p>
               <p>- Úgy van az, hogy az övé fülét levágta duellumban tied kuzin, a Gyurkó Görgey, és
                  azért lett Fabricius parasztszerű.</p>
               <p>- Népszerű - javította ki Görgey.</p>
               <p>- Allesanz. Többnyire azért népszerű az ember - folytatá az ő sajátos bölcseletét
                  Quendel -, mert valamije nem van, és ritkán azért, hogy valamije van. Nos,
                  Fabriciusnak füle nem van.</p>
               <p>- Azt mondják, esze van.</p>
               <p>- De tart aztat a mamájánál. Derék asszony, katonás asszony. Az csinált őtet
                  bírónak.</p>
               <p>- Hát egyéb újságot mit hoztál?</p>
               <p>- Semmit se nem tudok.</p>
               <p>- Beszélnek valamit a bemenetelemről?</p>
               <p>- Annyit se nem, mint egy polgári kimenőről.</p>
               <p>- A lányomat nem láttad?</p>
               <p>- Azóta nem.</p>
               <p>- Ugyan eredj el, kérlek, hozzá holnap és nyugtasd meg a szegény kicsikét, hogy
                  egy héten belül okvetlenül találkozunk, talán úgy is, hogy sohase válunk el
                  többé.</p>
               <p>Quendel a fejét rázta.</p>
               <p>- Engedjél meg, nagyságos konziliáriuskám, de nem megtehetek, mert az öreg
                  kisasszonynak, ki hegyezte füleit, mikor a Rozáli kisasszony episztolácskát átadta
                  atyuskájának, azt hazudtam, hogy laksz innen tíznapi járóföldre. »No, hát
                  kombináljál vén tyúk« - gondoltam magamban. És most hát én valahol Erdélyben
                  utazok és nem mehetek hozzá.</p>
               <p>- Akkor talán üzentesd meg Gyuri öcsémmel!</p>
               <p>- Nem van Lőcsén.</p>
               <p>- Hát hol van? - csodálkozott az alispán.</p>
               <p>- Aj, haj! Hol mindenütt járt az azóta! De engedjél kérlek alásan, tótul
                  elmondanyi, mert magyarul hosszú nékem. Hát hazament még a múlt hónapban Toporcra
                  - egy kicsit szopni, mámához. Visszajövet, útközben elfogták a labancok. A
                  fogságból apja kívánságára kiszabadította gróf Bercsényi, két fogoly német tisztet
                  adván érte, pedig ötöt is megér. Az úrfi tehát kiszabadult, de már vissza nem jött
                  Lőcsére, mivel a kuruc ezredünk időközben, vagy két hét előtt elparancsoltatott a
                  városból és most itt fekszik valahol közel, Kohlbach mellett. Gyuri is ott van
                  most.</p>
               <p>- Eszerint most nincs Lőcsén katona?</p>
               <p>- Nagy bánatára a vászonnépnek - tette hozzá Quendel úr nevetve.</p>
               <p>- Ad vocem vászonnép, mikor voltál utoljára a szabadkai kastélyban? -
                  kedélyeskedett Görgey.</p>
               <p>- Ne is említsél. Finis, vége, schlusz - mondá a vén kupec mélabúsan -, semmit se
                  nem szeretek már, csak a pénzt. Higgyél meg nekem. Mindenből kiszeret az ember,
                  mindent megunja, csak a pénzt nem. Szép piros száj, formás bokák, fehér kezek,
                  gyújtó szemek. Micsoda szamár hitethette el az emberiséggel, hogy ezekért érdemes
                  futkosni és megbolondulni! Hát a szentjánosbogár nem szebb, mint a legszebb szem,
                  és ki futkos szentjánosbogár után? Hát a piros ajkaknál nem jobb ízű egy szamóca,
                  de még senki se nem bolondult meg szamócáért. Nem úgy van? De úgy van. Sipirc
                  asszonyi részletek, falatok. De a pénz, oh, az egy forró szenvedély, aki tartja
                  örökön-örökké, ámen.</p>
               <p>- Ugyan, ne tettesd magad oly kapzsinak, mikor nem vagy olyan.</p>
               <p>- De vagyok. Az vagyok. Ami többet ér egy bolhánál, azt én mind magamhoz
                  kaparítom, ha lehet. És ha is nem lehet. De éri-e többet egy bolhánál egy boka,
                  egy asszonyi láb? A bolhára legalább topánka nem szükséges. Hát nem úgy van? De
                  bizony úgy van.</p>
               <p>Amint a megyegyűlés napja közelgett, nap-nap után jutott vendég a vacsorához a
                  lőcsei megyeházból, aki meghozta a friss híreket, s ott hált meg a kastélyban.</p>
               <p>Másnap a főjegyző, Korotnoky Ferenc köszöntött be estefelé.</p>
               <p>- Lőcsén minden csendes.</p>
               <p>Harmadnap Budaházy jött:</p>
               <p>- Semmi újság sincs.</p>
               <p>Negyednap nem jött ki senki, ez is azt jelentette, hogy minden mozdulatlan.</p>
               <p>Az utolsó napon a Quendel kis kocsija gördült be, rajta ült Grodkovszky is.
                  Lőcséről csupán ők ketten jöttek, de már akkor tele volt az udvar kocsikkal és a
                  ház vendéggel; akik messzebb laktak, ma érkeztek, hogy holnap innen
                  induljanak.</p>
               <p>Vacsora előtt egy kis értekezletet hevenyésztek. Grodkovszky a helyzetről
                  referált. Szerinte minden aggodalom festett agyrém. A megyeháza tiszta. Marjákné
                  már bent van és előkészületeket tesz a holnapi ebédhez, mely a nagy teremben lesz
                  tálalva. A viceispán úr bemehetne akár egyetlen kísérő nélkül is. Senki se
                  mozdítaná a kisujját se. Olyan a város, mint a pihenő tó, csak egy pár béka
                  vartyog a széleken, de ezek a közeledő léptekre beugrálnak nagy cuppogva a
                  láthatatlanságba a sások közé.</p>
               <p>Quendel apó idegesen dobolt ujjaival az asztalon a referáda alatt s
                  egyszer-kétszer belemordult:</p>
               <p>- Nono.</p>
               <p>Az alispán nyugtalanul fordult feléje.</p>
               <p>- Quendel, úgy látszik, másképp gondolja.</p>
               <p>- De gondolok úgy, látok úgy, csak egy nem nekem tetszik; tegnap óta veszek észre
                  valami rejtélyeset szenátorokon. Lázasan jönnek-mennek, gyűléseznek, fontos,
                  ünnepélyes pofákkal, szakasztott olyanok, mintha egy láthatatlan falovat tolnának,
                  akibe katonák vannak, mint izében… nem is tudom már, volt melyik városban.
                  Különösen az új bíró nem kóser ember, és az enyim impresszió, hogy bár semmit se
                  nem látunk, mégis csinálják valamit pokol pozdorják.</p>
               <p>De Quendelt lehurrogták. Ej, mit csinálhatnának? Mit tehetne az új bíró? Tud is az
                  még valamit! Vak az még, mint a kismacska, mikor születik. Nem hogy már karmolni
                  tudna, de még nem is lát. Nem lehet állítani, hogy nem lesz vele baj később, ha
                  majd szétnéz, de most elég tőle, hogy örül az új hivatalnak, mint a kisfiú az első
                  bicskának, mellyel még nem tud bánni.</p>
               <p>Minthogy az értekezlet után a vacsoránál egy kis bort is bevettek, lassan-lassan
                  egészen rózsaszínű lett a helyzet, még a képzelt ráncai is elsimultak az elmékben,
                  ki-ki nyugodtan tért pihenőre még éjfél előtt, mert holnap korán kelnek, és talán
                  az alispánt kivéve, senki se gondolt a Quendel apó károgásaira.</p>
               <p>…Pedig Quendel apónak alkalmasint igaza volt, és talán ugyanabban az órában, abban
                  a percben azt mondta Rozálihoz intézve szavait Fabriciusné: »Nem veszed észre,
                  báránykám, hogy milyen titokzatos ez az Antal, valami nyomja, vagy terv, vagy
                  bánat, vagy veszedelem… nem tetszik nekem ez a fiú.«</p>
               <p>Amilyen boldognak látszott az új bíró két napig a választás után, öröm volt látni,
                  az anyai szív repesett a fiú jó kedvén, mely bugyborékolt, mint újonnan nyitott
                  friss forrás, színes kavicsok között folydogáló, annyira feltűnt, hogy
                  harmadnapra, ellenkezőleg Krisztus urunkkal, akinek a lelke felszállott a
                  mennyégbe, bíró uramnak a lelke elveszté szárnyait. Komor lett, nyugtalan,
                  elmélyedő, órákig bámult maga elé, minden neszre megrettent, éjszaka nem tudott
                  aludni, egész reggelig hánykolódott ágyában, nappal egy szavát nem lehetett venni.
                  Anyja faggatta, hogy mi lelte, kitérőleg felelt. »Közügy - mondá -, nagy dolog.
                  Nem asszonyoknak való. Majd megtudja a mama, ha megtörténik.« A szenátorok, akik
                  ki- s bejártak nála és zárt ajtók mögött tanácskoztak a lakásán, mintha nem eleget
                  tanácskozhatnának a városházán is, szintén olyan titokzatosak voltak, mintha
                  lepedővel volna a lelkük betakarva.</p>
               <p>A negyedik estén, szerdán, fia tudtán kívül vendégeket hítt neki Fabriciusné, hadd
                  szórakozzék egy kicsit. Kevesen voltak, de csupa kedves emberei. Blom Miklós,
                  Greff Feri, Klöster Matild (ugyancsak nagy puccban jött), ott volt a csintalan
                  Teökéné, Rozálit el is felejtettem, de hogy is ne lett volna Rozáli ott, Mauks
                  Donátné a két hajadon lányával (ezek a Mauks-lányok talán sohase fogynak ki), meg
                  a kamasz fiával.</p>
               <p>A társaság jól mulatott, de a bíró szótalan volt és szórakozott, még Rozálival is
                  alig váltott egy-két szót, s ami aztán szinte kínosan tűnt fel, hallván a
                  Bierglocke kongását odakünn, egyszerre felugrott a vacsora mellől a harmadik tál
                  ételnél, bocsánatot kért a kedves vendégektől, de neki, azt mondja, el kell menni,
                  a város dolga szólítja, mégpedig rögtön. Az anyjának kezet csókolt, s
                  kijelentette, hogy nem jön haza aludni, mert annyi dolga van még az éjjel és olyan
                  korán kénytelen fölkelni, hogy nem érdemes hazajönni és levetkezni; majd csak ott
                  a városházán dől le ruhástól, szemeiben fanatikus tűz világolt, s homlokán valami
                  hősies borulat vonult el.</p>
               <p>Fabriciusné rosszallón harapdálta ajkait.</p>
               <p>- Te tudod fiam, mit csinálsz, de…</p>
               <p>A bíró szigorún vonta össze szemöldjeit.</p>
               <p>- Elhatározott dolog - mondá kurtán, ellentmondást nem tűrő hangon.</p>
               <p>(- Ez oszt fog tudni parancsolni - súgta Blom Teökénének.)</p>
               <p>Az öregasszony nem végezte be a mondatot. A bíró összevonódó szemöldöke elvágta,
                  mint egy összevonódó olló.</p>
               <p>Rozáli csodálkozva nézett rá. Sohase látta még olyan szépnek.</p>
               <p>Rozáli mellett elmenve, áthajolt háta mögül a gót szék támlányán át és azt
                  súgta:</p>
               <p>- Holnap látjuk egymást. Jó éjszakát, galambocskám, jó éjszakát.</p>
               <p>Annyira közel volt hozzá, hogy egy pár elszabadult arany hajszál, mely a
                  leheletétől repkedni kezdett, megcsiklandozta az ajkait… Olyan közel volt hozzá és
                  mégis már olyan távol, mintha tengerek feküdnének közöttük.</p>
               <p>Fabricius elment, de a társaság még azután is jól mulatott egész a záróra
                  harangjáig, nem gondoltak semmi különösebbet, mint hogy új seprő jól seper. Egy
                  kicsit mohón lát a dolgokhoz Fabricius, mindenki úgy van azzal eleinte - mert a
                  hatalomnak is csak a legteteje van mézből; majd megtalálja benne később, alább a
                  keserűt is.</p>
               <p>Fabriciusné sopánkodott, hogy fél egyedül éjszakára a nagy lakásban és elkérte
                  kölcsön Rozálit, amibe Klöster kisasszony beleegyezett. A vendégek ezzel
                  szétszéledtek. A Mauks-családot Greff Feri kísérte haza. Teökénét Blom Miklós s
                  mindeniket egy-egy lámpásvivő szolgáló.</p>
               <p>Utálatos sötét téli éjszaka volt, teli köddel, mely szinte ragadott az emberre,
                  mint a csiriz. Az egész város aludni látszott; oly csönd volt, hogy mikor a
                  Gygles-ház előtti egyetlen hársfának egy-egy harasztja leesett, a szomszéd utcából
                  is hallani lehetett a neszét. Csak igen kevés helyütt világított, mint bagolyszem,
                  egy-egy ablak, hanem a városházának minden ablaka fényben úszott. Azok még ébren
                  vannak.</p>
               <p>- Pocsékolják a gyertyát - mondta Blom.</p>
               <p>- Ne féltse a várost - kacagott a szép özvegy -, az még győzi.</p>
               <p>- Csak nem akar ez célzás lenni?</p>
               <p>- Nem, nem, a világért sem.</p>
               <p>Teökéné elbúcsúzott a kapunál Blomtól, fölment, lefeküdt, és csakhamar hatalmába
                  vette az álom. Közel éjfél után azonban nagy kopácsolásra ébredt fel. Csodálatos
                  hangzavar uralkodott lent a piacon. Lámpák derengős árnyékai futkostak szobája
                  falain. Nehéz léptek zaja tömörödött össze, mintha egyetlen nagy láb lépne zubogó
                  tompasággal: ezek katonák. De voltak még más hangok is. Az asszony elkezdte őket
                  megkülönböztetni. Ez kalapács. Az a tüsszögésféle: fűrész. Hát az a rettentő
                  dübörgés, amelytől a föld megrázkódik, morog és a bútorok recsegni kezdenek, mi
                  lehet? Jaj, az csak ágyú lehet.</p>
               <p>Teökéné eleinte csak félt s mélyebben bújt dunyhái alá, melyeket vérmes teste
                  szinte izzókká melegített, de innen a hangokat összefogdosva, különböző
                  kombinációk rajzottak kis fejecskéjében - mely sok nagy fejet megzavart már.</p>
               <p>Már nem félt. Hiszen ha csak félt volna! Ahelyett kíváncsi lett. S noha úgyszólván
                  halálos ugrás lehet a meleg ágyból a hideg szobapadlóra lelépni (melyik asszony ne
                  becsülné többre tudvágyát életénél?), mégis leugrott s szaporán szedegetve apró
                  lábait, mint a fürj, az ablaknál termett, feltárván annak tábláit a hideg
                  éjszakába.</p>
               <p>Fáklyák lobogásánál, dértől izzadt, alig pislogó lámpáknál látta (vagy csak a
                  szeme káprázott) a nagy tarkaságot a piacon. Mintha vásár volna, annyi alak
                  sürgött ott, inkább csak úgy voltak kivehetők, mint árnyékok. Balról egy csapra
                  vert pálinkás-hordó feketedett, a pálinkaszag belopta magát a levegő egyéb
                  nedveibe s az ő finom orráig fölszállott. Sok ember állta körül, nagy lármával.
                  Ökrök nehéz ágyúszekereket vontattak a főkapu irányában, mellettük bivalybőr
                  köntösökbe öltözött férfiak szorgoskodnak. Valami borzongós, fantasztikus látvány
                  az. A városház erkélyével szemben egy lámpafényövvel körülrajzolt négyszögben,
                  valami lázas ácsmunka folyik, balták csattogásával, fűrészek hörgős
                  nyiszogásával. Mindez összefolyt, elmosódott, jobbadán csak sejtelemmé vált,
                  mintsem kidomborodó képpé. Csak a bivalybőrös kabátú marcona alakok voltak
                  megtestesült valóságok; a Teöke-ház ablakai alatt is ment éppen kettő, báránybőr
                  süvegekkel, nagy alabárdokkal.</p>
               <p>Lehajolt hozzájuk; mindent mer a kíváncsi nő.</p>
               <p>- Ugyan kérem, jó emberek, mi történik odalent?</p>
               <p>A két alabárdos föltekintett; az egyik fiatal volt és izmos, csak valami fehéret
                  látott (a hálófőkötőt s a réklit) és a friss hangból ismerte fel, hogy fiatal
                  nőszemély. Megdöfte dárdájával a falat, aztán felfelelt neki az emeletre,
                  emberséggel:</p>
               <p>- Nem jó azt még megtudni, hát ne is bolygasd, kedves macskám!</p>
               <p>*</p>
               <p>Ennek a novembernek a harmincadik reggelén kedvetlenül ébredt fel a görgői
                  oligarcha. Az érkező kocsik zaja, az udvaron folyton gyülemlő kocsisok, lovászok
                  beszélgetése, veszekedése - meg az egész kellemetlen helyzet nem hagyta aludni.
                  Bosszankodott magára. Hát van nekem jó eszem, hogy olyan dolgokba engedem magamat
                  tolatni a vármegye által, amelyekhez nincs kedvem, mikor úgy élhetnék, mint a hal
                  a vízben - és nem parancsolna senki? Az csak egy öncsalás, hogy itt én parancsolok
                  mindenkinek. Hiszen parancsolok az embereknek, de nekem meg a körülmények
                  parancsolnak; a körülményeket pedig az emberek csinálják, tehát voltaképpen nekem
                  is parancsolnak az emberek…</p>
               <p>Ilyen savanyú filozófia mellett húzta fel sarkantyús csizmáját s szedegette magára
                  a Preszton által előadott díszruhadarabokat. Már éppen készen volt, csak opálköves
                  kardját akarta felkötni, mikor váratlanul fölszakította az ajtót valaki.</p>
               <p>Haragosan fordult meg, ki merészel ilyet tenni; hát Görgey Gyuri volt.</p>
               <p>- No, mit akarsz? - kérdé mérgesen. - Nem várhattál volna, míg kimegyek?</p>
               <p>(Ez ugyan gyenge fogadtatás volt olyan hosszú távollét után.)</p>
               <p>- Mondanivalóm van, kedves Pál bátyám.</p>
               <p>- Tudom már az esetedet, elmondta Quendel.</p>
               <p>- De én valami olyat akarok mondani, amit még nem tud Pali bátyám.</p>
               <p>- Hát nyögd ki.</p>
               <p>- De négyszemközt szeretném megmondani - szólt a megszeppent Gyuri, most már
                  félénken.</p>
               <p>- Ugyan az isten szerelméért, ne csinálj már annyi teketóriát.</p>
               <p>- Úgy látszik, rossz időpontot választottam - mondá a hadnagy elszomorodva -,
                  talán máskorra hagyom - s ezzel az ajtó felé indult.</p>
               <p>- No, hát csak ne menj. Eredj ki, Preszton! Egy kicsit bosszús vagyok. Lőcsére
                  megyünk.</p>
               <p>- Tudom. Én is bátyámékkal tartok.</p>
               <p>- Jó lesz; de most már igazán beszélj.</p>
               <p>Gyuri ünnepélyes, katonás állásba helyezkedett.</p>
               <p>- Kedves nagybátyám, nagyságos konziliárius úr! Valamint a csermely a virágos rét
                  felé siet…</p>
               <p>A híres viceispán a lábával toppantott.</p>
               <p>- Hát megvesztél?</p>
               <p>- Én, én, dehogy… de talán, ámbár…</p>
               <p>- Mondd szépen magyarul, mit akarsz. Hisz nem voltál te azelőtt ilyen mamlasz.</p>
               <p>- Igazán kizavart a konceptusból Pál bátyám, azért hát ne vegye rossz néven, ha
                  csak úgy egyszerűen mondom meg, hogy adja nekem ide a Rozálit.</p>
               <p>- Rozálit? Minek?</p>
               <p>- Hát feleségül.</p>
               <p>A viceispán akaratlanul fölszisszent, arca kikelt formájából, szemei kidagadtak,
                  mint a szitakötőé.</p>
               <p>- Feleségül? Oh, szerencsétlen… hiszen…</p>
               <p>A viceispán éppen azért volt olyan indulatos, mert amint a fiú okossággal vegyült
                  kedves naivsága bontakozott ki előtte, az a gondolata támadt, hogy Rozáliával
                  mennyire egyformák, mennyire testvérek. A fiú vallomása tehát úgy hatott rá, mint
                  egy új csapás, mint egy bűn, egy természetellenesség, s mikor azt mondta »Oh,
                  szerencsétlen«, ez voltaképpen azt jelentette: »Hát még ez is?« Annyira
                  belegubózta magát ebbe a gondolatba, hogy nem is szabadult volna meg tőle, ha az
                  ilyenkor szokásos kérdések közül, mintegy zavarában gépiesen ki nem húzza a
                  szabadítót.</p>
               <p>- Tudnak erről a szüleid?</p>
               <p>- Természetesen.</p>
               <p>- Hogyan? - tagolá rekedten, mohón, lázasan. - Azt mondod, tudnak róla? Igaz
                  az?</p>
               <p>Ez a kételkedés visszaadta a megfélemlített fiú bátorságát:</p>
               <p>- Nem szoktam hazudni.</p>
               <p>Fölemelte a fejét, kevélyen szemébe nézve az alispánnak, kire alig lehetett
                  ráösmerni. Öröm ragyogott arcának minden porcikáján.</p>
               <p>- És mit mondtak az öregeid?</p>
               <p>- Anyám az áldását adta, apám a táborból levélben fejezte ki örömét.</p>
               <p>Isteni béke szállt a Görgey Pál szívébe. Hess, homályos szárnyú rémek, akik eddig
                  körülte repdestek. - Hogy elfújta őket egy szó! Láthatatlan kalapács összezúzott
                  egy nagy követ, mely lelkén feküdt. A kő porrá vált és rózsaszín párákba vegyülve
                  eloszlott a légben nyomtalanul. Olyan könnyű lett, mint a lepke, és vidám, aminő
                  gyermekkorában volt.</p>
               <p>Mindene lett egyszerre, ami előbb hiányzott, vidámsága, boldogsága, életkedve,
                  frissesége, még mehetnékje is Lőcsére. De mindene soha sincs az embernek. Szava
                  nem volt. Csak a szája mozgott, voltaképpen semmit se mondott, némán ölelte meg
                  Gyurit, megcsókolta, szinte őrjöngött, szinte megfojtotta, úgy csókolta. A
                  visszatartott szeretet, a sok esztendők szeretete, mely e rideg szív mélyén
                  felgyülemlett, most egyszerre nyílást talált és kiömlött. Szemeiből megeredtek a
                  könnyek, a jóság forrásai, s csak nagysokára bírta szavakba rakni akaratát.</p>
               <p>- Hadd legyen Rozáli a tied, te meg légy enyém. Lakjatok nálam mind a ketten.</p>
               <p>Karonfogta, kivezette az ebédlőben reggeliző vendégekhez.</p>
               <p>- Íme, a leendő vőm. Megkérte a leányomat és odaadtam.</p>
               <p>Reggeli alatt vidám volt, nem bírt magával, tréfált, sziporkázott és mindenkivel
                  kikötött, évelődött.</p>
               <p>- Nem szeretem, hogy olyan jó kedve van - súgta Máriássy Imre Abhortisnak -, ez
                  nem jelenthet jót.</p>
               <p>- Ej, csak azt jelenti - viszonzá Abhortis -, hogy bátor ember.</p>
               <p>Reggeli alatt maga sürgette az elindulást:</p>
               <p>- Siessetek csak, siessetek!</p>
               <p>- Nem kerget a tatár, ráérünk - szólt közbe Andreánszky Jób, kinek nagyon ízlett a
                  hideg fogoly.</p>
               <p>- Ti meghiszem, mert tirátok Lőcsén csupán ovációk várnak. De engem még másvalaki
                  vár ott.</p>
               <p>Az egymás mellett ülő Kubiny Mihály (Hozelecről való) és Grodkovszky pillantást
                  cseréltek egymással:</p>
               <p>- Nem értjük - mondták halkan.</p>
               <p>- Én értek - vigyorgott rájok az átellenben falatozó Quendel, szája elé tartván az
                  alispán felőli oldalon a szalvétáját.</p>
               <p>Most aztán csakugyan az indulás következett. Az alispán szándékosan nagy pompát
                  akart kifejteni e nevezetes napon, meg volt az már beszélve előlegesen a
                  gazdatiszttel, aki mindent elrendezett.</p>
               <p>Elöl egy hajdú, Bencsik Pali indult rézkürttel az oldalán, utána két lámpavivő
                  következett, ha netalán éjjel találnának visszajönni. Maga a viceispán a fekete
                  paripára ült, melyet Rákóczi fejedelem küldött ajándékba. (No, ha még a
                  viceispánhoz mernének is, de ehhez a lóhoz nem mernek nyúlni a szászok.) És milyen
                  délceg, szép alak volt most a viceispán. (Nem a ruha teszi az embert, de
                  bizonyisten a ló.) És csupa mosoly volt, szétszélesedve, mint egy siheder,
                  tréfából át akarta ugratni Presztonnét, mielőtt elindult. Hogy táncolt alatta az a
                  gyönyörű jószág, s amint hányta-vetette a nyakát, hogy csörgött a nyergen meg a
                  kékkövekkel rakott kantárján a sok karika, csat, arany-, ezüstlencse és
                  fityegő!</p>
               <p>Az alispán mellett a délceg Pemete Pista huszár poroszkált, a ruhája ezüstre volt
                  és a dolmány posztóját emberi szem nem láthatta a sújtások sokaságától. (Csak az a
                  kár, hogy nem megy az ember falu mellett, hadd bámulnák.) Utánok tíz közönségesebb
                  huszár lépegetett, élesre kifent karddal (tegnap egész délután köszörülték) élükön
                  Presztonnal, aki immár kiöregedett a gálahuszárságból, de nem is volt soha az a
                  növése, ami a Pemete Istváné.</p>
               <p>Ezek után következének összevissza a megyei nemesek, de csak kevesen lóháton, a
                  három Abhortis, mindenik szürke lovon, az öltözetjük is szakasztott egyforma.
                  Ábrahámfalváról Namessanszky Imre egy göthös kancán, aki minden száz lépésre
                  megállt köhögni. El is keresztelte a lovasát útközben a tréfálkozó alispán
                  »kuc-kuc«-nak. (No, ez rajta is fog maradni.) Gyönyörű táncos lova volt Atzél
                  Kristófnak Kisfalváról, csakhogy nem látott az egyik szemére, Král Gyuri
                  Lefkowcéről egy öreg fehér csődörön lovagolt s mennyre-földre esküdözött, hogy
                  ezen ült József, mikor Pozsonyban koronázták. Jó, szelíd lova volt Adusfalváról
                  való Ludman Jakabnak, sokat adna érte valami jámbor kanonok. Szépen tartotta a
                  fejét a Zalay Ferenc seregélyszínű kancája, Ribarszky Jakabénak pedig a járása
                  bájolta el a szemet. Hja, hiába, meglátszik a szegénység, a jó nyerges lovak mind
                  ott vannak a táborokban. Ám fényes fogatban nem volt hiány. Az Andreánszky Jób
                  négy csődöre (istenem, istenem, de jó a nagyuraknak), s a Máriássy pej csikói, a
                  Kyszel Mátyás két dromedár lova (ugyan hol vette, hol csaklizta?), a Jekelfalussy
                  riadós paripái, meg a többi és a többi, érdemes azt mind végignézni - egész
                  Quendelig. Az jött a legvégén, két girhes macskán. Hát nem szamár az? Mikor
                  befoghatna akár egy ménest.</p>
               <p>Így húzódott végig az úton, mint egy hosszú tábor, az alispán és kísérete. Amint a
                  határra értek, ahol a Görgey földjét foglalta el Lőcse, az öreg Preszton kevély
                  szíve megnyilallott:</p>
               <p>- Hopp - mondá a pajtásainak, akiket vezetett -, ellenség földjére léptünk.
                  Húzzátok ki a kardjaitokat!</p>
               <p>Mintha fürjek szárnya rebbenne, a tíz kard suhogva szállt ki a hüvelyéből.
                  Villogtak volna is a napfényben, ha lett volna napfény. Azaz lett volna napfény,
                  ha a napot átereszti a köd, de biz azt nem eresztette át, azért aztán olyan
                  semmilyen idő volt, se borús, se derűs, de mégis inkább borús és szomorú. A mezők
                  már el voltak pusztulva, sehol semmi, csak a csupasz rögök és az otthagyott
                  rothadó mákszárak. Az erdők nem zúgtak, csak vetkőződtek. A Durst-patak nem
                  csevegett, csak morgott. A levegőben varjak kóvályogtak és károgtak. Néhol egy
                  egész nagy csapatot vert fel az elöl lovagló Görgey, előre röpültek, vagy a feje
                  fölött, aztán megint leszálltak a földre. A városhoz közeledve, nagyon előre lévén
                  Görgey, kissé visszatartotta a »Holló«-t. (Hollónak hívták az ajándék paripát.)
                  Görgey Gyuri érte utol leghamarább.</p>
               <p>- Most értem már - mondá az alispán vidáman -, a Rozáli levelét, melyet a múlt
                  napokban írt, hogy valamit közölni szeretne velem, ami a jövendőjére fontos. Hát
                  ez az.</p>
               <p>- Ilyen levelet írt Rozáli? - csodálkozott Görgey.</p>
               <p>- Quendel hozta. Előbb nem értettem, most már világos.</p>
               <p>Gyuri elkomolyodott.</p>
               <p>- De most már én nem értem - mondá zavartan.</p>
               <p>- Hogyhogy?</p>
               <p>- Mert eddig még én nem szóltam Rozálinak semmit.</p>
               <p>- Micsoda? Hát nem vagytok megegyezve?</p>
               <p>- Ővele nem.</p>
               <p>- De hisz őt akarod elvenni - kacagott Görgey jóízűen.</p>
               <p>- Tudom, hogy szeret.</p>
               <p>- No, ha te tudod, akkor ő bizonyosan még jobban tudja, hogy szereted, mert
                  rátermettebb az esze.</p>
               <p>És megint csak kacagott nagyokat a bohó ifjúság apró-cseprő bajain. Ezalatt többen
                  utolérték, Zanathy Mihály, kinek pompás vágott farkú lova volt, anglius fajta.
                  Atzél Kristóf, Zalay Ferenc. Fölfelé kapaszkodó emberek voltak, szerettek a
                  viceispán kedvében járni.</p>
               <p>- Jó kedved van, nagyságos uram - mondá az egyik.</p>
               <p>- Boldog vagyok - felelte Görgey, s tele tüdővel szívta a különben miazmás, nedves
                  levegőt. - Olyan szép a világ, gyerekek.</p>
               <p>Minden olyan vidámnak látszott neki. Még a varjúk is milyen kedvesek és milyen
                  szép feketék.</p>
               <p>Atzél Kristóf is sietett kellemeztetni magát.</p>
               <p>- Jó időben legyen mondva, olyan egészségesnek és fiatalnak látszol hála istennek,
                  mintha nem is te adtál volna lányt, hanem mintha te kaptál volna.</p>
               <p>Az alispán elmosolyodott.</p>
               <p>- Hiszen úgy is van az valahogy; csakhogy ti sohasem fogjátok
                     megtudni.
               </p>
               <p>Ilyen beszélgetések között értek a város felső kapujához. A ködben alig lehetett
                  látni, csak a kémények lefelé verődő füstjéből lehetett a város közelségét
                  megszagolni. Az elöl lovagló Bencsik azonban már a kaput is látta.</p>
               <p>- A kapu be van zárva! - jelenté.</p>
               <p>- Kürtölj! - parancsolá Görgey.</p>
               <p>A kürtszóra megszólalt belülről egy reszelős hang.</p>
               <p>- Ki az?</p>
               <p>- Görgey Pál, Szepes vármegye alispánja és a megyei urak - felelte Bencsik.</p>
               <p>- Mindjárt, mindjárt.</p>
               <p>Türelmetlenül ficánkol, ágaskodik a Holló (fejedelem lova volt, nincs szokva a
                  váráshoz), megveregette Görgey a tomporát, simogatja a szőrét, ezalatt mintha
                  biztatná: »Hiszen nyitják már lovacskám«.</p>
               <p>Aminthogy igaz is. A szokott robajjal, csörömpöléssel ereszkedik le a felvonó-híd
                  és csikorogva tárul fel a kapu.</p>
               <p>Előre ugratott most Görgey s amint elléptetve a dobogón, átment a kapun is, annak
                  a vastag bolthajtásából váratlan, hirtelen lezuhant a vasrostélyzat s elzárta a
                  bejárást. A megrettent ló fölágaskodott, Görgey megingott nyergében, miközben
                  fejéről lefordult a kócsagtollas kalpag, s amint utána kapva kissé hátrahajlott,
                  akkor látta, mi történt. Egy szempillarebbenésig tartott az egész, nem tovább.
                  Látta az eltorzult arcokat, fenyegető öklöket kívül. Hallotta a kiáltásokat, a
                  tehetetlen düh ordításait: »Árulás, gazság.« Aztán azt is látta, miképp rohannak
                  hozzá bivalybőrös polgári őrök, hatan is megfogják a ló zabláját, egy bivalybőrös
                  beleszúr lándzsájával a ló hasába, a ló fájdalmasan fölnyerít és újra fölágaskodik
                  a halálos sebbel; Görgey nem veszti el lelkét, kirántja fringiáját és egy
                  bivalybőrkabátos alaknak, aki a lábához kap, hogy lerántsa, egy rettentő
                  suhintással lenyisszantja a kezét. De most már húszan is rávetik magokat és
                  lerángatják a lóról, nyers vadsággal, lihegő bosszúvággyal. »Hát végre a kezünkbe
                  kerültél, jómadár«.</p>
               <p>…És ezt mind látják odakünn a hívei, rokonai, barátjai és nem tehetnek semmit.</p>
               <p>- Egy ujjal sem szabad érinteni - mennydörgi egy parancsoló hang: Gutffinger
                  Kristófé, a villikusé.</p>
               <p>Nagy morgás, elégedetlenség támad erre.</p>
               <p>- Hát mért kíméljük? Hiszen a mi bíránkat ölte meg, hát a mi pecsenyénk ő -
                  kiáltja a vérszomjas mészáros, Hornbost Márton.</p>
               <p>- Azért, mert az úr mindig úr marad - felelte a villikus s látván, hogy
                  visszatetszést fakaszt a szava, pajkos szemhunyorítással hozzátette: - no, meg
                  azért, hogy egy darabban kerülhessen a nemzetes tanács elé. Hozzátok a
                  városházára, hamar, hamar!</p>
               <p>Vigasztalan volt a helyzet. Az egész piac, amennyire a ködben ki lehetett venni
                  (és ki lehetett, mert már oszladozni kezdett), tele volt bivalybőrösökkel és
                  városi hajdúval. A beszögellő utcák torkolatánál, melyek az alsó kaputól ide
                  vezethettek volna, ágyúk álltak (a híres Thököly-ágyúk) sürgő-forgó
                  tűzmesterekkel. Szó sem lehet itt valami gyors megszabadulásról, ha még annyi
                  vidéki nemes gyűlik is össze. Megadta hát magát sorsának, egyenesen lépkedett és
                  bátran, az őt kísérő hajdúk között.</p>
               <p>Egy szót se szólt útközben az ügy érdemére (hiszen csak nem tárgyalhat hajdúkkal),
                  mindössze a kalpagját tette szóvá.</p>
               <p>- Keressétek meg a süvegemet - szólt félig megvetőn, félig parancsolón -, inkább
                  adok ötven forintot a boglár fejében, amiben így károsodnátok.</p>
               <p>A villikus bólintott a fejével.</p>
               <p>- Eredj Pohánka - mondá az egyik hajdúnak -, kerítsd meg a tekintetes úr fövegét,
                  ha a föld alul is.</p>
               <p>Bent a városházán, mikor a teremőr széttárta az ajtókat és a villikus bevezette
                  Görgeyt, templomi csönd támadt. Mindenki a belépő nagyurat nézte.</p>
               <p>A tanács hosszú zöld asztalnál teljes számmal ült, csak Kripélyi hiányzott. (Az
                  mindig hasfájást kap, valahányszor valami nagy dologban kell dönteni.) Az
                  asztalfőn a fiatal bíró foglalt helyet, sápadtan, hullámos szőke haja kuszán
                  omlott vállára (észrevenni, hogy nem látott ma fésűt), csak a szemében csillogott
                  diadalérzet.</p>
               <p>Előtte néhány teleírt papiros hevert a zöld posztón. Odább, majdnem a középen, az
                  üvegszekrény állt, a Kramler Károly bebalzsamozott kezével. Az most itt a
                  legelevenebb kéz. Az fog most mindjárt sújtani; annak a napja van ma.</p>
               <p>A fiatal bíró most megszólalt, csengett a hangja, mint egy lélekharang.</p>
               <p>- Kegyelmed-e nemes görgői és toporci Görgey Pál, Szepes vármegye vicecomese?</p>
               <p>- Én vagyok - felelte Görgey tompán.</p>
               <p>- Kegyelmed lőtte meg a lőcsei bírót, nemzetes Kramler Károly uramat, kinek holt
                  keze, mint korpusz delikti, itt vagyon?</p>
               <p>Ezzel utánanyúlt a kis filigrán szekrénynek s üveges felületét kifelé fordítva,
                  felmutatta a vádlott előtt.</p>
               <p>- Én lőttem rá - felelte kurtán a vádlott, anélkül, hogy odanézne.</p>
               <p>- Van-e, amit felhozhat védelmére?</p>
               <p>- Van.</p>
               <p>- Hát hozza fel.</p>
               <p>Görgey haragosat rántott az előre csúszott mentéjén.</p>
               <p>- Kegyelmetekhez semmi közöm. Kegyelmetek nekem semmise. Illetékes bíráim előtt,
                  ha lesznek, előadom majdan védelmemet.</p>
               <p>- Az nem áll - szólt a bíró. - Lőcse város tanácsa illetékes bírája most
                  kegyelmednek. Keresse csak ki Mauks Donát uram. A hatvanadik paragrafus.</p>
               <p>Mauks Donát előtt egy vaskos könyv hevert, violaszín bőrbe kötve, zománcozott
                  ezüst szögletekkel, minden szöglet közepén mogyoró nagyságú smaragddal. Ez volt a
                     Zipser Willkühr, Lőcsének drága kincse. Ebbe voltak
                  beírva a törvények és szász kiváltságok.</p>
               <p>Mauks Donát ujjai idegesen forgatták a lapokat, de minthogy ki volt adva a
                  rendelet, hogy mindent gyorsan kell csinálni, cito citissime, éppen a nagy
                  igyekezet miatt ügyetlenkedett: »Kutya kutyárum, nem találom - dohogta a jó úr
                  röstelkezve -, no, végre megvan«.</p>
               <p>- Olvassa fel hangosan - parancsolá a bíró.</p>
               <p>- Felálljak?</p>
               <p>- Nem. Ülve is olvashatja.</p>
               <p>Mauks uram tehát szippantott egy kis burnótot és felolvasta a hatvanadik
                  cikkelyt:</p>
               <p>- Ab unszer Lewthe einer wunth wurde von eynem Edlingen ader von seyner holden in
                  eyner Stadt ader Margkte ader dorffe szo soll er sein sach suchenn mitt eynem
                  Rechten in des eygens hatterth do es ym geschehen ist…</p>
               <p>Görgey a soktüzű opálgyűrűjét forgatta az ujján, azzal játszott a felolvasás
                  alatt.</p>
               <p>Fabricius konyhanémetséggel ismételte az ószász nyelvjárásban írt paragrafust.</p>
               <p>- Ha embereink valamelyike megsebesíttetnék nemes úrtól vagy
                     jobbágyától városban, mezővárosban vagy falun, keresse jogos igazságát azon
                     határ uránál, ahol vele a baj történt. Így szól a Zipser Willkühr. Annak a
                  határnak, ahol Kramler bíró megöletett, Lőcse város az ura. Ez csak világos.</p>
               <p>- Én protestálok ellene.</p>
               <p>Vállat vont erre a bíró és odaintvén a villikust, utasítá, kísérjék a vádlottat a
                  szomszédos szobába. Majd értük küldenek, ha kell.</p>
               <p>Mindössze egy negyedóráig tartott a tanácskozás, vagy tán addig se. A villikus,
                  aki visszajött volt és jogot tartott jelen lenni a tanácskozásokon, most meg arra
                  utasíttatott, hogy vezettesse vissza a vádlottat.</p>
               <p>Kinyitotta hát az ajtót és beszólt:</p>
               <p>- Görgey Pál uram, tessék belépni.</p>
               <p>A villikus hangja feltűnően reszketett.</p>
               <p>- Lépjen közelebb - mondá a bíró átszellemült arccal, minő a holdkórosé.</p>
               <p>Görgey előrement, majdnem egészen a zöld asztalhoz.</p>
               <p>Eddig folyton ülve beszélt a bíró, most fölemelkedett, kezébe vette az egyik
                  papirost s ünnepélyes hangon inkább mondta, mint olvasta.</p>
               <p>- Istennek és a királyoknak nevében, kik Lőcse város privilégiumait
                  szentesíték!</p>
               <p>Megnyikorogtak a székek és megsuhogtak a szenátori rockok, mert most egyszerre
                  felálltak mindnyájan - mikor az isten beszél és a régi magyar királyok.</p>
               <p>- Lőcse város tanácsa - folytatá a bíró, mintegy megittasodva a saját szavaitól és
                  a nevek mögött rejlő hatalmi érzésektől -, néhai istenben boldogult Kramler Károly
                  lőcsei bíró ügyében a következőket ítélte: Nemes görgői és toporci Görgey Pál,
                  Szepes vármegye alispánjának, ki nevezett bírót Lőcse város határában szándékosan
                  meglőtte, feje vétessék. Hozatott pedig ezen ítélet nyolc szavazattal kettő
                  ellen.</p>
               <p>Görgey a fejéhez kapott. Ezt nem gondolta volna.</p>
               <p>- Tudjátok-e, hogy ez gyilkosság? - kérdé szemeinek sötét villámlásával, mintha ő
                  volna itt a vádoló.</p>
               <p>- Szemet szemért - morogta Gosznovitzer.</p>
               <p>- Egyszersmind rendeli a tanács - folytatá Fabricius, kiben egyre jobban nőtt a
                  gyűlölet és az elégtétel pokoli szomja, minél közelebb érezte a kielégítést -,
                  hogy ez az ítélet azonnal végrehajtassék. Be kell szólítani a hóhért!</p>
               <p>Ez megtörte Görgeyt. A halálítélet még nem rettenté meg annyira, még reménylett,
                  bejön délig a nemesség és csinál valamit, vagy talán Gyuri elnyargal Kohlbachig,
                  ahol kuruc csapat táboroz s betör vele Lőcsére, de hogy mindjárt lenyakazzák, ez
                  kétségbeejtő. Halálos izzadság verte ki a halántékát. Ajkai remegtek, mikor
                  előadta a kérését, hogy legalább még ma hagyják élni, hogy a lányától
                  elbúcsúzzék.</p>
               <p>A szenátorok összenéztek. Az öreg Mostel megsajnálta, szót emelt érte.</p>
               <p>- Talán lehetne, bíró uram.</p>
               <p>- Nem - mondá ridegen. - Ami határozatot a tanács egyszer kimondott, azt többé
                  vissza nem veheti.</p>
               <p>A villikus tehát kiment a hóhérért, aki a folyosón lebzselt. Himlőhelyes, erős,
                  zömök, gömbölyű fejű ember volt. Csendes jámborság rítt le az arcáról: inkább
                  lehetett volna gondolni búcsúkon előénekesnek, mint hóhérnak.</p>
               <p>- Lesz valami? - kérdé közömbösen a villikustól és ásított közbe, minthogy ma
                  korán kelt.</p>
               <p>Ugyancsak ott settenkedett már Pohánka is a megtalált kalpaggal.</p>
               <p>- Hej, hej - vakarta a fejét a villikus mélabúsan, amint átvette -, mindjárt nem
                  lesz már ezt mire tenni.</p>
               <p>Ebből aztán értett a hóhér is, kit maga után intett a terembe.</p>
               <p>- Fleck mester - szólt a bíró a belépőhöz -, vegye át kend a vádlottat és végezzen
                  vele az ítélethez képest. Isten legyen lelkének irgalmas.</p>
               <p>Ez utolsó szavak alatt oly gyorsan, hogy szinte észrevétlen füstölgött el a tanács
                  szokás szerint más terembe, hogy az elhurcolási jelenet érzékeny részeitől
                  megmeneküljön.</p>
               <p>Onnan vonult ki aztán néhány perc múlva az erkélyre, éppen a kellő időben, hogy
                  meglássa fejedelmi kegyetlenséggel, amint az éjjel titokban összeácsolt vérpadon a
                  bivalybőr kabátos burgerek vivát kiáltásától kísérve lenyesi villanó pallosával
                  Fleck mester a Görgey Pál fejét, a legjobb fejet ebben a vármegyében.</p>
               <p>Mikor a fej elvált törzsétől, Fleck mester lehajolt érte, felemelte magasra (azt
                  mondja, oly súlyos volt, mintha vasból lenne), körülhordozta az emelvényen,
                  miközben harsányan kiáltá, úgy, hogy még a közeli utcákban is meg lehetett
                  hallani.</p>
               <p>- Így járnak mindazok, akik Lőcsével szembeszállnak!</p>
               <p>Erre megint éljeneztek a bivalyosok, aminthogy jobbadán csak azok voltak jelen,
                  mert a piacot elzárták még éjjel a többi lakosságtól. Idegen is itt csak olyan
                  fordult meg, aki még tegnap jött a gyűlésre vagy más okból s véletlenül a piaci
                  házakban szállt meg. Az a kevés idegen megindulva nézte végig a szörnyű drámát. Az
                  okosabbak mondogatták: »Vakmerő, istentelen dolog ez. Lesz még ebből sok sírás
                  egyebütt is«. Csak egy jó vidéki alak volt teljesen megelégedve s váltig hadarta
                  gyerekei közt állva, kik közül az egyik lányka igen csinos volt s egy kis fiú igen
                  pajkos, mert folytonosan belefújdogált egy kis falovacska farkába, amit egy síp
                  helyettesített.</p>
               <p>- Látod, Magdalenka, látod, amit én mindég mondok, hogy roppant szeret engem az
                  isten. Most is micsoda dolgot látunk. Százakat fizetne más ember az ilyenért. Már
                  maga egy nyakazás is valami. De hát még mikor egy viceispánt nyakaznak. Ilyet
                  talán még a király se lát. Ne fütyülj, te kis Gyurgyik, mondtam már, hogy ne
                  fütyülj, mert még azt hiszik, hogy én fütyülök az éljenzők ellen, és engem vernek
                  meg.</p>
               <p>Az utcákat most már megnyitották. Az alsó kapuhoz került kíséret beérkezett, de
                  már késő, mindennek vége, vége…</p>
               <p>Az első Quendel volt, aki feldúlt arccal felrohant a városházára s felszakítva az
                  ajtókat, berontott az erkélyre nyíló terembe, ahol a tanács időzött, s ami a
                  világon mocsok csak van, azt tele szájjal szórta rájok. Már éppen ki akarták
                  dobatni, mikor elkezdett hangosan sírni a legkedvesebb barátja elvesztén, ami
                  megenyhíté őket. Különben is tele voltak dicsőséggel. Az erkély alatt a bivalyosok
                  az »Erős vár nekünk az isten« zsoltárt kezdték énekelni s ahányszor a bíró arcát
                  meglátták az ablaknál, lelkes ordításban törtek ki. Mit bánta hát a tanács, s
                  kivált a bíró, hogy egy vénember ott pityereg. Hisz ők egy nagy dolgot írtak be ma
                  a város történetébe.</p>
               <p>A vén ember pedig csak pityergett:</p>
               <p>- Gyilkosok vagytok, gonoszok vagytok, meg fog az isten büntetni. Keresztényeknek
                  tartjátok magatokat, de nincs bennetek mákszemnyi könyörület. Azt hallom, csak
                  arra kért az a szegény úr, hogy legalább a lánykájától hagyjátok elbúcsúzni, és
                  még azt se tettétek meg, pogányok. Oh, istenem, istenem, mit fog most az a lányka
                  csinálni? Pedig milyen szép. Csodaszép. És milyen jó. Hiszen te ismered,
                  Fabricius.</p>
               <p>- Nem ismerem - jegyezte meg a bíró hanyagul odavetve.</p>
               <p>- Ej, dehogynem. Csakhogy álnevet visel. Otrokócsy Rozália.</p>
               <p>A szenátorok ijedten ugráltak fel. Fabricius halotthalványan zuhant a földre.</p>
               <p>- Mi baja, az istenért?</p>
               <p>Mauks Donát uram az ajtóhoz rohant és kikiáltott a szolgáknak:</p>
               <p>- Hamar, hamar vizet, bíró uram elájult.</p>
         </div>
      </body>
  </text>
</TEI>
