<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU08529" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A régi szerető</title>
				<author>
					<persName>
						<surname>Komáromi</surname>
						<forename>János</forename>
					</persName>
					<date from="1890" to="1937">1890-1937</date>
					<idno type="VIAF">58665425</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">80505</measure>
				<measure unit="pages">188</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A régi szerető</title>
					<date>2010-07-02</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/08500/08529/"/>
					<respStmt>
						<resp>Original Electronic Edition</resp>
						<name>Fábián György</name>
						<name>Csige Mónika</name>
						<name>Kiss András</name>
					</respStmt>
				</bibl>
				<bibl type="printSource">
					<title>A régi szerető</title>
					<author>Komáromi János</author>
					<pubPlace>Budapest</pubPlace>
					<publisher>Genius</publisher>
					<date>1931</date>
					<ref target="https://mek.oszk.hu/08500/08529/"/>
				</bibl>
				<bibl type="firstEdition">
					<title>A régi szerető</title>
					<author>Komáromi János</author>
					<date>1928</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-11-01"/>
		</revisionDesc>
	</teiHeader>
	<text>
		<body>
			<div type="group">
				<head>I. KÖTET</head>
				<div type="chapter">
					<head>I.</head>
					<p>Akkor már ősz volt.</p>
					<p>Nagy csend ült a tájék fölött, a szél még nem indult meg Lengyelország felől,
						mert a legkisebb rezdülésre zörögni kezdett volna a kukoricás. Messze,
						végtelenül messze, fehér felhők mentek valamerre. Magasan, végtelenül
						magasan mendegéltek s túl-túl, a hegyek kékes ormain is.</p>
					<p>Én ott álltam a kertben és vártam. Vártam őrá, a testvérkére, akit két
						esztendeje már, hogy nem láttam.</p>
					<p>Mert ahogy két esztendő mulva váratlanul hazanyitottam az imént, csak az
						édesanyámat találtam a tornácon. Hogy megörült, amikor meglátott! Ó, ha
						tudtam volna ekkor, mennyire meg fogom szomoritani e naptól fogva, talán
						haza se néztem volna! Legalább egy esztendeig nem. Mert egy esztendő mulva
						kirepült már hazulról a testvérke s Istenem, ha az eszembe jut, hogy a kert
						ösvényein hányszor kerestem attól fogva az apró lába nyomát és hiába
						kerestem, hát még ma, kilenc esztendő után is meghatottság fog el.</p>
					<p>Az édesanyám elibém szaladt s összecsókolt:</p>
					<p>- Fáradt vagy, ugy-e? Biztosan meg is éheztél az uton.</p>
					<p>- Köszönöm, édesanyám, már ebédután vagyok. De egy kicsit lefekszem. Édesapa
						hol van?</p>
					<p>- A szőllőbe ment ki Pirikével...</p>
					<p>- Hát a testvérke hogy van? Megnőtt már azóta?</p>
					<p>Észrevettem, hogy mikor a testvérke került szóba, az anyám máskor szigoru és
						kemény arcán éppen az a mosoly szaladt át, mint az imént, amikor először
						pillantott meg engemet:</p>
					<p>- A testvérke? Olyan lány lett a fruskából, hogy meg se ismernéd! Majd
						meglátod magad is, mert mingyárt itthon lesz. Most pedig feküdj le, fiam és
						pihend ki magad egy kicsit!</p>
					<p>Egyedül maradtam s körülnéztem a szobámban. A régi diákszobám volt ez,
						kertrenézett a két ablaka, de ugy találtam benne mindent, mint néhány
						esztendővel előbb, amikor gimnázista-diák voltam még. Ez a figyelem
						meghatott. Ilyen meghatottság könnyüszerrel fog el bennün­ket, ha hosszabb
						idő után először állunk meg a szülei házban, melynek kőfalai között oly
						sokat örültek, de még többet busultak már a nagyapáink, meg a szépapáink is.
						A nagy hársnak peregtek már a levelei, de annyi árnyéka volt még, hogy az
						őszi nap fénye csak itt-ott tudott belopózni a szobám sarkáig. Körülnéztem
						másodszor is és a kopott kis polcon megláttam régi könyveimet. Magyar irók
						regényei voltak, a legtöbbet fel se vágtam akkoriban. Olyan rendben álltak
						most is a polcon, ahogy utoljára hagytam el őket. Találomra kikaptam belőlük
						néhányat, de meglepetve láttam, hogy valamennyit felvágta és papirosba
						kötötte be azóta egy gondos kezecske. Mialatt tehát távol hányódtam innét,
						ebben a szobában csöndes délutánokon és csöndes esteleken itt üldögélt
						valaki a lámpafénynél és bizonyos, hogy nagyon sokszor gondolt reám...</p>
					<p>S ki más lehetett volna az a valaki, mint a testvérke!</p>
					<p>Ő volt és gondolt reám, akiről közbe gyakran megfeledkeztem. És e pillanatban
						komoly szemrehányást tettem magamnak, hogy a leveleire is alig feleltem
						egyszer-kétszer. Pedig fáradhatatlan iró volt s kis kezének szarkaláb-hegyes
						vonalai föl-fölkerestek, pontosan minden hónapban egyszer, bármerre
						kóboroltam is. Sokszor megintett és korholt e zsörtölődő sorokon át a
						testvérke, de egyszer se vette zokon, ha csak a tizedik nyolcoldalas
						levelére firkantottam meg egy levelezőlapot.</p>
					<p>Ledőltem az ágyra ugy, amint voltam. De a testvérke, valami érthetetlen ok
						miatt, annyira megfogott, hogy nem birtam szabadulni kedves alakjától. Az
						ágyam fölött ott függött most is az a fényképem, amely akkoriban készült,
						mikor a gimnázium ötödik osztályán sikerült át­csusznom. De most már melléje
						volt akasztva a testvérke arcképe is. Az ő fényképe legutóbb még nem volt az
						enyém mellett, ezt a csinyt tehát a testvérke követhette el, senki más. És
						mialatt régi-régi emlékek szálltak a szivemre, a két arcképpel kapcsolatban
						eszembe jutottak egyéb dolgok is. A fényképek nyarán történt, hogy valami
						kérdés fölött hajbakaptam a test­vérkével s nem birván dülőre jutni vele,
						megkaptam a haszontalant, felhajtottam a szoknyáját s mialatt ő kétségbeesve
						kapálózott, alaposan eltenyereltem hátulról. A jajveszékelésre azon­ban
						előrontott az édesanyám s olyan néhány nyaklevest adott, hogy még ma is
						érzem.</p>
					<p>Elmosolyodtam e régi emlékekre. És ugy volt, hogy már-már szunyókálni kezdek,
						mikor az abla­kom előtt, a kertfelőli tornácon, egyszerre mintha gyenge
						árnyék haladt volna el. Fel­figyeltem s pillanattal rá suttogást hallottam
						az előszobából:</p>
					<p>- Megjött már Zoltánka?</p>
					<p>Az ő régi hangocskája volt! De most izgatottnak tetszett:</p>
					<p>- Itthon van már, anyuskám?</p>
					<p>- Persze, hogy itthon van, - nyugtatta meg az anyám. - De most csendbe légy,
						mert lefeküdt keveset.</p>
					<p>Felültem az ágyban. Megint a testvérke kedves suttogása:</p>
					<p>- Anyuskám... Ugy-e nagy legény már?</p>
					<p>Édesanyám megdorgálta:</p>
					<p>- De miért érdekel éppen a nagy legény? Ejnye Piri, nem szégyelled magad?</p>
					<p>Rövid csend következett. Akkor megint a testvérke szólalt meg:</p>
					<p>- Az édesbátyám után csak szabad érdeklődnöm...</p>
					<p>- Hát persze, - felelte szünet mulva az anyám. - De Zoltán nem az édesbátyád
						neked. Azért mondom!</p>
					<p>Zavart csönd állt be odakint. Én akkor már felálltam és odaléptem az ajtó
						mellé. Megint a testvérke szólalt meg:</p>
					<p>- Anyuskám, talán átöltözködnék...</p>
					<p>- Minek öltözködnél át? - ütődött meg az anyám. - Ráérsz még. Aztán nem is
						muszáj. Ha az édesbátyád, ahogy mondtad, akkor nem muszáj!</p>
					<p>Nem láthattam át az ajtón, de éreztem, hogy az édesanyám e pillanatban
						szigoruan tekinthetett a testvérkére. A testvérke hangja csaknem esdeklő
						lett, amikor az anyámra emelhette kedves arcát. Nem láthattam ugyan, de
						elképzeltem magam elé, hogy az az arcocska bájosabb lehet, mint valaha. A
						testvérke azt mondta ekkor:</p>
					<p>- De estére ugyis át kell öltöznöm...</p>
					<p>- Az más, - intette le az anyám. - Estére itt lesz a vőlegényed...</p>
					<p>Öt perce nem volt még, hogy először remegtem össze a testvérke hangjára, most
						pedig azon a ponton voltam, hogy felvágom az ajtót és végigkiáltok a
						folyosón:</p>
					<p>- Ki az a vőlegény, anyám?</p>
					<p>De ismertem az anyámat is nem nyitottam ki az ajtót. Ahelyett görcsösen
						szoritottam meg a kilincset. Az anyám suttogott megint:</p>
					<p>- Siessünk, lányom, mert este lesz s neked még ki kell nézned egy kis
						paradicsom után...</p>
					<p>Tovább füleltem, de semmit se hallottam többé. Ugy tetszett, hogy mind a
						ketten a konyha felé mentek el. Még hallgatóztam darabkát, aztán óvatosan
						kinyitottam az ajtót. Egy hirtelenül támadt ötlet folytán elhatároztam, hogy
						meg fogom lesni a testvérkét, mielőtt csak sejtené is és mielőtt
						átöltözködött volna.</p>
					<p>Kiléptem a folyosóra: üres volt.</p>
					<p>S két perc mulva ott álltam már a kertben, a csenevész szilvafák alatt, a
						ribizkebokrok mögött. Azon a részen, ahol már dombnak szaladt fel a kertünk.
						Mert a paradicsomkert a gyümölcsös után következett, a testvérkének tehát
						okvetlenül itt kell elhaladnia előttem.</p>
					<p>Félórája nem volt még, hogy két hosszu esztendő után hazavetődtem. És most
						ott leskelődtem a szilvásban a testvérkére. Őszutó volt. Messze, végtelenül
						messze, fehér felhők mentek valamerre, de magasan, a kékes hegyek ormain is
						tul, hogy gondolatnak tetszett talán. Fehéren villogtak a falu házai,
						egy-két idáiglátszó falu szintén fehéren villogott elő. Azalatt pedig
						csillogva ereszkedett az ökörnyál. Mindig csillogott és mindig
						ereszkedett.</p>
					<p>Vagy negyedórát várakozhattam igy, egy szilvagalynak dülve, mikor a ház
						kertfelőli lépcsőjén egyszerre csak megláttam a testvérkét. Jött... És ahogy
						jött, valami halk és jóleső szomoru­ságot éreztem. Az öröm csöndes
						szomorusága volt ez, amelyet nem szokott érezni más, csak a
						felsőmagyarországi ember. Ott hamarább lelkesednek a magyarok, ám a
						vigasságukat nyo­mon­követi egy-két feltörő sóhajtás is. Valami
						megmagyarázhatatlan érzés odafönt a hirtelen jókedv és a csöndes
						nekibusulás. Dehiszen erről úgyis szó leszen még.</p>
					<p>A testvérke jött ezalatt, lefelé a kerten. Kis kosár volt odavetve a karjára,
						kartonszoknya rajta és fiuszabásu matrózbluz, széles-karimás kertikalapját
						pedig fekete szalaggal kötötte le a csöpp álla alatt. Két esztendő óta, hogy
						megnőtt! Az arcát nem vehettem ki tisztán, mert árnyékot vont rá a kalap
						karimája... Erre a nyugodt és tiszta arcocskára még ma, kilenc év után is,
						visszagondolok nem-egyszer s olyankor merengő buval nézek magam elé
						két-három pilla­natra.</p>
					<p>A testvérke jött tehát a gyalogösvényen. Kosárkáját meglóbálgatta a karján és
						amint jött, megláttam, hogy félcipő van a lábán, de harisnya nélkül, ahogy
						az urikisasszonyok járnak minálunk nyaranta, ha senki se látja őket.
						Jött-jött a gyalogut gyér ribizlibokrai között s itt-ott felvillogott a
						bokája... Mosolyogtam és magamban ujjongva gyönyörködtem a testvérkében.</p>
					<p>Még mindig nem vett észre. Különben is ugy közeledett az ösvényen, hogy maga
						elé nézett s mintha valami elfutó busongás árnyékolta volna be az arcát.
						Kicsit oldalt hajtotta a fejét s egy ismeretlen nótát dudolgatott maga elé.
						Egy ismeretlen bánatu nótát, amelyet akkor hallottam először. Hanem a
						dallama még bánatosabb volt. Olyan panaszkodó volt ez a dallam, hogy azon a
						napfényes délutánon belemarkolt a szivembe:</p>
					<p>Hideg szél fuj, édesanyám</p>
					<p> Adja ki a kendőm:</p>
					<p> Még ma este fölkeresem</p>
					<p> A régi szeretőm...</p>
					<p>Akkor nem tudtam még, mi van azon elbusulni való, ha utoljára akarjuk
						fölkeresni a régi szeretőnket! De egy esztendő mulva megtudtam már. Mert egy
						esztendő mulva szakálltól szőrös állal, agyagtól bevert köpenyegben az ágyum
						faránál virrasztottam idegen világok éjszakáiban. Ezt az uj nótát fujták
						akkor széltében a bakák, fujták a hetykén kocogó huszárok s ezt dünnyögték
						fáradt és didergő tüzérek az ütegeknél. Akkor megértettem, miért illik
						el­szomorodnunk, ha utoljára indulunk el a régi szeretőnkhöz.</p>
					<p>A testvérke akkor már tul is ment rajtam. Abban a pillanatban kiléptem a fák
						alól:</p>
					<p>- Pirike...</p>
					<p>Összerezzent, megfordult s csodálkozva nézett el a szilvás felé. De ez az
						ijedtsége pillanatnyi volt csak, mert akkor már fel is kiáltott:</p>
					<p>- Zoltánka!</p>
					<p>S kis kosarát elhajitva, örömtől repesve szaladt felém. És a másik
						pillanatban már a nyakam­ban volt, átkapott a két karjával s mialatt a
						kalapja lecsuszott a nyakára, a száját feltartotta készségesen, ahogy egy
						testvérkéhez illik:</p>
					<p>- Talán megcsókolnál!</p>
					<p>Olyan hirtelen jött mindez, hogy erről a legelső kötelességről szinte
						megfeledkeztem. A testvéri felszólitásra átöleltem óvatosan s magamhoz
						vontam a fejét. Mert a testvérke alig ért az államig. És ahogy megcsókoltam,
						a szeme, az a csudálkozó nagy szeme ugy csillogott, mintha nemcsak az öröm
						csillogott volna benne. De a testvérke egyszerre kibontakozott az
						ölelésemből, hirtelen lehajolt, lekapta a szoknyája szélét s ráboritott a
						félcipője orráig. És ugy, alulról, felmosolygott rám:</p>
					<p>- Láttad? Ugy vagyok, mint egy cigánylány...</p>
					<p>- Testvérke, előttem szabad! - s lehajoltam és megveregettem az állát. -
						Hiszen a bátyád vagyok!</p>
					<p>- Igazad van, Zoltánka. Én meg a testvérkéd vagyok, - s mialatt belémkarolt,
						szakadatlanul a szemem közé mosolygott fel.</p>
					<p>Ez a mosolygás sohase fog elhagyni többet! A testvérke itt jár-kel, tesz-vesz
						körülöttem a szobában, sürög-forog a konyhában ma is. Ma is rámmosolyog
						gyakran. Reámnevet a két szeme, de az a régi nevetése más volt. Mert akkor
						még ugy mosolygott fel a testvérke, hogy egy-egy mosolyára szerettem volna a
						szivemre ölelni mindenkit. Később sokat epesztette magát, de legalább oka is
						volt rá szegénynek.</p>
					<p>Akkor már a gyaloguton mentünk, a testvérke felkapta az ijedtében elhajitott
						kosárkát s az arcát rámemelte bizalommal, ahogy azt egy kis testvértől el is
						lehet várni. Csak most figyel­tem meg azt a kedves arcocskát és lehet-e
						csodálkozni, ha ujjongani szerettem volna:</p>
					<p>- Hanem tudod-e, testvérke, hogy nagy lány lettél!</p>
					<p>Felkacagott rá, dévajkodva. De észrevettem, hogy örült neki:</p>
					<p>- Igazán? Pedig csak tizenhét voltam a tavaszon... Bácsika!</p>
					<p>Ahogy azt mondta, »bácsika«, egyszerre elengedte a karomat, előreszaladt, a
						két barnára edzett karját kitárta a kék őszi mennyboltnak s ugy ingerkedett
						felém. Félig visszaforditott fejével és tettetett gunnyal:</p>
					<p>- Bácsika! Bácsika! Hahaha! Hány esztendős is vagy te, bácsika?</p>
					<p>Eszembe jutott, hogy mindössze huszonkettő leszek tél eleje körül, de nem
						szóltam rá semmit. Csak örültem. Örültem az életnek, a derült ősznek, a
						virágoknak. Legjobban persze a test­vérkének örültem, aki annyi, de annyi
						ujságot fecsegett össze ezalatt, hogy belefájult a fejem. De ez a fejfájás
						jólesett.</p>
					<p>Akkor már a paradicsomos-kertben tárgyaltunk, egymással szemközt,
						le-lehajolva a paradi­csom­sor két oldalán.</p>
					<p>- S mondd csak, bácsika, milyen ranggal jöttél vissza?</p>
					<p>(Mert elfelejtettem mondani, hogy az önkéntesi esztendő után vetődtem
						haza.)</p>
					<p>- Hadapródjelölt vagyok, Pirike.</p>
					<p>- Aztán mondd csak, - folytatta fontoskodva, mialatt összehuzta a
						szemöldökét, - mondd csak, bácsika, ki a nagyobb rang: a hadapród jelölt-e,
						vagy a zászlós?</p>
					<p>Többször tapasztaltam, hogy az ösztönöm ritkán szokott megcsalni. Ez az
						ösztönöm azt sugta nekem akkor: vigyázz, mert az a bizonyos zászlós a
						testvérke vőlegénye lesz...</p>
					<p>- A zászlós két fokozattal nagyobb rang. A hadapródjelölt után a hadapród
						következik s akkor jön a zászlós...</p>
					<p>- És te mikor lehetsz zászlós? - vallatott tovább.</p>
					<p>Átláttam a naiv okoskodáson s majdnem fölnevettem:</p>
					<p>- Két esztendő mulva, Pirike...</p>
					<p>De a kedvem nem volt már a régi. A testvérke erőlködött ugyan, ám azt hiszem,
						hogy ő is észrevett nálam valamit, mert egyszer csak azt kérdezte:</p>
					<p>- Látod, látod, még csak le se feküdtél. Pedig fáradt lehetsz. Miért nem
						feküdtél le, Zoltánka?</p>
					<p>- Mert meg akartalak lesni, testvérke, - nevettem fel ingerülten.</p>
					<p>Csak percek mulva szólalt meg:</p>
					<p>- Meg akartál lesni? Nagyon szép! Talán bizony kihallgattad, miről beszéltünk
						a mamával!</p>
					<p>Szótlanul bólintottam, hogy kihallgattam. E pillanattól fogva nagy
						kihagyásokkal folyt a beszéd. Egyszerre csak fojtogatni kezdett valami
						ismeretlen düh s visszafojtott ingerültséget láttam a Pirike arcán is,
						mialatt serényen rakosgatta a paradicsomot. Megint csak ő szakitotta meg a
						furcsa hallgatást, hogy másra tereljen mindkettőnket:</p>
					<p>- Zohor Ábris megháborodott. Te persze nem igen tudod még.</p>
					<p>- Nem tudom.</p>
					<p>- Megháborodott szegény, - folytatta részvéttel. - Valami repülőgépet talált
						ki, abba háboro­dott meg...</p>
					<p>Nem szóltam rá semmit, amire ujabb csönd támadt. És a csöndön át dudolgatni
						kezdett a testvérke. Megint az előbbi busongó-fájdalmu nótát a régi
						szeretőről. Odafigyeltem a drága hangocskára s amikor abbahagyta, felálltam.
						Ő is felállt.</p>
					<p>- Kitől tanultad ezt, Pirike?</p>
					<p>- A faluban hallottam...</p>
					<p>De akkor megszólalt valaki a kerités mögül:</p>
					<p>- Jónapot, Pirike! Jónapot, tábornok ur!</p>
					<p>A tábornok ur persze én voltam s aki igy köszöntött bennünket, a tanitó ur
						volt. Régi és öreg tanitóm, ki a kerités mögött végezvén szokott délutáni
						sétáját, megpillantott bennünket. Szivesen köszöntöttük vissza mind a
						ketten.</p>
					<p>- Legyen szerencsém, kedves öcsém! - csalogatott az öreg.</p>
					<p>A testvérkére, aztán a tele-kosárra néztem. De ő megnyugtatott:</p>
					<p>- Menj csak, Zoltánka, majd én beviszem a kosarat. De vacsorára itthon légy
						pontosan...</p>
					<p>- Miért pontosan? - csattantam fel.</p>
					<p>- Mert tudod, hogy vendégünk lesz...</p>
					<p>A testvérke tehát sejtette már, hogy én is sejtem, ki lesz az esti vendég.
						Azóta is hiszem, hogy mindent megtudott e pillanatban. Az arca szelid és
						nyugodt maradt, de a szemében valami kárörvendő fény csillant meg
						váratlanul. Éreztem, hogy vér tolul a fejembe. És megéreztem ugyanakkor,
						hogy rosszul, nagyon rosszul ismertem addig a testvérkét.</p>
					<p>Odaléptem a sövényhez s egy szökéssel átugrottam rajta. Kezet fogtam a tanitó
						urral és akkor megindultunk visszafelé. Az öreg halkan pipázgatott. A pipája
						ugyanaz volt, mint tiz-tizenöt évvel azelőtt s e pipának szárát balkeze
						ujjai közé fogta a tanitó ur. Mentünk-mendegéltünk, csak itt-ott váltottunk
						szót. Mert mikor a tanitó ur pipázik, nem szokás össze-visszabeszélni. Az
						iskola felé haladtunk.</p>
					<p>Ott állt az iskola a dombtetőn s ott áll ma is még, amikor nem láthatom immár
						többé. Azaz­hogy pusztán testi szemeimmel nem láthatom, mert mély álmaimban
						egyre-többször keresnek föl a hazai tájékok. Különösen olyankor, ha odakint
						szél zug, hó sikoltoz a sötétségben s kapum előtt sóhajtva nyögnek a
						jegenyefák. Ilyen téli éjszakákon látom az ócska iskolát a dombtetőn.
						Zsupfedele van az iskolának, két kis ablaka lefelé bámul a völgybe és ha
						szem­közt, különösen ősszel, a távoli hegyek mögé vörösen csuszik le a nap,
						a két kis ablak véresen-lángolva néz le sokáig a faluba s az öregasszonyok
						bizonyára megborzadnak, ha látják azt a véresen-lángoló két ablakszemet. Pár
						lépésnyi udvara is van az iskolának, idétlen eperfácska busul a közepetáján,
						éppen szemközt az agyagtornáccal, ahol nyaranta el-elüldögél a tanitó ur,
						mialatt eltünődve pipázgat s hosszasan mélázva töpreng el az alant elterülő
						völ­gyön. Az iskola mellett mindjárt a temető, a temető elején a református
						templom s a temetőt is, a templomot is kőfalrom veszi körül. Azontul pedig,
						a domb legtetején, az erdő következik. Mikor a Vihorlát-Gutin felől
						megereszkedik a lengyel szél, de zug és recseg az az erdő!</p>
					<p>Felértünk a tornácra. A tanitó ur ozsonnát kért s egy öregasszony (mert
						agglegény volt a tanitó ur) megteritett. Beszélgetni kezdtünk, az öreg
						felsóhajtott:</p>
					<p>- Vénülünk, öcsém, vénülünk. Mikor egy uj tél előtt állok, mindig eszembejut,
						hogy öregebb lettem.</p>
					<p>- Hány éves a tanitó ur?</p>
					<p>- Hatvankettő, öcsém. Negyven esztendőt tanitottam itten, de a hónap elején
						nyugdijba mentem már. Jó lesz egy kis pihenés, sok időm nincs már, - és
						végighuzván ujjait a deres szakállán, másodszor is felsóhajtott. - Sok
						kedves tanitványom volt a negyven esztendő alatt, ma már többen a föld alatt
						vannak, - és maga elé nézett. - Most már megmondhatom, hogy te a
						legkedvesebbek között voltál...</p>
					<p>- Tanitó ur... - suttogtam szeretettel.</p>
					<p>Legyintett:</p>
					<p>- Nem szeretem a hálálkodást, ahelyett inkább koccintsunk egyet. Az Isten
						tartson meg téged, öcsém, igaz derék magyarnak!</p>
					<p>- Isten éltesse, tanitó ur! - s fölemeltem a poharamat.</p>
					<p>Ittunk keveskét. Nyugat felé gyenge pirosszin kezdett mutatkozni az ég alján.
						Később lehel­let­nyi szél jött s az iskola hátában ugyanakkor sóhajtott az
						erdő. A tanitó ur összébhuzta magán a kiskabátot:</p>
					<p>- Ősz van megint. Erről eszembejut, hogy én is voltam fiatal egyszer s
						akkoriban szereztem is néhány sikerült balladát. Komoly legény voltam, a
						világot ugy néztem tehát, amint van, minélfogva ösztönszerüen huzódoztam a
						szerelmi versektől. Mert nyafogás az, öcsém! Ezért fordultam a balladás
						müfajhoz s szereztem is néhányat. Néhány, azt hiszem, valóban sikerült
						balladát...</p>
					<p>Lehunyta a szemét. Némi zavart éreztem e hirtelen önvallomáson s annyit
						mondtam rá:</p>
					<p>- Értem, értem, tanitó ur... És most ki fog tanitani nálunk?</p>
					<p>Mert az iskola terméből, a félig-nyitott ajtón át, egyhangu zümmögés
						szüremlett ki. A tanitó ur fölnézett, mintha hosszu álomból révült volna
						fel:</p>
					<p>- Hogy ki fog tanitani? Már itt is van a nyár óta. Helyes ifjuember, rokonom
						egy távoli hugom révén. Szálka Simonnak hijják.</p>
					<p>Elhallgattunk. A félig-nyitott ajtón át valaki versikét mondott fel odabent.
						Ugy zsongott ki a tornácra ez a régi-régi vers, mint mikor a fakó emlékeken
						át valami régi-régi álom ütközik fel bennünk. Valamelyik fiucska mondotta
						fel a verset:</p>
					<p>Amerre a hegylánc kéklik,</p>
					<p> Merre a berek sötétlik,</p>
					<p> Ahol a róna kanyarul,</p>
					<p> Melyre az égbolt leborul:</p>
					<p> Ez a haza!</p>
					<p>- Helyes, helyes. »Amerre a hegylánc kéklik...« Ha gyerekeid lesznek
						valamikor, - fordult felém, - ezt tanitsd nekik, akkor igaz magyarok
						maradnak, öcsém. Mert csak a hazafias jellegü költeményekben van
						igazság...</p>
					<p>- Értem, tanitó ur, - mondtam elfogódva.</p>
					<p>Odabent készülődni kezdtek a gyerekek s nagy zajjal tolongtak kifelé a
						tornácon. De meg­pillantván az öreget, váratlanul megszeppentek. Az öreg
						szótlanul bólongott feléjük, mint unokáira a nagyapa. A gyermekek erre
						kettőssorba álltak az udvaron, elöl a kislányok, hátul a kisfiuk és akkor
						éneklő hangon elköszöntek az iskolától:</p>
					<p>- Min-den jót ki-vá-nok!</p>
					<p>Az öreg hosszan nézett utánuk. Amikor ujra megszólalt, csaknem szomoru
						volt:</p>
					<p>- Már nem sokáig köszöntgetnek. Jövő héttől az uj iskolában fog tanitani az
						én Szálka Simon öcsém, abban a pirosfedelesben, mely a falu alsó végén van.
						Én akkor egészen magamra maradok, - s mellére hajtotta le a fejét.</p>
					<p>Zavart szünet támadt, de a tanterem felől szerencsére belépett az uj tanitó.
						Kicsit félszeg kicsit nyiszlett alak volt Szálka Simon, a cipője hirtelen
						ugy hatott, mintha a cipész egy-lábra szabta volna ki mind a kettőt s
						madárka-orra mögül néhány nyáriszeplőt pillantottam meg. Bemu­tatkoztunk
						egymásnak. Szálka Simon kedves zavarral örvendezett az uj ismeretségnek, de
						mivel most nagy rendezkedés folyt az uj iskolában, sietni akart. Az öreg
						visszafogta:</p>
					<p>- No, ülj le csak te is, - és poharat kért az öregasszonytól. - Éppen arról
						beszélgettünk, hogy az elemi iskolában döntő szempont a hazafias jellegü
						költemények hatékonyabb módszere. Zoltán öcsém szó nélkül igazat adott. No,
						és te mit szólsz a véleményemhez, Simon öcsém? - fordult Szálka Simon felé,
						mialatt óvatosan figyelt rá a szempillája alól.</p>
					<p>- Én is ugyanaztat állitom, - mondta rá szerényen Szálka Simon.</p>
					<p>- Helyes öcsém, helyes, csak igy virulhat föl egy nemzet. Ez különben már az
						én hatásom a Simon öcsémnél, - nézett reám az öreg.</p>
					<p>Fölemeltem a poharat s lelkesen fordultam Szálka Simonhoz:</p>
					<p>- Éltesse az Isten az ilyen magyar tanitókat!</p>
					<p>Szálka Simon fülig pirult:</p>
					<p>- Köszönöm, Zathureczky ur, igazán köszönöm. S ha nem fárasztanám fölösleges
						érdeklő­dé­semmel, hogymint vannak odahaza?</p>
					<p>- Megvannak, tanitó ur. Az apámmal még nem találkoztam, az édesanyám
						megörült, a testvér­kével pedig össze is kaptam már azóta.</p>
					<p>Szálka Simon nem akart hinni a fülének:</p>
					<p>- Ó, Zathureczky ur! Az Istenért, hogyan ejthet ki ilyen megjegyzést a
						száján! Pirike kis­asszony valóban egyedülálló lény a maga nemében!</p>
					<p>S ahogy ezt mondta, megint zavarba jött, amiből körülbelül sejtettem, hogy
						Szálka Simon mérhetetlen tisztelettel gondolhat mindenkor a testvérkére. A
						testvérkének különben rögtön pártjára kelt az öreg is:</p>
					<p>- Pirike valóban szófogadó leány.</p>
					<p>De mivel Szálka Simonnak okvetlenül mennie kellett, én is készülődtem. Az
						öreg felállt:</p>
					<p>- Remélem, fölkeresel még...</p>
					<p>- Igérem, hogy nagyon sokszor fogom fölkeresni, tanitó ur!</p>
					<p>A nap a nyugati hegyek ormain pihent már. Az erdő felzsongott s ebből az
						udvarból is, afelől a pitvar felől is szomoru nótát fujdogált egy-egy
						siheder-legény. Meglepett ez a szokatlan nótázás, tehát Szálka Simonra
						néztem:</p>
					<p>- Mi ez a nagy készülődés, tanitó ur?</p>
					<p>- Katonának indulnak a legények. A jövő héten indulnak, Zathureczky ur.</p>
					<p>Szótlanul baktattunk lefelé a falun. Már csaknem a kocsma előtt jártunk, a
						Vájnstok ital­mérése előtt, ámbár Vájnstokot Patkánynak hivták csupán, mikor
						az ivó felől nagy zaj és dulakodás hallatszott. Mintha egy tömegben sokan
						gyümöszöltek és rugdostak volna valakit. De mielőtt még észbekaphattunk
						volna, az a valaki széles ivben repült már kifelé a kocsma ajtaján,
						átkalimpált a levegőben s hármat-négyet gömbörödvén, lenyekkent az ucca
						közepére. Ám ugyanabban a pillanatban csupasz talpaira is pattant a nyurga
						legény s befelé kezdett fenyegetőzni.</p>
					<p>- No várjatok, csiszlikek, ezért meg fogtok halni!</p>
					<p>Megismertem: Vidróczki volt. A mezitlábas Vidróczki, aki éppenazért járt
						télben is mezitláb, mivelhogy cipész volt. Hanem ugyanakkor reámismert ő is
						és mielőtt lélekzethez kaphattam volna, már a vállamra csapott
						fölényesen:</p>
					<p>- Jókor jöttél, apám, nemhiába, hogy egy-vér van az ereinkbe! Mert olyat
						fogsz látni mingyárt, hogy itt rögtön és helybe szörnyethalsz a
						csodálkozástól! A nagyerejü Vidróczki most fogja kihajigálni a falu összes
						bicskásait, mivel nagyon megharagitották! Gyerünk csak!</p>
					<p>Szálka Simon eloldalgott időközben, én pedig akaratlanul követtem Vidróczkit,
						a nyurga legényt, akinél szivetfájditóbban hazudni senki sem tudott
						akkoriban a szegény Felső-Magyarországon. De még ma se tud. Beléptünk az
						ivóba, ám Vidróczki senkit sem ölt meg odabent, ahelyett ráorditott a
						zsidóra:</p>
					<p>- Bort, Patkány!</p>
					<p>- Nincs hitel, - szólt vissza Vájnstok az iccés üvegek mögül.</p>
					<p>- Nincs? - és hányni kezdte magát a kocsma közepén. - Hát nem látod,
						Patkánykám, te vaksi, kivel léptem be? Zathureczky Zoltán unokaöcsémmel és
						testvéremmel, aki most gyött haza a hadseregtől őrnagyi rangba! Hapták,
						csiszlikek! - kiáltott a legényekre, akik két perccel elébb egyakarattal
						repitették ki az izgága cipészt.</p>
					<p>Körülnéztem az ivóban: öt-hat falusi legény olyan haptákot állt előttem,
						mintha karót huztak volna beléjük. Leültem az egyik kecskelábu
						asztalhoz:</p>
					<p>- Jónapot, fiuk. Legyetek a vendégeim!</p>
					<p>- Köszönjük, urfi, - s letelepedtek körém. Vidróczki szemközt. Ő vitte a
						szót:</p>
					<p>- Patkány, hozod már azt az italt!? Micsoda nyeboscsikok vagyunk mi ketten,
						apám! - és vállamra csapott a keskeny asztal fölött. - Neked az eszedbe van
						az erőd, nekem meg vala­mivel lejebb, a tarkóm alatt, - és odaütött a
						tarkójára. - Mert a nyakamon egy bikát emelek fel, ha akarom! Tavaly is ugy
						mázoltam a falhoz egy erőmüvészt, hogy mingyárt meg kellett operálni a
						hasát. Mit röhögtök, parasztok? Hát csak őrnagyságig vitted volna!? Jövőre
						biztosan tábornok leszel. Patkány, egy üveg szódát, de repülj, mert urakkal
						van dolgod!</p>
					<p>Vájnstok lihegve hozza a szódát. Vidróczki koccintott velem, koccintott a
						legényekkel is. Most már nem haragudott senkire, ahelyett másik tenyerébe
						tette át a feje sulyát:</p>
					<p>- Hát arra emlékszel-e, apám, amikor még Spanyolországba jártam? Hogy nem?!
						Persze, persze. Hol voltál te még akkor! Ámbár kedvesebb emlékem az a másik,
						mikor a szentesi nagygyakorlaton észrevett a király, mármint Ferenc József,
						mert vén póttartalékos voltam... Hát, hogy a végin kezdjem, őfelsége szemlét
						tartott az öregek fölött s amikor meglátott engemet is (micsoda hetyke
						fattyu voltam még, az anyját!), csak odalépett hozzám s vállon­veregetett,
						mert rámismert. Még bólintott is hozzá vagy kettőt a fejivel: - öregszünk,
						öregszünk, Vidróczki pajtás... Patkány még egy szódát!</p>
					
				</div>
				<div type="chapter">
					<head>II.</head>
					<p>Vacsorára persze nem kerültem haza. Tudtam, hogy a testvérke szörnyen fel fog
						háborodni emiatt, ami nagyon jólesett akkor. Azon az estén ugyanis
						Vidróczkit hallgattam a Patkányban. Vidróczki elemében volt, mivel fizettem
						neki. Ritkán lakhatott jól a nyavalyás, mert egy ülőhelyében megevett husz
						tojásból rántottát, alája tizért zsirt, rá huszért tepertőt, némi turóval
						keverten, azonkivül egy félkenyeret s végül felhajtott rá egész liter bort.
						De legalább hálás maradt s negyedóránként a vállamra csapott:</p>
					<p>- Hát arra az esetemre emlékszel-e, mikor egy csongrádi nagybirtokos nyakamba
						próbálta akasztani a lányát? Nem kellett! Mit röhögtök már megint? - fordult
						félvállról a legények felé. - Igenis, nem kellett, mert szabadlegény akarok
						maradni! Patkány, még egy adag ándungot, az őrnagy-öcsém fizeti! Szódát is
						hozzá!</p>
					<p>Csak éjfél után vetődtem haza és amire másnap kiléptem a szobámból, dél volt.
						A folyosón éppen a testvérke jött szembe, de ahogy meglátott, elfordult
						tőlem...</p>
					<p>- Szervusz, Pirike!</p>
					<p>Láttam nyomban, hogy fel van háborodva. Valami olyasfélét szólt vissza, hogy
						szégyeljem magamat, aminek még jobban megörültem.</p>
					<p>A konyhában nagy ebéd készült, az anyám személyes vezetésével. Ő maga
						arany-jókedv volt ezen a délelőttön:</p>
					<p>- Hát te hol maradtál el? Hallom, azzal a hazudozó Vidróczkival voltál
						együtt, - s csókra nyujtotta az arcát. - Gondolom, sokat mulattál a
						bolondoson, de azért illett volna haza is elnézni. Mert az este kérték meg a
						Pirike kezét...</p>
					<p>Nagyot néztem. Tehát csak tegnap este! No, akkor még nincs baj. Ámbár
						másfelől aggasztani kezdett az anyám nagy öröme:</p>
					<p>- Pirikének rosszulesett, hogy nem voltál itt. Helyes fiatalember pedig a
						vőlegénye, Vajda Zoltánnak hivják. Tetszik nekem, mert komoly ember. Nézz ki
						utánna, a gazdasági udvarban lesz valahol az apáddal.</p>
					<p>Azt hittem, szétrobbanok abban a pillanatban! A testvérke haragja örömömre
						szolgált, mert megéreztem belőle, hogy azt akarta: legyek ott a megkérésénél
						s legalább egy kicsit szenved­jek miatta. De az anyám miatt csaknem
						kétségbeestem. Mert az anyám nyiltan örült a testvér­ke szerencséjének,
						amiből megbizonyosodtam, hogy egyszer se jutott az eszébe hátha az én
						feleségem is lehetne a testvérke! Hozzá kell tennem azonban, hogy erre én se
						gondoltam addig soha s csak abban a pillanatban kezdtem féltékenykedni,
						mikor először ütött meg a vőlegénye neve. S azóta fel voltam bőszülve
						mindenki ellen, elsősorban a testvérke ellen.</p>
					<p>Kimentem a konyhából s megálltam a tornácon. Nagyon fájt a szivem s abban a
						pillanatban legjobban szerettem volna elsirni magamat: - anyám, na add oda
						senkinek a testvérkét! Lehet, hogy csunyán önző is voltam, de én ugy
						éreztem, hogy senkinek a világon nincs joga belépni a házunkba és kézenfogni
						a testvérkét, hogy magával vigye. - Nem adom a testvérkét! Nem adom a
						testvérkét! - ismételtem magam elé.</p>
					<p>A gazdasági udvar felől fölfelé jött azalatt az édesapám, meg Vajda Zoltán.
						Meg-megálltak olykor, szembefordultak egymással. Többnyire az apám beszélt,
						a vőlegény pedig engedel­mesen figyelt föl reá és közbe-közbe helyeselt
						neki. - Képmutató stréber, - gondoltam mingyárt s föltettem magamban, hogy
						én is épp olyan képmutató leszek. Szegény Zoltán! Hányszor sóhajtottam fel
						azóta, valahányszor fölkeresett az egyre tünedező emléke.</p>
					<p>Eléjük-siettem:</p>
					<p>- Jónapot, kedves apám!</p>
					<p>Szép-szál ember volt az apám, amig e földön élt. Lefelé csüngő sárga bajusza
						volt s ezt a bajuszát nagy önérzettel sodorgatta, ha az asztal körül egy
						sereg vendég vigadozott hangosan. Ahogy meglátott, felcsillant a szeme:</p>
					<p>- Isten hozott, fiam! Hol mulattál az este, hogy haza se néztél? No, nem is
						azért mondom. Fiatal vagy, jól teszed s ne félj, amig engem látsz. Birja a
						zsebem!</p>
					<p>Mert a nagyzolás kedves szokása volt az apámnak. És csak aztán mutatott be,
						amikor már eldicsekedett egy kicsit:</p>
					<p>- Ez itt a Zoltán fiam. Ez pedig Vajda Zoltán, a Pirike vőlegénye. Most látom
						csak, hogy druszák is vagytok, - s tetszett neki ez a fölfedezés. - Kivánom
						nektek, fiuk, hogy jóbarátok legyetek mindenkor!</p>
					<p>Nyoma se volt már előbbi nyöszörgésemnek, ahelyett jókedvet mutattam. Vajda
						Zoltán nyájasan adott kezet:</p>
					<p>- Szervusz! Ugy látom, jót tett a katonai esztendő. Hallom különben, hogy
						szaktársak vagyunk: te is mérnöknek készülsz.</p>
					<p>- Igen, félévem van még hátra a müegyetemen.</p>
					<p>- S nemcsak szaktársak, hanem druszák is vagyunk, - nevetett fel jókedvüen. -
						Jól mondta János bátyám.</p>
					<p>Ez a kedveskedés az apámnak szólt, akit egy-két udvarias szóval le lehetett
						venni a lábáról, azért is csapta be mindenki. Ezt nem állitom persze Vajda
						Zoltánról is, aki figyelmes ember volt mindenesetre s azonfelül csinos, ami
						egyelőre megzavart a számitásaimban. Időre aligha járt előttem három-négy
						esztendővel, de kis fekete bajusza, kedvesen fölényes modora volt s
						tagadhatatlanul rendelkezett azzal a bizonyos komolysággal, amely annyira
						megtetszett az édesanyámnak.</p>
					<p>A tornácon voltunk már. Ő az ebédlő felé ment el az öreggel, én pedig az
						anyámhoz surrantam vissza a konyhába. Az anyám kedve fáradhatatlanul lelkes
						volt. Sikerült megtudnom tőle annyit, amennyire szükségem lehetett egyelőre.
						Vajda Zoltán nagyon egyszerüen került a házunkhoz. Tavasz eleje óta egy
						magántársaság emberei közt ott méregette és furta a földet két mérnök is. A
						fiatalabb (ez volt Vajda Zoltán) e három-négyhónapos kutatás alatt a mi
						házunkban szállt meg. Szivesen látták, talán tulontul is szivesen, hiszen az
						a föld, amelyen annyira kutattak a mérnökök, nagyrészt az apámé volt. A
						többi már magától következett... Vajda Zoltán mérnök ur kőszenet keresgélt a
						határunkban. Kőszenet nem talált ugyan, de ahelyett rátalált Pirikére...
						Testvérke, testvérke, hogy tudtál ennyire megfeledkezni rólam!</p>
					<p>Egyelőre ebédhez teritettek. A testvérkéhez persze a vőlegényt ültették le,
						én pedig szemközt kerültem vele. De igy jobban megfigyelhettem legalább.</p>
					<p>Ez a megfigyelés pedig egyre megnyugtatóbb tett reámnézve. Mert egy félnapos
						meny­asszonyhoz ugy illenék, hogy legalább a szeme legyen zavaros egy
						kicsit, hogy szórakozott s mindenekfölött elmélázó legyen. A testvérke ezzel
						szemben feltünően jókedvü volt s a szeme csillogott. Különösen olyankor, ha
						a poharát nyujtotta felém. Még kötekedett is velem:</p>
					<p>- Szervusz no, bruderkám!</p>
					<p>Nyoma nem volt a szokásos ünnepi hangulatnak. De talán csak azért, mert
						mindössze öten ültünk le az ebédhez. Az anyám figyelmét nagyrészt a két
						felszolgáló leány kötötte le most is, a vőlegényt az apám foglalta el, a
						testvérke tehát egészen reámszorult s mivel az ebédnél haragudni nem szabad,
						még kacérkodott is velem. Hogy beláttam már akkor a testvérkébe! Csalogatott
						és ingerelt, mert tudta, hogy ez rosszul esik nekem.</p>
					<p>A feketekávé körül jártunk. Az apám hátradült a karosszékben: ilyenkor volt a
						legközlé­kenyebb. Most is eldicsekedett keveskét:</p>
					<p>- Tudod, Zoltán fiam (ez a Zoltán a vőlegény volt), gond és bosszuság egy
						birtokosember élete, hanem kifizetődik, - és mialatt egyet fujt a
						kubaszivaron, egyet csavart a dugóhuzó­szerüen kispárgázott bajuszán is. -
						Sok a veszkődés, de mégse panaszkodhatunk. Vannak hálistennek lovaim,
						ökreim, juhaim, hizóim, szántóim, szőlleim... Nem halunk éhen, fiam!</p>
					<p>Egyet fujt a kubaszivaron s egyet csavart a dugóhuzószerüen kispárgázott
						bajuszán:</p>
					<p>- Tehetem is, Zoltán fiam. Ha eszembejutna, mondjuk, hogy jó lenne még
						kétszáz hold, akár ma vágom oda a vételárat! Harmincezer forint kell, még ma
						kivágom! A mellényzsebemből, fiam!</p>
					<p>A vőlegény szinte izzadt a figyelmességtől, de ugy kellett neki, minek volt
						olyan komoly ember! Rákacsintottam a testvérkére s a testvérke
						visszamosolygott reám. És mert éppen az asztalon felejtette a jobbkezét,
						átnyultam az asztal fölött s a kezemet lassan rátettem a kezére.</p>
					<p>Hagyta.</p>
					<p>És mialatt otthagyta kezét a kezemben, mosolygott reám. S én abban a
						pillanatban elfelej­tettem összes egynapos gyötrelmeimet. A régi testvérke
						volt a testvérke megint. No, csak tegye ki egyszer a lábát Vajda Zoltán,
						majd jövök én! Mit tudtam még akkor, hogy a testvérke nagylány lett két
						esztendő óta, aki esetleg ugratni is tud, ha éppen szeszélyes egy
						kicsit...</p>
					<p>A kezem pedig ott pihent a kezén, de nem sokáig. Mert mialatt
						összemosolyogtunk, hosszan, a régi bizalommal, egyszer csak egy harmadik kéz
						ütött rá az enyémre:</p>
					<p>- Nem illik, he!</p>
					<p>Az anyám volt. A testvérke fölnevetett, de ugy, hogy váratlanul az apám, meg
						a vőlegény is odanézett. Az anyám is nevetett:</p>
					<p>- Szerelmeskedni próbáltak a hátuk megett.</p>
					<p>Az apám mosolygott, a vőlegény kacagni kezdett. Sőt még a testvérke is
						félrehuzta a száját...</p>
					<p>Abban a pillanatban vörös lettem, nyakig. Azon a ponton voltam, hogy felugrom
						s odavágok az asztalra: - kikérem magamnak! De beláttam, hogy még
						nevetségesebb lettem volna s ők négyen még nagyobbat nevettek volna
						rajtam.</p>
					<p>Az anyámnak köszönhettem ezt a felsülést. Előbb azonban a vőlegénnyel akartam
						végezni, a Nagy Fölényessel, szakadna meg a rettentő komolyságával!</p>
					<p>Vajda Zoltán felállt s kezet csókolt az anyámnak. Természetesen marasztalták,
						ő azonban ki­jelentette, hogy »bármennyire szivéhez forrtak is« e ház kedves
						lakói, »halaszthatatlan fontos­ságu ügyben« okvetlenül el kell utaznia. Az
						anyám szeme megcsillant, mikor e szivdöglesztő komolyságot látta. Én pedig,
						ámbár őszintén gyülöltem már Vajda Zoltán urat, e pillanatban megszerettem.
						Csak menne már: akkor következik el az én föllépésem. De addig is kinosan
						vigyáztam, hiszen föltett szándékom volt, hogy társaságunk minden egyes
						tagjának meg fogok fizetni, amiért csak pár pillanattal előbb annyira
						nevettek rajtam. Először Vajda Zoltánnal kellett leszámolnom. Ennélfogva nem
						tágitottam a sarkából. Kiváncsi voltam, milyen forma­sgok között fog
						elköszönni a testvérkétől? Ha meg akarná csókolni, jóelőre föltettem, hogy
						kettőjük közé állok s jól arculcsapom Vajda Zoltán leendő sógoromat.</p>
					<p>Erre azonban nem került sor.</p>
					<p>Vajda Zoltán ugyanis mindenekfölött okos ember volt. Az udvaron fogtak már,
						amikor oda­lépett az apámhoz s kezet adott neki. Odalépett az anyámhoz s
						kezetcsókolt neki. Az anyám hallatlanul kedvesen bucsuzott el tőle. Isten ne
						vegye bünömül, de jó szivvel nem tudtam ránézni akkor az anyámra!</p>
					<p>- Legyen szerencsénk a szüretre, Vajda ur, - invitálgatta szeretetreméltón. -
						Mához két hétre. Sürgönyt küldünk majd. Jó lesz?</p>
					<p>Vajda Zoltán meghajtotta magát:</p>
					<p>- Köszönöm, nagyságos asszonyom. Amennyiben körülményeim engedik, fogom
						tartani szerencsémnek.</p>
					<p>Most a testvérkéhez lépett Vajda Zoltán. Ugrásrakészen leskelődtem, hogyha
						botrány kell, hát legyen botrány! De Vajda Zoltán sokkal fegyelmezettebb
						ember volt, mint én, tehát mindössze lehajolt a testvérke keze fölé:</p>
					<p>- A viszontlátásig, Pirike.</p>
					<p>- A viszontlátásig, - mondta rá könnyedén a testvérke.</p>
					<p>Utoljára nekem nyujtott kezet:</p>
					<p>- Szervusz, pajtás, hát te nem jössz velem?</p>
					<p>- Minek?</p>
					<p>- Hát beiratkozni erre az utolsó félesztendőre.</p>
					<p>- Köszönöm, - válaszoltam, persze hidegen. - Már beiratkoztam.</p>
					<p>A két ló nyugtalanul kapált a tornác előtt. Vajda Zoltán felült a kocsiba, a
						kocsi kifordult az udvarból, mi négyen még egy utolsót intettünk utána és
						akkor sóhajtottam egyet, nagy megkönnyebbüléssel.</p>
					<p>Aztán szétváltunk négyfelé s csak a vacsoránál jöttünk össze rövid időre. Az
						apám meg az anyám faggatni kezdett utolsó két esztendőről, de csak
						immel-ámmal felelgettem. Nemsokára szétváltunk másodszor is, mert az előző
						este után fáradtak voltunk mindannyian. Diák­szobámba zárkóztam be, de nem
						tudtam elaludni. Éjfél lehetett már s én egyre gondolkoztam még, mialatt
						fájt a szivem a testvérke miatt. Elhatároztam, hogy egyelőre kerülni fogom.
						Ha nem fogja bántani ez a néma tüntetés, akkor igazán nem érdemli meg, hogy
						oktalanul fog­lalkozzam vele tovább is.</p>
					<p>Másnap későn ébredtem, nagyszerü hangulatban. Később kinéztem a mezőre, hol
						az apám felügyelete alatt néhány béresünk az őszi szántást végezte az erdők
						alatt, odébb pedig asszo­nyok és leányok a kukoricát törték. Őszi hangulat
						ömlött el a tájon. Az erdők szélén piroslott már a vadrózsabokor, a
						krumpliföldek felől pedig alacsonyan szállt a füst. A krumpli szárát
						gyujtották meg apró halmokban, egyszerre több helyen is. Az ég tiszta
						bársonyán egy felhőcske se ballagdált, a nap sütött-sütött fáradt
						jóakarattal, de már erősen ferdén. Délről, a kukoricástengeren is tulról,
						egy-egy puskalövés hallatszott. Néha kettő is egymásután. Majd hosszu csend
						támadt, csak egy-egy keserves kakasszó jött itt-ott a falu felől.</p>
					<p>Hogy örültem akkor az őszi tájnak! Pedig ma már tudom, hogy csak azért
						ujjongtam annyi lelkesedéssel, mert hatszáz lépésre tőlünk, a faluvégen volt
						a házunk, az öreg házban ott tett-vett és segitett az anyámnak a testvérke
						és ha kedvem támadt, minden pillanatban betoppan­hattam hozzá és
						megcsiphettem az arcát...</p>
					<p>De nem nagyon szaladtam utána, mert amit elhatároztam tegnap, azt most már
						végig is kellett csinálni. Meg fogom gyötörni a testvérkét, ha belehalok is!
						Először meggyötröm, azután feleségül veszem. Mert ezen a harmadik napon már
						szerelmes voltam a testvérkébe. Ezt abból tudtam, mert szakadatlanul fájt
						valami a szivem körül.</p>
					<p>Ebédnél és vacsoránál futólag találkoztam vele, különben az apámmal vitattuk
						meg közös napiélményeinket. Másnap délelőtt vállamra vetettem a puskát s
						bebarangoltam a határt. Két foglyot lőttem. Azzal nyitottam be a
						konyhába:</p>
					<p>- A testvérkének hoztam, anyám!</p>
					<p>A testvérke nem volt bent. Feltünt, hogy az anyám mintha szórakozott lett
						volna. Amikor kifelé indultam, magához intett:</p>
					<p>- Mit csináltál Pirikével?</p>
					<p>Nagyot néztem. És bár azt hittem, ott helyben elkurjantom magamat, mégis
						uralkodtam magamon. Ártatlan arccal annyit mondtam:</p>
					<p>- Nem értem...</p>
					<p>Szerencsére, az anyám se értette:</p>
					<p>- Délelőtt már sirdogált a konyhában. Ugy veszem észre, te szomoritottad
						meg...</p>
					<p>- Én senkit se szomoritottam meg, - s vállat vontam és kimentem, hogy
						lehányjam magamról a vadászruhát.</p>
					<p>A testvérke tehát sirdogált... Éreztem, hogy madarat tudnék fogni, de
						leintettem magamat: - Zoltán pajtás, el ne hamarkodd a dolgot! Ma vagy
						holnap okvetlenül számon fog kérni a testvérke!</p>
					<p>S jól számitottam, mert délután csakugyan bejött hozzám. Szándékosan maradtam
						otthon s letelepedve az apám szobájába, néhány levelet akartam elintézni. A
						levél persze ürügy volt csupán, mert azalatt szivdobogva vártam a
						testvérkére.</p>
					<p>Alig ütöttem össze másfél oldalt, mikor a folyosó felől egyszerre az ő
						cipőjének kedves koppanása közeledett a szobám felé. Pillanattal rá
						bekukkantott az ajtón:</p>
					<p>- Szabad, Zoltánka?</p>
					<p>- Hogyne, hogyne, testvérke, - csalogattam befelé. - Csak gyere be!</p>
					<p>- S nem foglak zavarni, Zoltánka?</p>
					<p>- A világért se, testvérke.</p>
					<p>Bejött lábujjhegyen, leült a divány sarkába s csöndeskén kötögetett tovább.
						Valami félbe­ha­gyott munkát hozott be a kosárkájában. És mialatt az ujjai
						ügyesen babráltak a két kötőtüvel, én tovább irtam az asztalnál. Most már
						nyugodt voltam. Nagy füstöt eregettem az apám pipájából s egyszer oda is
						szóltam, de csak éppen, amennyire az illendőség megköveteli:</p>
					<p>- Nem árt a füst, testvérke?</p>
					<p>- Megszoktam már, Zoltánka, - felelte azon a nyugodt-kedves hangján, amely
						oly-sokszor belémmarkol még ma is.</p>
					<p>S továbbirtam. De megéreztem az arcomon, hogy a testvérke közbe-közbe
						rámemeli a szemét s pillanatokig rajtam-felejtkezik. Ám valahányszor a tinta
						felé nyultam a tollammal s óvatosan feléje néztem, a testvérke már
						lehajtotta a fejét. Csöndes szomorkodás árnyékolta be az arcát.</p>
					<p>Sajnálni kezdtem s a második levél közepén felálltam. De nem mentem hozzá,
						mint ahogy bizonyosan várta, hanem odaléptem a falura néző nagyablakhoz s
						kinéztem rajta a nagyucca felé.</p>
					<p>A házunk ugyanis faluvégen állt a dombon s a tágas sarokszoba volt az
						édesapámé. A szoba ablakából pompás kilátás nyilt az alant elnyuló völgyre
						és a falu nagyuccájára. A nagyucca szokatlanul mozgalmas volt ezalatt.
						Odakint egyszerre mintha eljött volna az ősz s mivel lassu szél indult meg a
						Barkó-szoros felől, a jegenyék meg a nyárfák halkan bólintgatni próbáltak s
						leveleik ferdén peregtek a sárba. Azalatt pedig a szél hátáról lecsüngő
						vitorláikkal görögni kezdtek a felhők is. Mindig délfelé görögtek a felhők.
						S szürke köpenyeikben olyanok voltak, mint a szürkeköpenyes
						regementek...</p>
					<p>De nemcsak a szél hátán, hanem idelent is készülődni kezdtek a regementek.
						Mert a falu nagy­uccáján akkor indultak meg Kassára, Ujhelybe és Ungvárra a
						regruták. Halkan és egyvégben duruzsolt már a szél, halkan bókoltak rá a
						jegenyék meg a nyárfák s azalatt bucsuzkodó katonanótákkal volt tele a falu,
						meg a határ. Reggel óta a kocsmában, a házak kertjeiben, a templomdomb
						tájékán, meg a faluvégen szomoru nótákat fujtak a legények Ferenc József
						regrutatársukról, a csatába készülő nyerges lováról, meg arról a keserves
						igazságról, hogy katonának kell menni a legénynek...</p>
					<p>Ottálltam az ablakban s a testvérkéről, sőt magamról is megfeledkezve,
						hallgatóztam a nagy­ucca felé. A nagyuccára akkor már előállt négy-öt
						fuvarosszekér, a regruták felpakolták rá a zöld katonaládikáikat és akkor
						bucsuzni kezdtek az édesszüleiktől. Ott állt nem egy fiunak az anyja, a
						kiskapunak támaszkodva s nagy fájdalmában csak átölelte a kapufélfát, ugy
						sirdogált keservesen. A legények pedig szemükbe vágták a kalapot, felültek a
						szekerekre s harsány torokkal, hogy ne lásson a könnyük, belevágtak
						mindannyian:</p>
					<p>Hideg szél fuj, édesanyám</p>
					<p> Adja ki a kendőm:</p>
					<p> Még ma este fölkeresem</p>
					<p> A régi szeretőm...</p>
					<p>Az 1913-ik esztendőnek ősze volt ez az esztendő. Nem hiába bucsuztak oly
						nehezen a legények, mert közülök talán egyse látta viszont az édesanyját.
						Azalatt pedig zugott, egyre zugott a régi szeretőről való nóta, amelynek
						puszta emlékére mélyen lebocsátom a fejemet... Lebocsátom a fejemet s
						ugyanakkor érzem, hogy az asztal, amelyen most e halványuló emlé­keimet
						szedegetem össze, csak megrázza magát, eltünik előlem s e nóta zugása közben
						ott vagyok ujra régelfelejtett csatáknak tüzében s vad erővel zug és zug az
						ágyum... Korom és lucsok szakad az arcomról, valahol sebesült katonák
						jajgatnak, a jajgatás alatt ujra töltik az ágyut és lőporfüstben vágtatunk
						előre, azalatt messze masirozó bakák a régi szeretőről dalol­nak egy
						távolabbi országuton s a porban és lőporfüstben a Czelder kapitány rekedt
						kiáltozását hallom: - Zweite Batterie! Vorwärts!</p>
					<p>De mikor volt még ez! Egyelőre ott álltam az apám szobájában s lebocsátott
						fejjel hallgattam az őszi szél zugását. És egyszerre azon vettem észre
						magamat, hogy a testvérke is mellettem áll, karját átteszi a vállamon, fejét
						lefekteti a balkaromra s önfeledten dudolgat a távoli országuton zörgő
						katonák éneke után:</p>
					<p>Kiállok a kapujába,</p>
					<p> Kibeszélgetem magamat</p>
					<p> Véle utoljára...</p>
					<p>A testvérkére néztem s nagy gyöngédség fogott el iránta. Könny csillogott a
						szemében s meg-megremegett a szája, amint fölnézett rám, csaknem
						esdekelve:</p>
					<p>- Zoltánka, miért haragszol rám? - és összetette a kezét. - Hiszen én sohase
						akartalak meg­bántani! Mindig szerettelek...</p>
					<p>Abban a pillanatban le kellett volna esnem előtte s át kellett volna ölelnem
						a térdeit: - Pirike, Pirike, légy a feleségem... De nem estem térdre, sőt
						meg se indultam a remegésén:</p>
					<p>- Testvérke, nagy csacsi! Persze, hogy én is éppen ugy szeretlek...</p>
					<p>De a testvérke megérezte, hogy valami baj van. Talán azt is, hogy nekem más
						szeretet kellett volna. A testvérke talán ezt is megadta volna nekem, ha a
						karjaim közé kapom abban a soha vissza nem térő pillanatunkban. Ám én
						hidegen akartam dolgozni, tehát eltoltam magamtól szeliden.</p>
					<p>De ez már sok volt.</p>
					<p>A testvérke odakapott hirtelen a zsebkendőjéhez, beletemette a szemét, aztán
						felsirt hangosan és kiszaladt a szobából. De meghallottam azért, amint
						fuldokló könnyezéssel visszaszólt a küszöbről:</p>
					<p>- Én nem vagyok az oka semminek...</p>
					<p>A testvérke tudta tehát, mit akarok. Megfordultam, hogy utána megyek, az
						ölembe kapom fel és ugy fogom visszahozni. Az ajtó nyitva maradt, a folyosó
						csöndes volt, a testvérke pedig eltünt már akkor.</p>
					<p>Nem is került elő azon a délutánon, még a vacsoránál se találkoztunk. Azt
						üzente be, hogy rosszul érzi magát. És attólfogva mintha szándékosan
						kerülgetett volna. Ám ezt is olyan ügye­sen tudta rendezni, hogy senkinek se
						tünt fel a házbeliek közül, csak nekem. Négy-öt nap ugy ment el attólfogva,
						hogy mindössze ebédnél, vacsoránál láttuk egymást félórára s azonkivül csak
						itt-ott botlottunk össze a tornácon, vagy a kertben. A testvérke
						felmosolygott rám ilyenkor, de nem ugy már, mint azelőtt. Egy-egy ilyen
						váratlan összebotlásnál visszamoso­lyog­tam rá, néha meg is kérdeztem, mint
						aludt, hogy érzi magát s otthagytam.</p>
					<p>Ez alatt a néhány nap alatt elfoglaltságom volt ugyis elég s ha nem lett
						volna, kerestem ma­gamnak. Egyszer például bekukkantottam Vidróczkihoz. A
						szoba sarkában felforditva ágas­kodott a háromlábu szék, maga az öreg
						mezitlábas a puszta ágyban hevert, melynek végéből kikukucskált a szalma.
						Persze mezitláb hevert most is, mert rendes lábbelije ember-emlékezet óta
						nem volt Vidróczkinak. Ott lőgérezett tehát az ágy szalmáján,
						drámacigarettából slukke­rozott (mélyen a tüdőre), s ahogy benyitottam
						hozzá, ijedten pillantott a lábamra:</p>
					<p>- Csak nem hoztál valami munkát?</p>
					<p>Megnyugtattam, hogy ilyen merényletről egyelőre nincsen szó. S körülnézvén a
						viskóban, meglepetve láttam, hogy a háromlábu szék mögött tátottszáju
						bakkancsok, lyukas csizmák, ferdesarku cipők hevernek egész kazalban.
						Vidróczki észrevette, felült az ágyban s rezignáltan legyintett:</p>
					<p>- Reperáció kellene, apám, de én nem reperálok. Reperáljon a suszter: én
						lángész vagyok! A lángész alkot, de nem csinál vacakmunkát! Igy hallottam
						valahol tavalyelőtt...</p>
					<p>Gondoltam, most megfogom:</p>
					<p>- Hát akkor alkoss, Vidróczki pajtás! A parasztok természetesen nem érhetnek
						fel hozzád a lomha fejükkel, én azonban méltányolni tudom tagadhatatlan
						képességeidet. Ezennel tehát módot adok neked a teremtő munkára s
						megrendelek nálad egy pár cipőt...</p>
					<p>De Vidróczki szomoruan, csaknem megtörve tiltakozott:</p>
					<p>- Te se birsz felfogni engemet, apám. Én lángész vagyok, tehát csak
						kigondolok a fejembe valamit. Kigondolok, mondjuk, egy csudálatos félcipőt
						sevróbőrből, lakspiccel. De nem csi­nlom meg soha, - s mély bánattal
						ingatta hozzá a fejét, - mert a kivitel már kézimunka, az pedig suszternek
						való. Nyanya! Nyanya!</p>
					<p>Az udvar felől betipegett erre a Vidróczki édesanyja, egy sovány, alacsonyka,
						kicsit pupos és rövidlátó néni. Ahogy meglátott, megkapta a kezemet:</p>
					<p>- Hogy megnőtt, urfi! Istenem, hogy megnőtt!</p>
					<p>De Vidróczki leintette:</p>
					<p>- Csak semmi érzelgés, nyanya, hanem ugorj át ahhoz a veszett Patkányhoz s
						szippants ki be­lő­le egy liter borovicskát. Hogy nem ad? Gondoltam. De
						ijessz rá a vaksijára, hogy Zathureczky Zoltán öcsém és őrnagyi-rangba levő
						rokonom tiszteleg most szerény házamba, hát ő majd kiegyenliti azt a gyenge
						összeget. Ugy-e, apám? Rendbe van! Hát csak szólj be ahhoz a Patkány­hoz,
						nyanyus és mondd meg neki, hogyha mégegyszer okoskodni tanál velem,
						oda­mázolom a falhoz...</p>
					<p>A néni eltipegett, én pedig ránéztem Vidróczkira:</p>
					<p>- Hallod-e, pajtás! Én restelni kezdem már, hogy minduntalan őrnagynak
						léptetsz elő, amikor jól tudod, hogy csak hadapródjelölt vagyok.</p>
					<p>Vidróczki a térdére csapott, ugy nevetett:</p>
					<p>- Tudom, hogyne tudnám! Te azonban szamár vagy! Mellesleg szólva nem volna
						nálad véletlenül egy szivarvég? Kettő is? Köszönöm. Hát persze, hogy nem
						vagy őrnagy, dehát apácskám, a világot széditeni kell. Lásd, ez nem kerül
						külön-kiadásba, az emberek pedig olyan maflák, hogy menten elhiszik, én
						pedig gyönyörködök azalatt, hogy jókat lódithatok nekik. De mondd csak, nem
						tudnál szerezni nekem ott Pesten valami detektivi állást...?</p>
					<p>Azokban a napokban, amikor annyira kerültük egymást a testvérkével,
						kirándultam néhány­szor a szomszédba is. A mi felvidéki hazánkban minden
						faluban van két-három olyan öreg kőház, mint amilyen a mienk volt. Ezek
						előtt az udvarházak előtt egy sor jegenyenyár busong, mögöttük apró fenyves
						sóhajtozik a szélben. Az udvarházat, meg a félig elhanyagolt kertet omlatag
						kőfal veszi körül, amely kisérteti szinben világit, ha a messzi halmok
						tetején, késő éjszakákon sárgulni kezd a holdfény. E régi kőházak
						mindegyikében akadt egy-egy jóismerős, egy-egy távoli rokon, a legtöbbször
						fiatal menyecske, de még többször egy-egy kisasszony. Istenem, ezek a
						felvidéki kisasszonyok! Azokban a napokban, ha már attól tartottam, hogy nem
						kerülhetem ki többé a testvérkét, egyszerüen lóraültem s bevágtattam
						valamelyik szom­szédos kuriába. Szivesen fogadtak mindenütt, különösen, ha
						leány is volt a háznál. Vacsora után mindig összejöttek tizen-tizenketten,
						elősettengett valahonnét a cigány is és a vályog­vetők muzsikája mellett
						nem-egyszer a virradat vetett haza. Mert sokat mulatoztunk vala­mikor
						odafent, amikor még fiatalok voltunk és amikor még szabadon járhattunk haza.
						Talán igaz se volt!</p>
					<p>Igy repült el vagy tiz nap. Egy délelőtt, mialatt a heverőn feküdtem s valami
						regényt olvas­gattam, megnyilt keveset az ajtó s a testvérke kukkantott be
						rajta szerető, derüs szemével:</p>
					<p>- Hát te mikor jössz ki, Zoltánka?</p>
					<p>- Hová, testvérke? - s örömtől repesve ugrottam fel, mert a testvérke ugy
						mosolygott reám, mint a legelső délutánon, amikor nevetve szaladt még a
						karjaimba.</p>
					<p>- Hát föl a hegyre! Szüret van, Zoltánka! Mindenki kint van már. Ne légy
						lusta, mert ma nem kapsz ebédet idehaza... Bácsika!</p>
					<p>Felugrottam, belekaroltam a testvérkébe, balkezembe pedig átvettem a
						kosárkáját és akkor kéz-a-kézben, megindultunk a kerten át, a szőllőhegy
						felé.</p>
					<p>Magunkban voltunk s a testvérke hozzámsimult. Átléptünk a kert hátsó
						kiskapuján, kint voltunk már a hegyalatti uton. Addig alig szóltunk
						egymáshoz egy-két szót, amikor, mintha csak véletlenül történt volna, azt
						kérdeztem tőle:</p>
					<p>- Hát a vőlegényed nem jött le, hékás?</p>
					<p>A testvérke nyugodtnak akart látszani, ám a karomon megéreztem, hogy megremeg
						a karja.</p>
					<p>- Tegnap táviratot kaptunk tőle, hogy nagyon sok a dolga. Te persze
						udvaroltál azalatt, bácsika. Mi?</p>
					<p>- Hát olykor-olykor kirugtunk egy kicsit a hámból. Tudod-é, testvérke, hogy
						félig-meddig vőlegény vagyok már...</p>
					<p>Meglepődve nézett rám, de észrevette magát és felkacagott:</p>
					<p>- Csak próbáld meg! Majd ad neked a mama!</p>
					<p>És mialatt kacagott, megérintett a könyökével:</p>
					<p>- Bácsika, nagyon vigyázz most! Itt jön szegény Zohor Ábris... - És suttogva
						folytatta: - Repülőgépet ne emlits valahogy előtte, mert tudod, hogy abba
						bomlott meg...</p>
					<p>Csakugyan jött Zohor Ábris. Én azonban rendes elméjü embernek találtam az
						öreget. Azaz nem is volt még annyira öreg: mindössze ha négy-öt esztendővel
						járt előttem. Zohor Ábris lassu lépésben, lehajtott fejjel jöddögélt felénk
						a hegyi uton...</p>
					<p>Az Ábris apja postamester volt a falunkban. Őmaga középtermetü, köpcös alak,
						borotvált ajak­­kal, csillogó barna szemekkel, vontatott járással, dudoros
						homlokkal s gnómszerü kopo­nyával. Két évvel előbb annyit tudtam róla, hogy
						elvégezte a zenekonzervatóriumot. Most pedig annyit hallottam róla a
						testvérkétől, hogy fokonkint kezd megbolondulni. Mint tudva van, néhány
						hónappal előbb, tehát a balkáni háboru időpontjában valami ujfajtáju,
						ugy­nevezett merevszárnyu repülőgépen kezdte törni a fejét s a testvérke
						szerint ebbe a rögeszméjébe kezdett volna belezavarodni.</p>
					<p>Zohor Ábris csaknem belénkbotlott, mert lesütött fejjel közeledett felénk.
						Megfigyeltem, hogy két keserü ránc huzódik meg a szája szegletében. Mi
						vettük észre elébb, de ő üdvözölt bennünket először:</p>
					<p>- Csókolom a kezét, Pirike! Isten hozott, kedves barátom!</p>
					<p>Egyéb alig is történt hármunk között. Talán két percnyi lehetett az az
						időtartam, amely alatt néhány szives szót váltottunk. Ábris megigérte e futó
						találkozás alatt, hogy délután ő is kinéz utánunk a hegyre.</p>
					<p>Mi ketten továbbmentünk. De most már fölfelé kellett kapaszkodni s körülbelül
						ez volt az oka, hogy félpillanatra megzavarodtam magam is. A szőllőhegynek
						ugyanis keskeny ösvény vezetett fel az uttól, a testvérkét tehát előre
						kellett bocsátanom s emiatt szakadatlanul magam előtt láttam megható
						alakját. De látnom kellett egyebet is. Előttem suhogott, meg-meglebbent a
						bokánfelülérő szoknyácskája, láttam a két kis félcipőjét (akkor figyeltem
						meg először alaposan) és láttam, szakadatlanul láttam finom vonalait a két
						csöpp bokájának... A testvérke dudorászva mendegélt előttem, néha hátraszólt
						valamit, de ezt alig hallottam többé, mert akkor már fejembetolult a vér.
						Csaknem elértük a szőllőt, ahonnét nótázás szállt felénk. A testvérke éppen
						egy diófa alatt állt meg fél-lélekzetre és nézett vissza reám kipirultan,
						amikor utána loholtam és megkaptam a szoknyája szélét:</p>
					<p>- Pirike... Mondani akarok neked valamit.</p>
					<p>Megérezhette, mi lehet a mondanivalóm, mert védekezve tárta felém a karját.
						Aztán összetette a kezét:</p>
					<p>- Ha csak egy cseppecskét szeretsz még... Semmit se mondj!... Hagyd meg a
						nyugalmamat!</p>
					<p>Sirásra-görbült, könyörgő szájjal esdekelt. De ugyanakkor már el is tünt
						előlem. Én ott ma­radtam a diófa alatt, tehetetlen kinlódással a szivemben.
						Düh és gyülölet fogott el: hát velem akar játszani ez a tacskó!? Pillanatok
						mehettek el igy, amire fel tudtam ocsudni. Hiszen csak nem is szóltam neki,
						mit akar hát? Ha szólok hozzá, ijedten menekül előlem. Ha kerülöm, sirdogál
						miattam.</p>
					<p>Jóideig nem mozdultam a diófa alól s csaknem dél volt már, amire fölértem a
						présház elé. A présház déli lejtőjén veranda ugrott ki meredeken a szőllő
						fölé, ahol nem-egyszer csaptunk vig délutánokat azelőtt, különösen őszi
						időben s e délutánok hajnalig nyultak el a legtöbbször. A verandán
						rábukkantam az anyámra, amint két-kézzel parancsnokolt a közös ebéd körül,
						amelyet katlanban készitett a két cselédleányunk. Kezetcsókoltam neki.</p>
					<p>- No, hogy mulattál tegnap? - s olyan furcsán nézett a szemem közé, hogy
						mosolyogni voltam kénytelen, amire ő is elnevette magát. - Hallom, nagyban
						táncoltatok Istókéknál. Jól teszed! Most pedig siess le Pirike után és
						segits neki valamit!</p>
					<p>Én azonban nem siettem a testvérke után, hanem ottmaradtam a veranda kiugró
						sarkán és körülnéztem. Abban a pillanatban mintha megéreztem volna, hogy az
						utolsó szüretem ez itthon és hogy soha többé nem lehetek igy együtt az
						apámmal, az anyámmal, a testvérkével, a barátokkal és ismerősökkel, akiknek
						halványodó emlékét oly sokszor felidézem a lelkemben! Szétnéztem a veranda
						sarkáról: köröskörül a vénasszonyok nyara csillogott felém. Szélcsönd volt a
						tájék, a napocska sütött-sütött, az ég bársonyán felhő se látszott s messze,
						a városi gyár­kéményekből szállt-szállt a füst sugáregyenesben. Az ökörnyál
						ereszkedett, mindig eresz­kedett, nyugatról idelátszottak a füzéri vár
						bástyaromjai s azalatt hulldogáltak a fák levelei.</p>
					<p>Ezek a kedves szüreti napok! Bübájos képzelet játszik velem ma is, ha az
						eszembe jutnak. Pedig sokszor jutnak az eszembe... Ebédre kinézett a két
						tanitó is: az öreg a pipája szárával, Szálka Simon elfogult szerénykedéssel.
						De kinézett Zohor Ábris pajtásunk is, sokkal előbb, mint ahogy igérte s az
						ebédnél, melyhez a veranda alatt teritettek meg, magamhoz ültettem a vakmerő
						feltalálót, másik oldalról pedig Szálka Simon ült le mellém kedves
						udvariaskodással. Az előzékenysége a testvérkének szólt, aki az anyámhoz
						huzódott fel és igy Szálka Simon lett a szomszédja.</p>
					<p>De elébotlott Vidróczki is, persze illendő távolságból. A menyecskék, lányok,
						meg két-három siheder-legényke karéjában pusztitotta az ennivalót ő is, bár
						valószinü volt a föltevés, hogy a nyurga cipész félkanál levest nem szolgált
						meg ezen a délelőttön. De kijött természetesen s egy-két puttonnal ha fel is
						szuszogott a présházba, bizonyos, hogy csak potyára jött ki.</p>
					<p>Én Zohor Ábrissal beszélgettem, kissé vontatva, mert a teljes nyiltsághoz
						négyszemköztre volt szüksége mind a kettőnknek. Szálka Simon a testvérkének
						mondogatott némi bókokat, persze csak módjával. A testvérke az egész idő
						alatt alig nézett rám egyszer, akkor is csak véletlenül s attólfogva kerülte
						a tekintetemet. Félfüllel odafigyeltem azért, miről beszélgetnek? Szálka
						Simon felsóhajtott:</p>
					<p>- Ha elbúsulom magamat, csak előveszem a naplót, belejegyzem a hangulataimat
						s mingyárt megkönnyebbülök utána, Pirike kisasszony.</p>
					<p>- Érdekes, - mondta rá a testvérke.</p>
					<p>A hangján észrevettem, hogy egészen máshol járhatott az esze.</p>
					<p>Mihelyt szabadulni lehetett, magammal vittem Zohor Ábrist. A szőllődomb
						közepetáján lehe­veredtünk egy cseresznyefa alá, a bágyadt verőfényen.
						Annyit megállapitottam már ebéd alatt, hogy Ábris barátom koponyájának semmi
						baja nincsen. Különben majd kiderül, ha szóba­hozza egyszer ama bizonyos
						találmányt. Ábris pedig szóbahozta.</p>
					<p>Először közömbös dolgokról beszélgettünk. Ábris elmondta, hogy zenetanári
						állást kellett volna vállalnia, de semmi kedve hozzá. Pedig a nóta, a zene,
						a melódia lényünk egyik legmagasz­tosabb eleme, mert ez repiti a lelket
						ismeretlen magasságok felé. Ahogy ideért, egy mélyet sóhajtott:</p>
					<p>- Igen, az ismeretlen magasságok felé! Mert szárnyalni és repülni: lehet-e
						fenségesebb gon­dolat ennél! Hát még, ha a lélekkel együtt repülhet a test
						is! - és erősen nézett a szemem közé. - Ugy-e, hallottad már, hogy
						repülőgépet komponálok?</p>
					<p>- Mondták valahol... - feleltem óvatosan.</p>
					<p>- Légy csak őszinte, pajtás és valld meg, hogy azt is mondták neked: Zohor
						Ábris hülye lett. Ne tiltakozz, ugyis tudom s körülbelül ez az igazság. Ne
						félj, még nem bolondultam meg végleg, de emberi felfogás szerint éppen azon
						az uton vagyok, hogy fokonkint elveszitsem az eszemet.</p>
					<p>Hallgattam. Zohor Ábris sóhajtott:</p>
					<p>- A zene az oka mindennek. Ez vitt rá a halhatatlan gondolatra, hogy még a
						lélek repülésénél is fenségesebb a test szárnyalása. Hiszen tagadhatatlan,
						hogy ma már vannak repülőgépei az egyes országoknak, de ez csak a primitiv
						tapogatózás még. Én azonban, - és most nagyon fi­gyelj ide, pajtás! - én
						azonban tökéletességre vittem az isteni gondolatot s olyan gépet
						konstruál­tam, amely meg tud állni a levegőben, egyetlen ponton akár
						félnapra is. Értesz engemet?</p>
					<p>- Nem értelek, Ábriskám, - mondtam leplezetlen zavarral.</p>
					<p>- Pedig olyan egyszerü, - csóválta bosszusan a fejét - és ami eszmémnek
						lényege: vagy a vilgot váltom meg, vagy a világot égetem ki a helyéből.
						Hallgass meg, kérlek, egy félpillanatra! Ugyis eleget röhög rajtam
						mindenki.</p>
					<p>- Hallgatlak, Ábriskám, - szóltam részvéttel.</p>
					<p>- Találmányom világszenzáció tehát. Világszenzáció azért, mert az eddigi
						összes gépeket a madarak repülési módja után szerkesztették meg.
						Természetesen én is. Csakhogy eddig nem láttunk még madarat, amely meg tudna
						állni a légür egyetlenegy pontján. Az én repülőgépem ellenben órákig se
						mozdul ki a végtelen magasságnak egy fixhelyéről, aminek világjelentő­sége
						van, elsősorban háboru esetére. Mert amelyik államnak csak tiz ilyen
						biplánja lesz, az méter­ről-méterre bombázhatja végig Európa összes házait s
						ezért mondtam, hogy találmnyom a világot válthatja meg. Aki ugyanis az én
						géprajommal indul harcba, maga alá teper mindenkit. Az ellenségnek tehát nem
						lehet egyéb választása, mint megkötni és pedig esze nélkül, az
						egyszersmindenkorra szóló békét, vagyis az örök-békét. Én ezek szerint végső
						elemzésben a világbéke megteremtője lehetnék...</p>
					<p>- Hát akkor csináld meg, Ábriskám! - biztattam jóakarattal, ámbár gyanakodni
						kezdtem, hogy Zohor Ábris mégis csak zavarodott ember.</p>
					<p>Ábris felkacagott:</p>
					<p>- Hiszen megpróbáltam, pajtás. Terveimet személyesen vittem fel Kassára és
						bemutattam a hadtestparancsnokságnak. A katonai mérnökök megvizsgálták s
						azzal adták vissza, hogy abszolut marha vagyok. Pajtás, pajtás, de sokszor
						vissza fog még sirni engemet az osztrák-magyar hadvezetőség, hanem akkor
						késő lesz már!</p>
					<p>Hirtelen felült, átfogta a térdét s szinte ő kezdett vigasztalni:</p>
					<p>- Mi azért ne keseredjünk el, pajtás, hanem egyelőre örüljünk az életnek!
						Mert nézz csak körül, - s kurta karjaival körülmutatott a tájékon, - milyen
						szép a természet! Hát még ez a mi véges életünk benne! De a legszebb ebben
						az életben is, - és a domb teteje felé, a verandának forditotta kurta jobb
						karját, - a legszebb teremtés a kis Piri. Jaj, hogy nem tudod ezt
						észre­venni!</p>
					<p>- Pirike kisasszony valóban egyedülálló lény a maga nemében, - kapta el a
						szót lelkes el­ragadtatással Szálka Simon, aki akkor érkezett hozzánk. Azt
						mondta, mindenütt keresett már, mert a szomszédos szöllőhegyről vendégek
						jöttek: az Istók-ház mindenestül s velük még egy sereg fiatalság.</p>
					<p>Felálltam a gyepről s fölfelé néztem magam is, a présház irányának. S a
						présház verandájának kiszögellő sarkán megláttam ekkor a testvérkét.
						Megláttam és az örömtől megfájult a szivem. Mert ott állt a testvérke
						egyesegyedül, kalap se volt a fején, a kezét ellenzőnek eresztette le a
						szeme fölé, mialatt az őszi verőfény csillogott gyönge alakja körül. Ő csak
						állt fent-fent, a tetőponton, mozdulatlanul, kis kezét a szeme fölé
						tartotta, mintha nagyon keresett, vagy várt volna valakit odafent. Talán
						engemet várt...</p>
					<p>Ottálltam a gyepen, remegőn és reménykedve, amikor ugy tetszett, mintha a
						testvérke intett volna felém.</p>
					<p>- Téged keres, - szólt halkan Zohor Ábris.</p>
					<p>De ezt féligse hallottam többé, mert akkor már rohantam fölfelé, a tetőnek.
						Két perc mulva lihegve álltam meg a veranda mögött, a présház közepén. A
						testvérke még egyre a küszöb előtt állt, a korlátfának dülve, szeme fölé
						eresztett kis kezével, mintha titkos várakozással várt volna valakit. Tehát
						mégse engemet várt. S fájdalomtól remegett a hangom, amikor
						meg­szólitottam:</p>
					<p>- Pirike...</p>
					<p>Megfordult, felmosolygott és felém-repült:</p>
					<p>- Nem is vettem észre, hogy felszaladtál!</p>
					<p>- Tehát mégis engemet vártál...</p>
					<p>- Hát persze, hogy téged vártalak, - s azalatt ugy repült felém, hogy nem is
						állt meg, csak a nyakamban. Átölelt, remegő száját föltartotta felém
						engedelmesen, éppenugy, mint a szilvafák alatt, a kertben és mielőtt
						észbekaphattam volna, csókolni kezdett. Érzem ma is, hogy pillanatnyi
						megfeledkezése volt ez csak szegénynek. Észre is vette magát hamarosan s a
						fejét lebocsátotta a mellemre. Igy maradtunk néhány pillanatig. Egyszerre
						csak nagyon-nagyon kezdtem sajnálni a testvérkét. Megfogtam és magamhoz
						emeltem az arcát, könny csillogott a pilláján.</p>
					<p>- Mégis szeretsz, Pirike?</p>
					<p>- Nagyon szeretlek, Zoltánka...</p>
					<p>Hajának jóillata megszéditett. Lehajoltam hozzá:</p>
					<p>- Ugy-e, a feleségem leszel?</p>
					<p>Ahogy ezt mondtam, összerezzent, lekapta rólam a karját, elugrott mellőlem s
						ugy nézett vissza rám, riadt könyörgéssel:</p>
					<p>- Jaj, nem ugy gondoltam, Zoltánka!... Ne haragudj rám!... A hugodnak érzem
						magamat, ne beszélj igy velem!... Jaj!... - és szivére tette a kezét.</p>
					<p>Olyan halvány volt e pillanatban, hogy azt hittem, mingyárt össze fog esni
						előttem. De ugyanakkor a nevünket kiáltotta az anyám:</p>
					<p>- Pirike! Zoltán! Hol vagytok?</p>
					<p>A testvérke felocsudott s lesütött fejjel, maga elé szomorkodva hagyott el a
						présházban. A válla megvonaglott: talán egy-két könnyet is ejtett
						csöndeskén. Én ugy álltam ott azalatt, mint­ha fejbeütöttek volna. És amire
						magamhoz jöttem, egy dolgot bizonyosan tudtam. Tudtam azt, hogy a testvérke
						csak engem szeret, de ezt sohasem szabad elárulnia nekem. A testvérkét
						hosszu idő óta keményen kioktatták, hogyan kell viselkednie. S ki
						parancsolhatott reá? Az anyámra már előbb is gyanakodni kezdtem. Most már
						bizonyos, hogy ő az oka mindennek. Keményakaratu asszony volt mindig, aki
						ellentmondást nem türt, még az apámtól se. De mi célja lehet, hogy megölje a
						testvérkét?</p>
					<p>No, majd odaállok elibe! Legkésőbb holnap. Először a testvérkét faggatom ki
						négyszemközt s akkor elibeállok, de ugy, hogy balkezemben a testvérke keze
						lesz, jobbkezemben pedig a revolverem!</p>
					<p>S kiléptem a verandára. A verenda alatt akkor már szüreti tánc folyt a
						gyepen. Istókék csak­ugyan átjöttek a szomszéd hegyről egy sereg leánnyal,
						legénnyel, idevetődött a kehes tavarnai segédjegyző a fiatal és nőtlen
						patikussal s már előbb idehozta az ördög a vályogvető hangszok közül a
						primást, a klarinétost, meg a nagybőgőst. És amire kiléptem a verandára,
						lelkes kavargásban cifrázták már odalent. A testvérke az Istókék nagyobbik
						fia karján libegett, aki pénzügyi fogalmazó volt a városban. Sőt még a
						káplán se volt rest egy-két andalgó fordulóra, nem is szólván Szálka
						Simonról, aki nyeglén, nekiszegett nyakkal tiport és rugdosott az őszi
						avaron. Egyedül csak Zohor Ábris ült az asztalnál s konokul nézett maga elé,
						egy üveg nya­kára. Vidróczki ellenben bokázott, de persze oldalt, tisztes
						távolságban és mezitláb. Leányok, menyecskék akkor már véginjártak a
						szőllőnek, közbe félrecsapott kalapjával előbotorkált Pipa Bálint hegyicsősz
						is. Vidróczki a zene első ütemeire (elsősorban a nagybőgőért bolondult a
						haszontalan!) csak lecsapta hátáról a puttont s elrikkantván magát (persze
						oldalvást és tisztességes távolságban!), összecsapta csupasz bokáit és
						mialatt kalapjánál rezegni kezdett a tyuktoll, derékon kapta a
						szakácsnénkat:</p>
					<p>- Hopp nyanya, sarokra!</p>
					<p>Micsoda hangulat kerekedett ebből! Csak éjfél felé lett vége, de akkor meg
						odahaza folytattuk. Magam is belesodródtam a kavarodásba: először dühből,
						később azonban szószerint is lerugtam a balcipőmnek sarkát. Éjfél után
						zengett már az egész ház, egyszer-kétszer megfor­gattam a testvérkét is, aki
						kötekedve nézett velem farkasszemet. Voltak pillanataim, amikor szerettem
						volna a vállába vágni az öklömmel: mit hazudol most is?! Voltak pillanataim,
						amikor azon a ponton éreztem magamat, hogy kivezetem a testvérkét és azt
						mondom neki: - szökjünk meg, Pirike! - Azalatt pedig odakint is táncoltak,
						az ablak alatt. Lelkesen csattogtak az udvaron a Vidróczki csupasz bokái s
						egy-egy menyecske felvisitott a félsötétben:</p>
					<p>- Hova nyulkálsz, Vidróczki! De szemtelen vagy, Vidróczki!</p>
					<p>... Másnap, késő délután, az ebédlőben hevertem, a diványon s a testvérkének
						olvastam fel. A testvérke a fejemnél ült, karosszékben s lehajtott fejjel
						kötögetett. Kint a hegyen már csak a présházban dolgoztak, az anyám a házban
						volt elfoglalva valahol, mi ketten pedig olyan táncutáni féligálmos,
						féligmerengő hangulatban voltunk. A határban reggel óta fokozódó erővel
						zúgott-zúgott a szél, a nyárfák szakadatlanul integettek rá a fejükkel,
						házunk mögött hosszú sóhajok között suhogott a fenyves, a falu fölött pedig
						recsegett és harsogott az erdő. Az égen görögtek, szakadatlanul görögtek a
						felhők. Itt volt az ősz, visszavonhatatlanul. Én egyvégben olvastam azalatt,
						de amikor véletlenül abbahagytam egyszer, a testvérke nem vette észre.
						Meglepetve kaptam fel a szememet: a testvérke maga elé hajolva kötögetett,
						de a ko­moly­kás arcán meglátszott, hogy messze, nagyon messze járhattak a
						gondolatai. Neszte­lenül felálltam és odaléptem eléje:</p>
					<p>- Valami kérdeznivalóm lesz, Pirike...</p>
					<p>Fölemelte rám nyugodt és tiszta arcát, amely azóta is oly sokszor békitett
						meg emberekkel és világgal:</p>
					<p>- Parancsolj!</p>
					<p>- Mondd meg nekem, Pirike, megcsókolt-e már vagy egyszer Vajda Zoltán?</p>
					<p>- Nem, Zoltánka, - felelte halkan. - Még egyszer se csókolt meg. De miért
						érdekel ez téged?</p>
					<p>- Azért, mertha ezentul meg próbálná tenni, felpofozom! Állj csak fel,
						Pirike!</p>
					<p>Felállt:</p>
					<p>- Mit akarsz tőlem, Zoltánka?</p>
					<p>- Azt akarom, testvérke... De mondd csak, szeretsz-e másképp is, nemcsak ugy,
						mint a testvért szokás?</p>
					<p>A testvérkének megrebbent a szeme. Magamhoz vontam a fejét:</p>
					<p>- Azért kérdem, mert meg akarlak kérni az anyámtól...</p>
					<p>A testvérke vállamra engedte a fejét és könnyezni kezdett. Megcsókoltam.
						Először visszaölelt és engedte magát. De egyszerre nyugtalan lett. És
						mialatt én nem eresztettem a karjaimból, lihegve próbált erőlködni:</p>
					<p>- Az Istenért, mit akarsz velem?</p>
					<p>Megint nem értettem a testvérkét! De csak egy félpillanatig. Mert akkor
						rámkiáltott valaki:</p>
					<p>- Zoltán!!</p>
					<p>Megfordultam: az anyám állt mögöttünk. Most már megértettem, miért ijedt meg
						oly várat­lanul a testvérke? Ott állt az anyám, egészen magánkivül. Azt
						hittem, rögtön elájul. Soha még addig olyan felháborodva nem láttam.
						Haragosan ragadta meg a testvérke karját:</p>
					<p>- Mit mondtam neked?! Igértél neki valamit?</p>
					<p>- Semmit se igértem, anyuskám, - sirdogált a testvérke és eltakarta a
						szemét.</p>
					<p>Erre már közbeléptem magam is. Huszonkét esztendő óta ekkor fordultam szembe
						először az anyámmal:</p>
					<p>- Édesanyám, nagyon kérlek, add hozzám Pirikét...</p>
					<p>Olyat csattant erre, hogy hirtelen attól tartottam, ott helyben pofoz meg
						mind a kettőnket. Nem tette. Ahelyett megrántotta a testvérke karját:</p>
					<p>- Hozzá akarsz menni?</p>
					<p>A testvérke magábafulva sirdogált s csak a fejét rázta, hogy nem akar
						hozzámjönni.</p>
					<p>De ez már sok volt nekem is!</p>
					<p>- Testvérke! - kiáltottam rá s megragadtam a kezét. - Hozzám akarsz-e
						jönni?</p>
					<p>- Beszélj már! - toppantott rá az anyám. - Mondd meg a szemébe!</p>
					<p>A testvérke rámemelte könnyektől nedves arcát s ugy mondta a szemembe:</p>
					<p>- Szeretlek Zoltánka, de máskép szeretlek. A testvérednek tartom
						magamat...</p>
					<p>És ahogy kinyögte keservesen, zokogva esett össze a székben. Az anyám
						ugyanakkor végig­nézett rajtam:</p>
					<p>- Gyere csak utánam!</p>
					<p>Utánasiettem, félig támolyogva. Hosszu ideig maradtam a szobájában s ezen a
						találkozón voltam először tiszteletlen szegény anyámmal szemben. Először
						okos szóval vett elő, de amikor nem birt velem, kiabálni kezdett. Én
						toporzékoltam. Megfenyegetett, hogy ki fog tagadni. Visszafenyegettem, hogy
						meg fogom szöktetni a testvérkét. Talán félóra mulva kirontottam tőle a
						folyosóra. Utánam kiáltott:</p>
					<p>- Mehetsz!</p>
					<p>S ujabb félóra mulva előállt a kocsi és én kétségbeesve ugrottam fel a
						hátulsó ülésbe. Az apám a hegyen volt még, az anyámnak nem köszöntem, a
						testvérkét nem is láttam. A kocsi zörögve fordult ki velem a nagykapun, de a
						kocsi zörgésén, meg a szél zúgásán tul is ugy tetszett, mintha valamelyik
						ablakból a testvérke kiáltott volna utánam.</p>
					<p>Nem néztem vissza.</p>
					
				</div>
				<div type="chapter">
					<head>III.</head>
					<p>Most pedig, hogy ifju esztendeim naplóját irogatom, emlékezem öreg
						barátomról, Norcsics Dánielről. Soha többé nem lesz még egy olyan barátom,
						mint volt Norcsics Dániel!</p>
					<p>Mert öreg volt már akkor is: legalább tizenöt esztendővel korosabb nálamnál.
						De mialatt én az utolsó vizsgáim előtt álltam, Norcsics még csak a harmadik
						félévet hallgatta a bölcsészeti fakultáson.</p>
					<p>Norcsics Dániel ugyanis örök-diák volt. Amolyan vénsas.</p>
					<p>De vénsas volt ő nemcsupán lelki konstrukció tekintetében, hanem külsőre is.
						Termetre vagy két méter, a vállaival benyomhatott volna egy várkaput, a
						talpairól pedig talán elég annyit, hogy póttartalékos-baka korában a
						hadbiztosi-kar külön-bakancsot volt kénytelen varratni Norcsics Dánielnek.
						Itt-ott gyérülni kezdett már a haja, amelyet sohasem választott el fésüvel,
						hanem ahogy kiemelte reggelenkint a vizes lavórból, ugy nyomta bele a
						kalapját s készen volt az aznapra szóló frizurája. A bal-felső fogsora
						ellenben hiányzott. Lőccsel verték ki ezt a nyolc darab fogat, amikor
						lévita-korában verekedett egyizben. Mert lévita is volt Norcsics Dániel.</p>
					<p>Ám azt ne higgye valaki, hogy noha tizennyolc esztendő óta minden szemeszter
						elején ponto­san beiratkozott az egyetemre Norcsics s mindazáltal tizennyolc
						esztendő után se volt semmi­féle diplomája, - a világért ne próbálja
						feltételezni valaki, mintha haszontalan ember lett volna Norcsics!
						Ellenkezően! Rendes, jóeszü és jószivü egyén volt ő, aki tizennyolc esztendő
						óta beiratkozott már a két budapesti egyetem valamennyi fakultására, el is
						végezte valamennyit, csak nem végezte el egészen. A legutolsó vizsga előtt s
						rendszerint a legutolsó estén, amikor a fejében volt már minden elképzelhető
						tudomány, Norcsics maga elé nézett otthoni vacsorája közben s rácsapott az
						asztalra:</p>
					<p>- Ej, nem nekem való ez a pálya! - s egy erélyes mozdulattal a sarokba sepert
						le valamennyi könyvet.</p>
					<p>Másfél-esztendővel előbb, egy juniusi estén, amikor én már önkéntesnek
						készülődtem, Norcsics bizonyos jogi tételeket magolgatván, hosszu idő óta
						dünnyögetett maga elé. Azalatt pedig vacsorázott is: parizert fokhagymával.
						Ugy volt, hogy másnap teszi le az utolsó szigor­latot. Elszontyolodva
						üldögéltem az ágyam szélén, mert tudtam, hogy amire visszajutok, öreg
						barátomat nem fogom viszontlátni régi szobánkban. Fölösleges aggodalom volt.
						Norcsics ugyanis egyszerre csak felugrott s egy erélyes mozdulattal sarokba
						repitett jogi tankönyveket, kompendiumokat. Ijedten néztem rá:</p>
					<p>- Az Istenért, mit akarsz megint?</p>
					<p>- Semmit! - legyintett, mialatt hosszu léptekkel kezdett föl- és alájárkálni
						a szobában. - Csak nem megyek neki holnap a vizsgának. Rájöttem ugyanis,
						hogy nem nekem való a jogi pálya...</p>
					<p>- Danyikám! De hiszen az lehetetlen, hogy voltál már hittanhallgató,
						tanitójelölt, három izben jogász, kétszer kulturmérnök-jelölt, azonkivül
						patikus-hallgató, háromszor bölcsész...</p>
					<p>Norcsics megakasztott:</p>
					<p>- S azonkivül még sok egyéb s még sincs diplomám! Ezt akartad mondani, ugy-e?
						Hát testvér, - s jóakarattal tette kezét a vállamra, - nem is a diploma a
						legsürgősebb. Mert a diploma, az forma csupán, én viszont a lényegre, a
						szorosabb értelemben vett tudásra szoktam ráfeküdni. Ám ne hidd azért, hogy
						pusztán magáért a tudományért lelkesedem. Ó nem! A tudomány magában semmi.
						Fő az életről, mint olyanról vallott felfogásunk, amit bölcselet néven ismer
						az emberiség müveltebb hányada. Filozófia, az pedig van!</p>
					<p>Kedélyesen füttyentett, visszaült az asztalhoz, előkotorta a fiókból Horácot,
						amiből meg­tud­tam, hogy Norcsics az ősztől fogva a bölcsészeti fakultás
						hallgatója lesz ismét. Öreg barátom akkor már, ott helyben és nyomban, neki
						is dült a halhatatlan latin koszorusnak:</p>
					<p>Beatus ille, qui procul negotiis,</p>
					<p> Ut prisca gens mortalium</p>
					<p> Paterna rura bobus exercet suis...</p>
					<p>De volt Norcsics Dániel nemcsupán egyetemi hallgató. A tizennyolc egyetemi
						esztendő folya­mán - némi pénzmagvak irányában - kiruccant nem egyszer a
						vidékre is. Volt ő ilyenformán segédjegyző Nyitra-vármegyében; volt négy
						hónapig végrehajtó Sárosban, ahonnét valami kinos asszonyügy miatt kellett
						menekülnie, záros határidőn belül; volt számvivő őrmester, mert mint
						póttartalékos bezupált egy próbaévre és volt egyszer lévita is a Muraköznek
						tizenkét vend falujában. Persze egyszerre volt lévita mind a tizenkét
						faluban s minden vasárnap délelőtt és délután papolnia kellett mind a
						tizenkét faluban. E lévita-minőségben Norcsics vezette be az oktatás
						alapelemeibe a tizenkét vend falu neveletlen nebulóit is, hogy azonban e
						fantasztikus problémát mimódon sikerült megoldania, sohase tudtam megérteni
						teljesen. Mint lévita kommenciót huzott a tizenkét vend falu népétől s
						ugyane minőségben ő volt a haran­gozó is.</p>
					<p>Másfél-esztendeig nem láttam ettőlfogva Norcsics Dánielt. Amikor az önkéntesi
						esztendőm után haraggal és kétségbeeséssel rohantam fel hazulról Budapestre,
						első utam természetesen őhozzá vezetett.</p>
					<p>Az öreget ugyanabban a szobában találtam meg, ahol másfél-esztendővel előbb
						elhagytam. De most fülig-takarózva egy pokrócba, kilenc nap óta hevert az
						ágyban. A régi fölénnyel s ugyan­azzal az atyai jóakarattal dugta ki felém
						csontos markát a pokróc alól. Megijedtem:</p>
					<p>- Az Istenért, csak nincs valami bajod?</p>
					<p>Norcsics olyat harsogott feleletül, hogy rengett tőle a szoba mennyezete,
						amire én is kacagni kezdtem. S abban a pillanatban elszállt fejemből a
						hazulról hozott harag és kétségbeesés. A fidélis véndiákok lettünk egyszerre
						mind a ketten.</p>
					<p>Hála Istennek, ezuttal sem volt komoly baja Norcsicsnak fizikai értelemben
						véve, ám annál sulyosabb kór rágódott rajta financiális értelemben véve.
						Kiderült, hogy az én öreg barátom kilenc nap óta azért kénytelen ágyban
						feküdni, mert kabátja sincs, mellénye sincs, nadrágja sincs. Kabátot,
						mellényt és nadrágot ugyanis kilenc nappal előbb zálogházba csapott be s
						az­óta az ágyban reménykedett, ki nyit be hozzá elsőnek és ki váltja ki e
						fantasztikus helyzetből?</p>
					<p>Én mindenekelőtt a zálogházba siettem s kiváltottam a Norcsics kabátját,
						mellényét és nad­rág­ját. Pompás napok következtek reánk, még el is
						vigadoztunk olykor, persze csak harmadrendü he­lyeken, mert egy-egy köruti
						kávéházba emberi képtelenség lett volna becsalogatni Norcsi­csot. Dehát ez a
						vig életünk se maradt hosszu életü, mert a hazulról hozott pénzem hamarosan
						a semmire olvadt le, ujat pedig nem kérhettem, mint azelőtt. Mert föltettem
						magamban, hogy koplalni fogok inkább, de a szüleimhez nem fordulok többé. E
						tüntető önérzettel elsősorban a testvérkének akartam imponálni.</p>
					<p>Azalatt ősz lett, ez az ősz azonban hidegnek igérkezett. Az Üllői-uti akácfák
						akkor már elhullatták a levelüket, a Képiró-uccában pedig nyakbahuzott
						fejjel siettek el reggelenkint a járókelők. Kora-hideg jött tehát, de mi ezt
						alig éreztük, legalább a szobánkban nem, mert csőkeskeny kályhánkban
						andalitóan duruzsolgatott éjszakánkint a tüz. A szénről Norcsics
						gondoskodott. Az öreg tudniillik esténkint, ugy kilenc óra körül, zsákot
						gyürt a hónalja alá s eltünt. Félóra mulva visszajött, de szuszogva. A zsák
						ilyenkor a hátán domborodott. Ezt a rej­telmes fordulót minden harmadik
						estén megtette s mindannyiszor zsák-szénnel görnyedezett be az ajtón. Titkos
						büntársa lehetett a háziasszonyunk is, egy boglyasfejü, özvegy börtönörné,
						mert az ilyen gyanus kirándulások alkalmával ő leskelődött az előszoba
						ajtajában és ha Norcsics, sulyos terhe alatt, lihegni kezdett a
						melléklépcsőn, Veverkáné asszony nyitott ajtót neki, mely szivesség fejében
						Norcsics Dániel megfelelő szén-jutalékban részesitette Vever­knét. Öreg
						barátomnak a kései sötétben megtett eme vállalkozásai feltüntek persze nekem
						is és egy este megkérdeztem tőle:</p>
					<p>- Nem akarnék tapintatlan lenni, kedves barátom, Dániel. De ha meg nem
						bántanálak érzé­keny­ségedben, kiváncsi lennék: vajjon megfizette-e valaki e
						szénnek árát?</p>
					<p>Norcsics a haját törülgetvén, lihegett:</p>
					<p>- Hogy megfizette-e valaki? Természetesen. Persze nem én fizettem meg, nekem
						ugyanis nincs miből fizetnem. Ám megnyugtatlak, hogy akitől hozom, valódi
						nagy-dög...</p>
					<p>Az igen-gazdag embert hivta »nagy-dög«nek Norcsics Dániel. Kettőt fujt, ugy
						folytatta:</p>
					<p>- De ne faggass, kérlek, ne faggass! Neked igazság szerint nem is szabad
						tudni az ilyenről: te dsentlemén vagy s két év mulva hadnagy leszel a
						hadseregben. Én ellenben csak őrmester­ség­ig birtam kiszurkolni. De ne
						faggass tovább, mert az ilyen puhatolózás az idegeimre szokott menni...</p>
					<p>Ez elejtett nyilatkozatból sejtettem, hogy az öreg hivatásszerüen lopkodja
						valakitől a szenet. De legalább az estéink voltak kedélyesek. Norcsics
						ilyenkor többnyire fel és alá járkált a szobában, én pedig ruhástul dültem
						el az ágyon. Vitáink tárgya nagyrészt a pénz-szerzés lehe­tősége és
						módozatai körül forgott.</p>
					<p>Mert ezen a télen valóságos balsors üldözte Norcsicsot. Pedig nem lehet
						mondani, mintha hiányzott volna belőle a vállalkozási kedv. Ellenkezően!
						Öreg barátom szinte lángolt akko­riban a vállalkozási hajlandóságtól. És ha
						vállalkozott egyszer, ijesztő erővel dült neki a véghezvitelnek és én tanu
						lehetek rá, hogy Norcsics Dániel hérosz tudott lenni olyankor. E
						kétségbeejtő éjszakai tanácskozások alatt előadta például, hogy a jelenlegi
						állapottal szemben tavaly-ilyenkor valóságos hercegnek érezte magát.
						Tavaly-ilyenkor nevezetesen a következő helyekről huzott fizetést: reggel
						nyolctól-tizig a Gazdák Egyesületében végezte az iktatói teendőket,
						tiztől-kettőig bizonyos Szondy-uccai vegypapirintézet bizonyos mühelyében
						korrigált bizonyos levonatokat, félháromtól-ötig cimeket irt, öttől-hatig,
						hattól-hétig és héttől-nyolcig három különböző uriházban volt korrepetitori
						állása, kilenc órától tizig a Telefon Hirmomdóba olvasta bele az aznapi
						világeseményeket, tizenegytől éjfélután háromig egy napilap nyomdájában
						kapott korrektori tisztséget. S öreg barátomnak e heroikus munkahal­mozás
						kifogástalan elintézése fejében minden hónap elsején száztizenhét korona
						verte a pénz­t­árcáját summa-summárum. - Az volt a vig élet, testvér! -
						csapott a vállamra, valahány­szor a letünt jóvilágról elmélkedett.</p>
					<p>Azon a télen azonban fölötte-rossz bőrben volt az öreg. Karácsony is elmult,
						Norcsics akkor már a Lónyay-uccai zálogházba cipelte minden ingóságomat,
						ugy, hogy egy januári estén nem maradt egyebem, csak a nagykabátom és az
						egyetlen ruhám, amelyik éppen rajtam volt. Norcsics Dánielt módfölött
						elkeseredett állapotban találtam odahaza ezen az estén. A kályha előtt állt,
						háttal a szobának, keresztbefont karral és gondoktól meggyötört fejét
						lebocsátotta a mellére, szinte belefurta a két karja alá, mint szárnyai alá
						a mellét-tépdeső pelikán. Jókedvet próbáltam kierőszakolni, ám az öreg
						megfordult s rámemelte sötét arcát:</p>
					<p>- Ütött a vég, testvér...</p>
					<p>- Hogy-hogy?</p>
					<p>Norcsics rámutatott ekkor kemény pincskalapjára, mely az ágyon hevert,
						huszfelé lapitva s legalább négyfelé repesztve. Bús sejtelmem megsugta, hogy
						öreg barátommal tragikus dolgok eshettek meg napközben. Ő pedig folytatta,
						de olyan hangon, mintha kriptából beszélt volna fel:</p>
					<p>- A téllel még birunk dacolni, mert fütőanyagot szereztem március hó végéig.
						Ám annál sulyosabban esik a latba napiéletünk biztosithatása. Eddig
						hallgattam, de most már ki kell rukkolnom előtted is, hogy teljes pankrót
						előtt állunk. Olyan csufság ért a mai napon, hogy jajgatni szeretnék ijesztő
						szégyenemben. Ma délelőtt szószerint ez történt velem: olvasom az egyik
						ujságban, hogy a Vörösvári-uton, valahol Óbuda felé, nevelőt keres egy
						uricsalád. Gyalog persze nem vághattam neki, mert olyan messze van, hogy
						mire odaérek, legalább huszan előznek meg ebben az inséges világban.
						Villamosra pedig nem ülhettem, mert egy árva petákom se volt. Kinos
						szorultságomban nem tehettem okosabbat, minthogy belecsimpasz­kodtam az
						egyik villamos hátuljába s ráültem az ütközőre. Ugy nyeregülésben, mint
						huszár a lóra. Hát zónáztam is vigan, egészen a Váci-körutig. Ott azonban
						megneszelt a kalauz s a hátulsó perron ablakán fejemig nyult le a csipás...
						És mialatt én a sors forgandóságain mélázgattam az ütközőn, a szemtelen csak
						megkapta a kalapomat s kivágta az uttest közepére. Abban a pillanatban azt
						hittem, hogy szétrepedek, testvér! Szégyen és düh csatázott bennem, ám nem
						okoskodván tulsokat, az ütközőről csak egyet lenditettem fölfelé a
						tenyeremmel s ugy csaptam pampulán a koszost, hogy óbégatva esett hátra.
						Ugyanakkor le is ugrottam a két sin közé, párszor meghemperegtem, aztán
						visszafelé szaladtam a kalapom után. De a kalapom akkor már csuffá volt
						téve, minthogy átment rajta egy konflis. Ám teljes vereségem csak ez­után
						következett el. A felképelt kalauz ugyanis megállitotta a kocsit, rendőrt
						hivott, a rendőr felirt és most kihágásért biztosan rámsóznak vagy egy
						forintot... De miből? Az Istenért, miből?</p>
					<p>Én olyanokat nevettem, hogy hemperegtem az ágyban. Mert valóban komikus alak
						volt e pilla­­natban az én öreg barátom, amint teljes apátiával nézett maga
						elé. Utoljára is megnyug­tattam:</p>
					<p>- Csak megusszuk valahogy, Danyikám. A baj nem oly végzetes, egyelőre nem
						ütött még a tizenkettedik óra. Most félkilenc lesz. Kopogtass csak be,
						kérlek, özvegy Veverkáné asszony­sághoz s koppaszd meg vagy tiz forint
						erejéig. Egy héten belül pénzt várok hazulról.</p>
					<p>De utolsó szavaimat féligse hallotta Norcsics Dániel, mert egyet füttyentvén,
						kint volt már az ajtón. Öt perc mulva ujból bent volt juhturóval,
						parizerrel, fokhagymával, sajttal és egy üveg borovicskával. Ez alatt az öt
						perc alatt ugyanis nemcsupán a tiz forintot szippantotta ki özvegy
						Veverkánéból, hanem megjárta a vegyeskereskedést is. És mialatt kedves
						csemegéjét, a parizert és a fokhagymát hajigálta magába késhegyről,
						kedélyesen dudolgatott egy ócska operett-melódiát: De az egész nagy
						Albionban - Nincs több oly ablak, mint ahonnan...</p>
					<p>Aligha volt még egy másik olyan esténk! Odakint zivatar és hó csatázott, mi
						pedig bizalmas-kettes­ben diskuráltunk a vékonyan sipolygató kályha előtt,
						mialatt sercegve dalolt a petró­leum­lámpa. Olyan esténk volt ez, amilyet
						csak ötévenkint egyszer szokott megérni az ember s amikor a csöndes kvaterka
						megnyitja a szivet minden takargatott titok előtt. Egyszerre
						föl­nevettem:</p>
					<p>- Danyikám, csak nem hiszed komolyan, hogy pénzt fogok kérni hazulról?</p>
					<p>Norcsics élesen nézett a szemem közé:</p>
					<p>- Ugy-e, történt odahaza valami?</p>
					<p>- Eltaláltad, - és bólintottam rá. - Mert ha én pénzt akarnék hazulról,
						azonnal teljesitenék minden kivánságomat. Különösen most, hogy tulvagyok az
						utolsó vizsgákon is. De nekem nem kell többé semmi a szüleimtől...</p>
					<p>Norcsics kiváncsian figyelt föl:</p>
					<p>- Sejtettem én valamit.</p>
					<p>Arról persze megfeledkeztem, hogy időközben kielégitő sikerrel mentem át az
						utolsó vizsgái­mon. Most tehát, kézhezkapván a diplomát, kész embernek
						számitottam. Ha tudta volna ezt az édesanyám, talán sirvafakadt volna! Én
						azonban nem értesitettem róla senkit, mert azt akar­tam, hogy ezt is
						másodkézből tudják meg odahaza. Komolyan tartottam a haragot, elsősorban az
						anyámmal, őt okoltam minden szenvedésemért s három hónap óta egyszer se
						jutott az eszembe, hogy irjak neki, vagy a testvérkének.</p>
					<p>Azon a januárvégi éjszakán, amikor annyira megnyilt a szivem, hogy utoljára
						könnyes lett a szemem, mindent elmondtam az én öreg barátomnak. Kezdve azon
						a délutánon, amikor két esztendő után hazaérkeztem, egészen addig a
						délutánig, mikor az édesanyám valósággal elkergetett a testvérke miatt.
						Norcsics ismerte a házunkat: két évvel előbb egész nyarat töltött nálunk s
						teljes megértéssel hallgatta fejtegetéseimet. Három hónap telt el már azóta
						s három hónap óta elég okom volt rá, hogy fokonkint megnyugtassam magamat.
						Semmit se hallgattam el Norcsics előtt. Elmondtam neki, hogy a testvérkét én
						feleségül vehetném, mert a testvérke nem valóságos hugom, csak távoli
						rokonom. A testvérke kilencesztendős nem volt még, amikor árvaságra jutott.
						Egyetlen lánya volt az édesanyám unokabátyjának s az anyám saját lányává
						fogadta akkor a testvérkét. Norcsics nagy figyelemmel hallgatott végig ezen
						a késő éjszakán. Elmondtam neki, mimódon folyt le utolsó összetüzésem az
						anyámmal. Az édesa­nyám fenyegetőzött és sirt, hogy inkább kitagad, de
						sohase fog belenyugodni, hogy feleségül vehessem a testvérkét. Igen fiatalok
						vagyunk mind a ketten: előbb-utóbb baj lenne egy ilyen házasságból. A
						testvérkének megfontolt férjre van szüksége, aki vezetni tudja a kezénél, én
						pedig csak komoly leányt vehetek feleségül, akit lehetőleg az anyám fog
						kinézni a számomra és aki lehetőleg gazdag is legyen. De hidegeszü asszony
						volt az én édesanyám! De sokszor meg­róttam ugy magamban, nyugtassa meg az
						Isten! Pedig ma már tudom, hogy mindig jót akart nekem, persze ugy, amint ő
						gondolta azt ki magában jóelőre. És amikor rájött egyszer, hogy tévedett,
						amikor az öreg házból kirepült már a testvérke, milyen keserves könnyekre
						fakadt, szegény!... Ezen a késő éjszakán, miközben kedélyesen
						kvaterkázgattunk, kitártam Norcsics előtt búsongó szivemet. Az öreg
						reámfigyelt s olykor a fejét csóválta. A végén annyit mondott:</p>
					<p>- Szó sincs róla, valóban kedves pofácskája van a testvérkédnek, azaz helyes
						leányzó. Nem csudálom ennélfogva, ha megzavart. Azonban...</p>
					<p>Itt megállt, előbb lenyelt egy pohár borovicskát, megtörölte kétfelől a
						bajuszát, ujjaival fésült egyet a haján és akkor igy folytatta:</p>
					<p>- ... azonban magam részéről azt mondom, nem sok értelme van az ilyen
						ifjukori heveske­dé­seknek. Majd rájössz egyszer te is az egyetlen
						igazságra, ha olyan vén leszel, mint én vagyok. És ha annyi filozófiával
						fogod tudni elbirálni egykor az életet, mint öreg barátod, Norcsics Dániel.
						Én elhiszem, testvér, hogy még ma is kigyulladsz a testvérke puszta nevére.
						Valóban kicsit akaratos, kicsit szeszélyes, ám mindenekfölött helyes
						leányzó. De megbolondulni és az égre orditani fel... Hidd el, nem érdemes.
						Valamikor te is rájössz majd, hogy minden filozó­finak ez a teteje és
						végső konkluziója: nem érdemes. Én is voltam szerelmes. Mert azóta három
						hitvesem volt...</p>
					<p>E szokatlan vallomásnál nagyot néztem. Norcsics zavartalanul folytatta:</p>
					<p>- Eddig hallgattam róla, de most elárulom neked, hogy igenis, három hitvesem
						volt egyelőre. Persze, nem mindig legális formák között, hanem hol
						félig-meddig, hol féligse. S mi lett a vége? Vagy én csaltam meg őket, vagy
						ők csaptak be az első nagy szerelem harmadik hetében, - és egyet sóhajtott.
						- Nem érdemes, pajtás, nem érdemes... A testvérkére, azt hiszem, előbb-utóbb
						ráunnál. Csak ne sápitozz: nem ő miatta, mert a testvérke valóban helyes
						teremtés. Magad miatt! Nem vagy eléggé állhatatos és én hiszem, hogy
						egyelőre ettől fél az édesanyád is. Ám e mai éjszakán egyébről van szó, és
						pedig komolyabb természetü ügyről. Arról van szó nevezetesen, hogy a jövő
						héten mimódon fogjuk kiegyenliteni majd ezt a Veverkáné-féle tiz
						forintot?... Herstellt, ne szólj közbe! Megvan! Most jut eszembe, hogy négy
						nappal ezelőtt itt járt és melegen érdeklődött irántad a testvérke
						vőlegénye, az a bizonyos Vajda Zoltán. Mond­hatom, egész kedvem szerint való
						uriember, hiába vörösödsz tőle. Mondta is pedig, hogy okvetlenül keresd fel,
						mert beszélni akar veled. Hát testvér, ha más megoldás nem adódik, ezt a
						Vajda Zoltán nevü szimpatikus uriembert fogjuk megpumpolni a tiz forintok
						irányában...</p>
					<p>Olyan ingerültség rohant meg erre, hogy először nem tudtam szóhoz jutni. De
						aztán csak megálltam Norcsics előtt:</p>
					<p>- Öreg cimbora! Ha Vajda Zoltán még egyszer be talál ide lépni, okvetlenül
						kilököm! Ha pedig nem lennék idehaza, felkérlek rá, hogy te lökd ki! Lenne
						azonban egy ötletem...</p>
					<p>Norcsicsnak, amikor azt mondtam, hogy ötletem van, egyszerre felcsillant a
						szeme:</p>
					<p>- Halljuk!</p>
					<p>- Az ötletem az, hogy ha már magadnak nem sikerül, próbálj az én számomra
						állást szerezni. Akármilyen állást! - kiáltottam fel nyugtalanul.</p>
					<p>De annál nyugodtabb maradt Norcsics:</p>
					<p>- Meglesz! Egy héten belül meglesz! Becsületszavamra!</p>
					<p>Nagyon késő volt. Még egy utolsót koccintottunk. Öreg barátomat egy héten
						keresztül alig láttam ettől az éjszakától fogva. Hogy hol kilincselt, merre
						loholt, sohase kérdeztem tőle. De egy héttel erre az éjszakára, ugy este tiz
						óra tájban, csak rámnyitott, a vizes haját törülgetve, fujva és prüszkölve.
						S a vállamra csapott lelkesen:</p>
					<p>- Megvan, testvér! Holnaptól kezdve olyan ur leszel, hogy ha meghallja az
						édesanyád, sirva fog fakadni büszkeségében! Egy hétig talpaltam, de hitemre
						mondom, olyan eredményt értem el, hogy szeretnék felfuvódni a gőgtől.
						Holnaptól fogva te vagy a titkárja a müegyetem pro­rektorának, a kivételes
						tudósnak, a többszörös milliomosnak s a szeretve-tisztelt hazafinak! Lesz
						pénz, azazhogy korpa dulásig, mert remélem, hogy a havonta megkapandó
						tiszteletdijad tiz százaléka öreg barátodé marad...</p>
					<p>Igaz meghatottsággal borultam a Norcsics nyakába. És megfogadtam neki, ott
						helyben, hogy megkapandó havi tiszteletdijam végösszegének tiz százalékát
						okvetlenül neki fogom át­nyujtani.</p>
					<p>És pedig minden hó első napján.</p>
					
				</div>
				<div type="chapter">
					<head>IV.</head>
					<p>Nyolc esztendeje már, hogy megismerkedtem a méltóságos urral. És emlékezvén
						imé az öreg méltóságosról, ugy találom, hogy az összes öreg méltóságos urak
						között aligha akadt még egy másik olyan öreg méltóságos, mint volt az én
						öreg méltóságosom.</p>
					<p>Az öregur valóban prorektor volt a müegyetemen, mivelhogy az előző évben
						rektor volt ugyan­ott. Tudósnak is kivételes, mivel tudománnyal nem
						foglalkozott. Hogy többszörös millio­mos volt-e? Sohasem sikerült
						megállapitanom, de sejtettük róla, hogy teméntelen pénzzel rendel­kezhetett
						volna, ha nem lett volna oly ijesztően fösvény a szeretve-tisztelt hazafi.
						Vagyishogy négy esztendő óta csak passziv minőségben volt már
						szeretve-tisztelt hazafi az öreg méltó­sgos, mert négy esztendővel előbb
						végleg megbukott a választáson. Ő azonban ugy viselkedett most is, mint
						huszonöt éven át azelőtt. Annak rendje szerint eljárt tehát egykori kerülete
						min­den választójának minden legnevetségesebb dolgában, felkapaszkodott a
						Várba, végigzak­la­tott három-négy minisztériumot, majd átbaktatott Pestre,
						ott is sürgetett, pattogott és neheztelt, aztán a Duna-parton lebaktatott a
						Ferenc József-hidig (mindig gyalog baktatott az öreg méltó­ságos, mert a
						villanyos hat krajcárba került volna) és átbaktatván a Ferenc József hidon,
						felprüsszögött a Gellérthegy egyik déli kanyargó utján, a lakása felé,
						mialatt szöges talpa alatt élénk visszhangot vert a kopottas kövezet. Amikor
						végül benyitott özvegyi lakásába s Hancsu, a tót szakácsnő leszedett róla
						sálat, nagykabátot, ujjast, esernyőt és miegyebet, az öreg meg­törölte
						vörösre izzadt homlokát s a kivételes lények közömbös fensőbbségével szólt
						oda a szakácsnőnek:</p>
					<p>- Hogy mit nem kell végigszenvedni egy honfinak! No, hozza csak azt az
						ebédet, lelkem!</p>
					<p>- Hát minek jár annyit a méltósága, - nyelvelt a szakácsnő, - mikor ugyis meg
						teccett bukni...</p>
					<p>Az öreg megzavarodott kicsit, mert szivének alig-hegedő sebe maradt mindvégig
						ez az utolsó kudarc. S föl és alá topogott attólfogva, vagy megállt az
						egyetlen homályos falitükör előtt, amely tepsivé lapitva mutatta vissza az
						ember fejét. És mialatt elnézegette magát benne, intett a tükör felé,
						sajátmagának:</p>
					<p>- Igenis... Sok teher nyomja egy ember vállait, ha valóban honfinak érzi és
						vallja magát.</p>
					<p>Valaki azt ne higgye azonban, hogy az öreg méltóságos ál-önzetlenségből
						bandukolt annyit nap-nap után, ugy okoskodva, hogy hálátlan kerületéért ő
						még bukott-állapotban is többet tesz, mint az utódja győztes-állapotban,
						hogy tehát a választók ráocsudva iszonyu hálátlan­ságukra, legközelebb ismét
						őt fogják kitüntetni egyhangu bizalmukkal... Ő nem! Az ő napról-napra való
						szakadatlan buzgalmának más oka volt. A megszokás. Huszonöt esztendő alatt
						annyira megszokta ezt a mindennapos utat az öreg, hogy az utolsó négy
						esztendő óta is épp­ugy megtette mindennap, mint megtette azelőtt huszonöt
						esztendőn keresztül.</p>
					<p>Ugy délutánonkint, ha szöges bakancsában becsoszogott, először az ebéd iránt
						érdeklődött, egyszer-kétszer rábókolt sajátmagára a tükörből, aztán
						eszébejutottam én is, tehát odabaktatott az iróasztalhoz s a reáhalmozott
						könyvek, iratok, árjegyzékek és levelek boglyája mögé kukkantván, jókedvüen
						köszöntött:</p>
					<p>- Jónapot, öcsémuram! Jónapot! Van még másolnivaló?</p>
					<p>- Van, méltóságos uram! - bólintottam feléje s legörnyedvén, továbbmásoltam
						azt, amit reggel hattól-kilencig sztenográfia alá diktált nekem az
						öregur.</p>
					<p>És mialatt kurta ebédjét evegette szaporán, gyanakodva pislogott felém, hogy
						nem pihenek-e munkaközben és hogy alattomban nem akarom-e becsapni? Mert
						kedves szokása volt az öregurnak, hogy mindenkit dolgoztatott maga körül. És
						ha módja lett volna hozzá, még a pókokat is munkába fogta volna, amelyek
						hosszu esztendők óta keresztül-kasul szőtték a szobák sarkait és
						mennyezetét.</p>
					<p>Három hete mult már, hogy titkárja, illetve titoknoka lettem az öregurnak s e
						három hét alatt nem-egyszer vettem szemügyre a méltóságost. Apró, egészen
						apró emberke volt a méltóságos, a bajusza olyanformán ágaskodott, mint a II.
						Vilmos császáré, az arca ellenben méregvörös volt, ami bizonyos
						hörcsög-jelleget kölcsönzött neki. A méltóságosnak apró bibircsók volt a
						feje bubján és ha valami bosszuság érte, ezt a bibircsókot piszkálta
						szüntelenül. Volt azon­kivül egy csikos nadrágja is. Ez a nadrág azért
						maradt meg oly tisztán az emlékeimben, mert a jobbszára rövidebb volt, mint
						a balszára. Az öreg méltóságos ugyanis bicegett kissé a jobb­lábára, ezért
						járt olyan lovacskához-hasonló baktató járással, ám mivel bicegett a
						jobblábára, nadrágjának jobbszára erősebben csapódott hozzá a jobblábához,
						mint a nadrág másik szára a másik lábszárához és ez volt közvetlen oka, hogy
						a nadrág jobbszára hamarabb lett rojtos, mint a nadrág balszára. És
						valahányszor rojtos lett, a méltóságos mindannyiszor levágatta és
						ujraszegette Hancsuval, ám nem vágatta le és nem szegette ujra ugyanakkor a
						nadrágjának balszárát is. Ez egyenlőtlen nadrágszár-rojtosodásnak az lett
						aztán szemmel-látható következ­mé­nye, hogy kilencesztendei nadrághasználat
						után a nadrág balszára még mindig leért a bakancs sarkáig, mialatt a nadrág
						jobbszára már csak bokán felül verdeste a méltóságos ur lábszárát.</p>
					<p>De eredeti volt egyéb tekintetben is. A napilapok közül például a Budapest-re
						fizetett elő, amelynek homlokán ez állt: Lapvezér Kossuth Ferenc. Az öreg
						ugyanis mérsékelt negyven­nyolcas volt. Ebédutánonkint ledülvén az egyetlen
						diványra, fejére huzta fekete hálósipkáját s olvasni kezdett. Ám az öregur e
						tekintetben is egészen elütő jelenség volt. Az olvasást ugyanis a
						vezércikken kezdte, ha azonban a vezércikk átnyult a következő oldalra is,
						az öregur - időnyerés céljából! - nem lapozott át, hanem először olvasni
						kezdte a tárcát. De a tárcát se olvasta el egyfolytában, hanem a második
						oldalra forditván, egyelőre a vezércikket folytatta megint és csak azután
						folytatta a tárca folytatását is. Ha aztán jelentettem neki, hogy nincs több
						másolnivaló, az öregur abban a szempillantásban lecsapta az ujságot, felállt
						és az asztalomon ágaskodó levelek kazlaiból kikapván találomra egyet,
						diktálni kezdte rá a választ, amelyet én gyorsirással jegyeztem:</p>
					<p>»Tisztelt Uram! Szeretett Barátom! Érdemes Öcsém! Vonatkozással folyó hó
						13-án kelt nagybecsü soraira, ámbár igénytelen személyemet a legutóbb
						előadódott alkalommal kissé talán kirivó modorban is, tehát nem teljesen
						kielégitő bizalommal övezte körül a kerület szavazópolgárságának
						véleménynyilvánithatósága, én mindazonáltal és mégis a legnagyobb készséggel
						és egyben örömmel válaszolok hozzám intézett nagybecsü és reám nézve
						mindenekfölött megtisztelő soraira. Ama ténykörülményeknél fogva tehát és
						jelesül...«</p>
					<p>Körülbelül ilyenformán kezdődött valamennyi levél. Ám ez csak az eleje volt
						egy-egy ilyen levél­nek. Mertha egyszer nekihevült a méltóságos, diktált ő
						olyan levelet is, hogy csak a tizen­nyolcadik oldalon irta alá s még azután
						is következett öt-hat posztszkriptum és egy-két nota­bene! Voltak pedig e
						válasz-levelekben olyan közbevetett-, mellék- és alárendelt monda­tok, hogy
						a második oldalon megindult körmondat csak negyedóra mulva kunkorodott
						vissza önmagába, közbül azonban hiányzott a főmondat, ám ezzel nem sokat
						törődött egyikünk se, annál kevésbé nem, mert a közbevetett mellékmondat
						viszont nemegyszer csak harmincöt sorral később utalt a kapcsolt előzményre.
						De nemcsupán a mondatai voltak két-három oldal­nyi hosszuságuak, hanem az
						összetett szavak tekintetében sem ismert korlátot a méltóságos. Elve volt
						ugyanis, hogy mivel néhai Gyulai Pál nevezetü nagyrabecsült barátjának
						nézete szerint az összetett szavakat össze kell irni, én is kénytelen voltam
						egyszóba irni például ezt:
						magyarfolyaméstengerhajózásirészvénytársaságikötvénykibocsátás...</p>
					<p>Három hete voltam már titkárja, illetve titoknoka a méltóságos urnak, amikor
						elkövetkezett az idő, hogy a havi tiszteletdij végső összegének kérdését is
						tisztázzam végül vele. A kérdés sürgető volt, mert ekkor már nemcsupán
						Veverkáné célozgatott a maga tiz forintjára, hanem Norcsics is morogni
						kezdett esténkint:</p>
					<p>- Ne felejtsd el, hogy a havonta megkapandó tiszteletdij egytizede engemet
						illet! Én tettelek emberré, testvér!</p>
					<p>Egy ebéd után odaálltam az öreg méltóságos elé, hogy meghányjam vele a
						honorárium kérdé­sét. Az öreg, pénzt hallván emlegetni, megzavarodott és
						nagy kinban lehetett, mert körül­topogott a szobában, mialatt egyszer se
						mert a szemem közé nézni:</p>
					<p>- Hát persze, persze. Megértem, hogyne érteném meg. A maga részéről teljesen
						igaza van kedves öcsémuramnak. Arról lenne szó tehát ugyebár, kedves
						öcsémuram, hogy kedves öcsémuram mily összegü dotációban részesülhet minden
						hónap elsején. Jó lenne talán, ha még egyszer preciziroznók kifogástalan
						pontossággal ugy a kedves öcsémuram napijellegü kötele­zettségeit, valamint
						e kötelezettségek ellenértéke gyanánt az én részemről a kedves öcsém­uram
						javára eső jutalék végső összegét...</p>
					<p>- Ugy van, méltóságos uram, - bólintottam rá tisztelettel.</p>
					<p>Az öreg körültopogott a szobában:</p>
					<p>- Megegyeztünk ennélfogva, hogy kedves öcsémuram reggel hattól, nyár felé
						azonban már fél­öttől fogva rendelkezésemre áll. Ezen időtől kezdve én
						különböző rendbeli válaszleveleket diktálok cirka féltizig, melyeket is
						öcsémuram sztenografice jegyez le. Öcsémuram attólfogva a sztenográfozott
						szöveget másolni kezdi levélpapirosokra. Egytől félkettőig ebédszünet.
						Kettőtől hatig öcsémuram folytatja a másolást és ha közbe netán készen lenne
						az összmunka-anyaggal, akkor én ujólag diktálni kezdek friss szöveget.
						Kivétel csupán csak a vasárnap, ám ha szüksége lenne, kedves öcsémuram
						hajlandó vasárnap is rendelkezésemre állni, mely szol­gálatkészség ellenében
						azonban extra-dotációra nem reflektál.</p>
					<p>- Helyes, méltóságos uram. Szószerint ez volt a megállapodásunk.</p>
					<p>Az öregur még most sem mert rámnézni. Akkor már tudtam, hogy a méltóságosnak
						gyönge oldala a fizetés. De végül is erőt vett magán valahogy:</p>
					<p>- Nos igen, öcsémuram... Ugyebár, öcsémuram... Én az öcsémuramnak, hogy a
						munka folya­ma­tossága megakadást ne legyen szenvedni kénytelen, mint ahogy
						eddig adtam, hasonló­képpen ezentul is hajlandó vagyok reggelit adni. Ennek
						havi összegét azonban le fogom vonni a dotációból, amit - s erről meg vagyok
						győződve - kedves öcsémuram is természetes dolog­nak talál. Egy reggeli havi
						összegét én ezennel megállapitom, mondjuk, mindössze csak tiz koronában. Ezt
						a tiz koronát én következőleg minden elsején le fogom vonni az öcsém­uramnak
						kijáró tiszteletdij végösszegéből.</p>
					<p>- Természetes, természetes, méltóságos uram...</p>
					<p>A méltóságos aközben háttal fordult nekem s hosszan kimerengett az ablakon. A
						nyaka tüzelt, amiből sejtettem azonnal, hogy nagy tusák dulhatnak benne,
						mivelhogy most kalkulálgatja magában havi teljesitőképességem dijazásának
						végsummáját. A tiz koronán azonban csaknem felkacagtam, mert az a reggeli
						valóban nem ért tiz koronát. Tudni kell ugyanis, hogy három hét óta együtt
						früstökölgettem az öregurral. A reggelit a méltóságos személyesen készitette
						el min­den reggel hatkor. Állt pedig ez a reggeli puszta teából, semmi
						egyébből. A saját csészé­jébe félkocka cukrot is tett az öregur, az enyémbe
						azonban negyedet se, mert, mint kedves csalafintasággal mondta: ilyen-korban
						az ifjuemberek hajlamosak a cukorbetegségre. Én tehát cukor nélkül ittam meg
						a teámat, de kenyér nélkül is. Rum természetesen nem járt a teához, de járt
						hozzá tealevél, mert a méltóságos urnak még 1902 novemberében eltünt a
						szürője. Uj szürőt nem vásárolt, a levél-tea ennélfogva leülepedett a
						folyadék-tea aljára.</p>
					<p>Három hét óta reggelizgettem igy az öregurral, amikor végül elérkezett a
						fizetés keserves pillanata. A méltóságos hosszu percek óta álldogált immár
						háttal nekem, kifelé merengve a csöndes utcára, mialatt én megcsináltam
						magamban a számvetést. A munka, melyet végzek, valóban szizifuszi, tehát a
						legrosszabb eshetőséget véve alapul, okvetlenül fel fog ajánlani kétszáz
						koronát. Ebből levonva tizet, marad százkilencven, melynek tiz százaléka,
						azaz tizenkilenc korona Norcsics Dánielt fogja megilletni.</p>
					<p>Töprengésemből a méltóságos ur zavart föl. Felém fordult, hozzám baktatott.
						Mérges kis arcán, tiszta kék szemében nyoma nem volt a zavarnak. Ahelyett
						kedveskedve pislogott:</p>
					<p>- Meggondoltam öcsémuram, meggondoltam. S számításaim végeredménye gyanánt,
						remé­lem, öcsémuram is meg lesz elégedve, ha a fentebbemlitett tiz korona
						levonásával még külön felajánlok öcsémuramnak havi tiz korona
						tiszteletdijat.</p>
					<p>- Hogyan, méltósá...?</p>
					<p>Valamit makogtam még, de nem emlékszem vissza, mit! Olyan érzésem volt,
						mintha először jeges vizzel loccsantottak volna nyakon és ugyanabban a
						pillanatban mintha fejen is vágtak volna egy nagy bunkóval. Ám ez a
						szivgyöngeség mulékony tünet volt nálam, mert az akasz­tó­fahumor iránti
						érzék felülkerekedett bennem s felkacagtam. Az öreg valószinüen azt hitte,
						hogy hirtelen elvesztettem az eszemet. Ijedten karolt belém:</p>
					<p>- Mi baja, öcsémuram!</p>
					<p>- Semmi, semmi, méltóságos uram, - nyugtattam meg szeliden. - A propoziciót
						kész örömmel magamévá teszem!</p>
					<p>Az öregur erre előkeresett egy bugyellárist és az asztalra nyomban le is
						számolt tiz darab ezüst egykoronást. Megjegyezte ugyan, hogy elsejéig még öt
						egész nap van hátra, ő mindazonáltal viseltetik irányomban annyi
						jóakarattal, sőt bizalommal... És letévén elibém a tiz darab ezüst
						egykoronást, találomra kikapott a levélkazalból egy darabot, belenézett és
						diktálni kezdett:</p>
					<p>»Técé Uram! Vonatkozással folyó hó 20-án kelt nagybecsü soraira, ámbár
						igénytelen személyemet a legutóbb előadódott alkalommal kissé talán kirivó
						modorban is...«</p>
					<p>Alig vártam, hogy hazarohanhassak.</p>
					<p>Norcsics szorongva leskelődött reám ebéd óta. Mert tudta, hogy ma
						zsoldfizetés lesz. Ahogy benyitottam, izgatottan ugrott fel:</p>
					<p>- Na, mennyi?</p>
					<p>Én szó nélkül egy koronát tettem le az asztalra.</p>
					<p>Öreg barátom először képtelen volt megérteni, hogy az egy darab ezüst
						egykoronás mit akar jelenteni voltaképpen? Ám mikor megértette, hogy ez az
						egy korona a tiszteletdij reáeső hányada, felorditott:</p>
					<p>- Juujj! Én hülye! Én hittem, mert marha vagyok, hogy urat csináltam belőled!
						Le kell lőni azt a gazembert! Énnekem azt igérte, hogy még támogatni is fog
						a pályádon! Én legalább százötven pengőt vártam! Juujj!</p>
					<p>A düh és a kétségbeesés ez ijesztő rohamkitörésére csak beszaladt a szobánkba
						Veverkáné asszony is és látván a Norcsics ijesztő kinlódását, hangos
						könnyekre fakadt az ajtóban. Én pedig e kettős koncertre ugy kezdtem
						kacagni, hogy fetrengtem az ágyban.</p>
					<p>Amikor sikerült lecsillapodnom, komolyan fordultam Veverkánéhoz, mialatt
						Norcsics Dániel vizes borogatást rakott a fejére.</p>
					<p>- Nézze Veverkáné, - kezdtem ünnepi hangon. - Arról van szó, hogy kicsit
						elszámitottuk magunkat. Tiz forinttal már tartozom magának, ehhez most kérek
						még százat. Ez összesen száztiz. Maga most behozza a száz forintot, én pedig
						megirok egy kötelezvényt, melynél fogva két hónap mulva, azaz április
						huszonharmadikán összesen százötven forintot vagyok köteles visszafizetni
						magának.</p>
					<p>Mire megirtam a kötelezvényt, Veverkáné vissza is jött a száz forinttal. És
						Norcsics Dániel, meglátván a száz forintot, homlokáról abban a pillanatban
						sarokba vágta az ecetes-vizbe mártott törülközőt s kettőt csattintott a
						tenyerével:</p>
					<p>- Vannak még nagy lelkek Magyarországon! Nagysád, Veverkáné, maga valóban
						büszkesé­gére válik nemének!</p>
					<p>S percet se mulasztva, nyakába csapta a bornyulopót s rántott felém a
						vállával:</p>
					<p>- Mehetünk!</p>
					<p>El is mentünk. Először egy jobbfajta vendéglőbe, ahol Norcsics ötnegyedóráig
						evett egyfoly­tában, később egy köruti kávéházba tértünk be. Elfelejtett
						nótákat játszottak a cigányok s mi-ketten andalogva figyeltünk oda. Vagyis
						csak én. Mert Norcsics, amikor harminc forintot tettem eléje, hogy ez pedig
						az övé, alig tudott uralkodni magán. Félvállról odaintette a pincért:</p>
					<p>- Három sámpányert, tiszteletes ur!</p>
					<p>A kávéház tele-volt. Mi-ketten egy sarokasztalnál telepedtünk le. És mialatt
						öreg barátom a maga módja szerint vigadozott, én elfogódott, remegő szivvel
						figyelgettem a cigányokra. Mert a kávéházban uszó füstlepedő alatt, a hangos
						jókedvben, poharak csengésén át éppen a régi szeretőről szóló nótát huzták a
						cigányok. És e régi hangokra felzsongtak bennem a tavalyi emlékek olyan
						erővel, hogy csaknem könny szökött a szemembe. Azóta, hogy oly váratlanul
						kellett eltünnöm hazulról, majd öt hónap telt el és én lassan kezdtem
						megfeledkezni a testvér­kéről. Az első hetekben nagy hütlensége miatt
						nem-egyszer megfájult a szivem. De később mindig gyérebben keresett föl a
						testvérke komolykás, szemrehányó arca. Mert akkor már magam is igazat
						kezdtem adni a Norcsics tantételének: nem érdemes... nem érdemes... De most,
						amikor sürün koccintgattunk az egymás jóvoltára s a szemközti sarokból
						panaszkodva sirt fel a testvérke katonákat-bucsuztató nótája, egyszerre
						torkonragadott minden régi keserüség. Norcsics ódon betyárnótákat dünnyögött
						az orra alá, én pedig, mialatt a testvérke nótájára figyelgettem
						szakadatlanul, elbusultam magamat. A régi harag fogott el az anyám iránt,
						mert miatta kellett elszakadnom a testvérkétől. Régen nem éreztem már olyan
						részvétet a testvérke iránt. Lehajtottam a fejemet, de ugyanakkor ujabb
						reménykedés kezdett csalogatni maga után... Mert odakint tavasz készült már,
						lágy szél jött a Mátra felől s két nap óta simo­gatta már puha tenyerével
						arcunkat és szemünket.</p>
					<p>A cigányok hegedüjén most fájdalommal viharzott fel a testvérke nótája. Abban
						a pillanatban annyira kicsordult a szivem, hogy poharat akartam emelni
						Norcsics Dánielre és be akartam jelenteni neki meg nem másitható
						elhatározásomat:</p>
					<p>- Danyikám, holnap reggel hazamegyek s holnapután itt leszek megint, de a
						testvérkével. Szavamra, megszöktetem!</p>
					<p>Az idő éjfélután volt. A poharat fölemeltem tehát, amikor valaki megállt az
						asztalomnál:</p>
					<p>- Szervusz, Zoltán!</p>
					<p>Fölnéztem: Vajda Zoltán állt előttem.</p>
					<p>Kezet adtunk egymásnak s hellyel kináltuk meg. Sejtettem, hogy most is
						keresett és ugy akadt rám. Talán ez volt az oka, hogy noha szivesen
						üdvözöltük egymást, ez a szivesség kissé eről­tetett maradt. Akadozva indult
						meg a társalgás, holmi semmiségekről, mintha éreztük volna, hogy fog itt
						következni egyéb is. És csakugyan, ahogy többszöri koccintgatásra nógatott
						bennün­ket Norcsics, lassacskán fölmelegedtünk mind a ketten és most már
						kiváncsian hallgattam oda a Vajda Zoltán apró semmiségeire. Egyszerre csak
						tréfás kötődéssel nyom­kod­ta meg a vállamat:</p>
					<p>- Már kerestelek is, öreg.</p>
					<p>- Tudom, - bólintottam rá, de nem szóltam többet.</p>
					<p>Vajda Zoltán azonban cseppet se zavarodott meg, ahelyett kedves
						komolykodással folytatta:</p>
					<p>- Az öregek kértek meg, hogy beszéljek veled. Az anyádnak nagyon rosszul
						esik, hogy egy sort se irtál nekik az ősz óta. Legutóbb, hogy lent jártam...
						No, csak ne nézz rám ugy! Nem költöttem rossz-hiredet, mindössze annyit
						mondtam el, hogy már levizsgáztál. Otthon nagy volt az öröm, csak a
						hallgatásod bántja az öregeket. Az édesanyád sirt is ebéd után... Hallgass
						rám, testvér és ird meg szépen haza, mihez akarsz fogni s van-e szükséged
						valamire? Legjobb lenne talán, ha hazamennél néhány napra.</p>
					<p>Jóakarattal beszélt hozzám Vajda Zoltán testvér, de csak lovat adott alám. A
						hirt, hogy oda­haza aggodalmaskodni kezdenek miattam, gyerekes
						kárörvendéssel vettem tudomásul. De utána a dühnek valóságos remegése kapott
						meg! Hiszen félórával előbb a kávéházi füstön át bánkódó szerelemmel
						integetett még felém a testvérke nyugodt és kedves arca s félóra mulva olyan
						messzire tünt el már előlem a testvérke, hogy a legfájdalmasabb erőlködéssel
						se birtam magam elé varázsolni többé törékeny alakját. Azt a kedves arcot
						örökre eltakarta előlem a Vajda Zoltán széles két válla... De azért
						nyugalmat szinleltem:</p>
					<p>- S mondd kérlek, tudod-e, miért kellett ugy mennem el hazulról, hogy a
						kapufélfától se bucsuzhattam el?</p>
					<p>Amikor ezt kérdeztem, a szememet pillanatra nem vettem le Vajda Zoltán leendő
						sógoromról. Ő azonban nem zavarodott meg, hanem éppoly nyugodtan felelt most
						is. Sőt mintha apró mosoly rezzent volna át a kis bajusza sarkán:</p>
					<p>- Persze, hogy tudom. Megkérted a Pirike kezét, de az édesanyád hallani se
						akart róla. Ne ideges­kedj, pajtás, hanem hallgass meg legalább engemet!
						Hidd meg, nincs még egy olyan igaz embered, mint én vagyok, pedig nem
						szoktam hajigálózni a szavakkal. Az édesanyádnak igaza van. Mert lásd, baj
						lenne abból mindenképpen. Nagyon is hasonlók vagytok: kicsit szertelenek,
						kicsit kapkodók mind a ketten. S aztán nézd csak, - s itt lehajtotta a fejét
						- a meny­asszonyomat én szeretem. Tudom, hogy jó férje leszek és ő is boldog
						lesz mellettem. Ne zavard meg a nyugalmamat, pajtás!</p>
					<p>Olyan szivrehatóan beszélt, hogy szinte megsajnáltam. De ez az elfogultság
						pillanatnyi volt csak. Aztán éppoly őszintén (s mellesleg sok kárörömmel)
						azt kérdeztem tőle:</p>
					<p>- S hiszed, hogy a testvérke is éppugy szeret?</p>
					<p>Itt már Norcsics Dániel és felfigyelt és pedig annyira, hogy a könyökét
						odatolta kettőnk közé. Vajda Zoltán félszünetre elgondolkozott:</p>
					<p>- Azt hiszem, szeret. Mindenesetre vonzódik hozzám és ha elveszem s még
						jobban meg fog ismerni, hüséges, jó feleségem lesz. Erről meg vagyok
						győződve. És lásd, pajtás, arról is meg vagyok győződve, hogy ha te most
						hazamennél, megint csak bajt csinálnál. És én mégis arra kérlek, menj te
						haza szépen. Csak egypár napra. Most már komolyan kell gondolkozni, mert
						előtted áll az élet, amely bizony nehéz. Dolgozni, dolgozni és mindig
						dolgozni kell ezentul! Kinlódás az élet, de az elvégzett munka után olyan
						öröm fogja el esténkint az embert, hogy ez az öröm legszebb jutalma minden
						kinlódásainknak. Menj haza, testvér s békitsd meg az édes­anyádat!</p>
					<p>Annyi jóindulattal kért, hogy illett volna ráhallgatnom. De éppen erre a
						könyörgésére kezdett fokonkint vérbeborulni a fejem. Foghegyről annyit
						kérdeztem tőle:</p>
					<p>- Mikor fogtok megesküdni?</p>
					<p>- Pünkösd másodnapján...</p>
					<p>Ez a biztos határidő megijesztett, de azért közömbös arcot mutattam:</p>
					<p>- Tudod mit, Zoltán! Megigérem neked, hogy hazamegyek, de csak az esküvőtök
						napjára. Előbb nem! Mert ha előbb mennék haza, Pirike sohase lenne a
						feleséged. Hej, testvér, - és itt kitört belőlem a keserűség - ha ugy belém
						látnál most!...</p>
					<p>Nem folytathattam, mert Norcsics közénk tolta a poharát:</p>
					<p>- Szamarakat beszéltek! De igy van az, ha kelleténél több italt szopogat be
						az ember.</p>
					<p>Kevéssel azután fizettünk s kétfelé váltunk az éjszakában. Norcsics
						belémkarolt, ugy vezetett hazafelé. Az uton alig szóltunk egymáshoz s
						odahaza szó nélkül bujtunk be az ágyainkba. Boros fejjel is megfigyeltem
						azért, hogy öreg barátomnak nincs valami a kedve szerint. Mert csak lógatta
						bánatos lófejét és amikor lefeküdt, sokáig dünnyögött még magában.</p>
					<p>Odakint szél kerekedett. Mert néhány napra váratlanul visszajött a tél s
						hócsomókat vagdosott a szobánk ablakához. Ezeken a télutói éjszakákon mindig
						az otthonunkról beszéltem Norcsicsnak. Mert a kávéházi találkozás óta tudtam
						már, hogy a testvérke sohase lesz a fele­ségem. Igaz, igaz: ősz óta én
						egyre-inkább kezdtem megfeledkezni róla, de talán azért is, mert elfoglalt
						uj környezetem, ami elég gondot adott és eléggé el is tudott szórakoztatni.
						Most azonban, amikor megtudtam, hogy a testvérke mégis csak hütelen lett
						hozzám, minden erejé­vel megrohant a hazavágyakozás. Valami bús nosztalgia
						volt ez öreg házunk után. Odakint zúgott a szél s ez a szél is csak
						felvidéki tanyánkat juttatta meggyötört eszembe. Sehol oly orgonával nem
						szokott megharsanni, csak minálunk, mint ahogy harsogott éjszakák óta,
						miközben kétkézzel tépdeste az ablakot. Ezeken a késő éjszakákon annyi
						ragaszkodással beszéltem hazai tájainkról öreg barátomnak, hogy az asztalra
						hajtotta le a fejét olyankor. El­mesélgettem neki a romladozó várakról, a
						temetőkről, amelyekben kisértetek járnak a fogyó hold sárga fénye alatt, az
						udvarházak roskadozó kőfalairól, a szélben recsegő erdőkről, a zúgó
						vizekről, a sóhajtozó fenyvesekről, a suhogó nádasokról, a késő őszi
						világról, amikor a batyus-zsidó baktat befelé Galicia felől, szemközt a
						téllel pedig cigánykaraván erőlködik az ekhós-szekereken. És mialatt
						ismeretlen madarak kóvályognak a zúgó felhők alatt, a cigányok szo­kat­lanul
						elnyujtott kiáltással kurjongatnak egymásnak a sáros és hideg országutakon.
						Olykor hajnalig is mesélgettem Norcsics Dánielnek a mi felvidéki hazánk
						sajátságos állapotáról: a gőgös nagyurak mérhetetlen birtokairól, a
						bocskorosok duhaj mulatságairól és a nép riasztó szegénységéről. És mégis,
						mégis... E bocskoros nemesek duhajságában annyi a szomoruság és e riasztó
						szegénységü zsellérnép annyi szeretettel ragaszkodik a nagyurak földjeihez
						és annyi hittel dolgozgat rajta, mintha legalább a sajátja volna.
						Elbeszélgettem Norcsicsnak az öreg házunkról, amelyet ő is látott már és
						amelyben négy-ötszáz esztendő óta vigadoztak szomor­kodva az ükapáink és
						ükanyáink. Mert ők is éltek és voltak fiatalok egyszer! Tarka viganók­ban
						lejtettek a szobákban az ükanyáink, ha a sarokban rázenditettek a cigányok
						és mialatt odakint nehéz napok terhe alatt roskadozott a rongyos ország, az
						ükapáink boroskancsót köszöntöttek egymásra és a haza jobb állapotára. És
						akkor kiállván a szobák közepére ők is, táncolni kezdtek a cigányok
						zenéjére, összecsörgették sarkantyuikat s megforgatván csönde­sen ifju
						ükanyáinkat, a taktusnál valamennyien egyszerre csörrentettek a
						sarkantyuikkal. Öreg házunk minden zeg-zugát ujra meg ujra leirtam Norcsics
						előtt. Szeretettel mesélgettem neki e késő éjszakákon az édesapám
						élhetetlen, de mindig kedves szokásairól, az édesanyám okos és józan
						szeretetéről és arról a hangulatról, amely őszi szélzúgás idején el szokta
						tölteni a házunkat. Ilyen zúgó délutánokon nemegyszer heverésztem magam is a
						nappali szobában, többnyire a kereveten és mialatt odakint batyus-zsidó
						baktatott, karaván-cigányok rikoltoztak az országutakon vagy farkas üvöltött
						a határban, én félig-szenderegve hallgattam egy-egy messziről be-betévedt
						nótát, melyet a harmadik szomszédban dudolgatott a katonaszeretője után
						búsongó leány, vagy az amerikás-férjére gondoló menyecske, miközben
						kukoricát őrölt odahaza a kézimalmon. Ezeken a tavaszváró éjszakákon annyit
						és oly szeretettel mesélgettem, hogy Norcsics Dániel egyszer-egyszer
						felbóbiskolt félálmosan:</p>
					<p>- Ugy-e, nagyon szereted a testvérkét?</p>
					<p>Nem feleltem rá.</p>
					<p>- Azért kérdezem, - dünnyögte álmosan, - mert minden tücsköt összebeszélsz,
						csak éppen őt kerülgeted.</p>
					<p>Lassan-lassan mégis kezdett alábbhagyni a szél: most már jönnie kellett a
						tavasznak. Egy ilyen estén levelet kaptam a testvérkétől. Ahogy megláttam
						apró kezének szarkaláb-betüit, olyan izgatott lettem, hogy alig tudtam
						felbontani a levelet. Öt hónap óta nem adott magáról hirt a kedves.
						Felbontottam, ennyi volt benne:</p>
					<p>»Zoltánka!</p>
					<p>Semmit se tudunk rólad, csak annyit hallottunk egyszer, hogy levizsgáztál.
						Mamáék nagyon megörültek, én is gratulálok. De apa és mama el van keseredve,
						mert nem tudják, mit akarsz. Vigasztald meg őket s légy továbbra is jó fiu.
						Erre nagyon kérlek én is. Hiszen tudhatnád, hogy a régi szeretettel
						gondolnak rád mindenkor. Én is! Kérlek, hallgass meg legalább engemet és
						gyere haza! A te változatlan testvérkéd:</p>
					<p>Pirike.«</p>
					<p>Elolvastam a levelet s megmutattam Norcsics Dánielnek is. Jólesett, hogy
						hazulról törték meg a hallgatást, de a testvérke rövid üzenete mégis
						felháboritott. Nem ilyen leveleket kaptam én valamikor! Nyolc oldalon se
						lett vége s még akkor is jött négy-öt utóirat apró szeletkéken. És akkor még
						nem volt annyira okos a testvérke! Amikor Norcsics Dániel is végigfutott a
						néhány soron, darabokra téptem és behajitottam a kályhába. Norcsics
						rámnézett:</p>
					<p>- Na, vaszisz?</p>
					<p>- Semmi, Danyi pajtás! - feleltem. - Annyi történt mindössze, hogy Vajda
						Zoltán vasárnap lentjárt nálunk s az ő utasitására gondolt rám a testvérke,
						pontosan nyolc sor erejéig. Sőt Vajda Zoltán mondta neki tollba az egészet,
						mert a testvérke azelőtt sohase irt nekem ilyen döglesztő-okosan.</p>
					<p>Norcsics Dániel ugy vállhegyről gyönyörködött a kinlódásomban:</p>
					<p>- Hát szereted még?</p>
					<p>- Megvetem, Danyi pajtás! Ő is csak olyan, mint a többi! Sohase szeretett
						igazán! Jaj, ha ugy a kezem közé kaphatnám a taknyost!</p>
					<p>Norcsics mosolyogva nézett el a fejem fölött:</p>
					<p>- Juventus - ventus.</p>
					<p>Hanem azalatt megjött a tavasz is. Akkorára viszont elfogyott a pénzünk,
						Veverkáné asszony­nál pedig, legalább egyelőre, nem lett volna ildomos
						behatóbban érdeklődni.</p>
					<p>Már pedig tenni kellett valamit, és pedig sürgősen, mert ettől a naptól fogva
						feltartóztatás nélkül rohantunk a teljes anyagi romlás felé. És csodálatos,
						hogy Norcsics Dánielnek ép ez ijesztő napokban mondott csődöt minden
						találékonysága. Ő igy fejezte ki magát: »Az eszem beadta a kulcsot!« Az
						egymásra zúduló bajok megfosztották minden leleményességétől és ő, aki
						tavaly ilyenkor képes volt naponta huszonöt órát futkosni, most csak lógatta
						a fejét, mint egy beteg ló, órákhosszat dörmögött maga elé, de semmi okosat
						nem tudott kitalálni, ötletei akadtak még olykor, ám azok mind passziv
						természetüek voltak. Egy este azzal állt elő például, hogy a »közügyre való
						tekintettel« ő le fog vetkőzni véglegesen: a kabátját, mellényét, nadrágját
						és cipőjét én holnap reggel vigyem be a zálogházba, ő pedig belefekszik az
						ágyba és addig fog feküdni benne, amig csak nem fordul a szerencsénk kereke.
						Én persze visszautasitottam ezt a tulzott önfeláldozást.</p>
					<p>Erre aztán hivatásszerüen törni kezdte a fejét s egy napon délután öt órától
						este kilencig gondolkozott egyfolytában. Amikor féltiz körül rányitottam s
						az utolsó néhány garason vereshagymával kevert Dobay-féle dobói brindzát
						vittem neki vacsorára, lelkesülten állt elém:</p>
					<p>- Megvan!</p>
					<p>- Mi van meg? - hökkentem vissza.</p>
					<p>- A pénz van meg, testvér! Nem hiába törtem négy egész óráig a fejemet, hogy
						recsegett bele a koponyám, de megvan az ötlet! Pénz, azaz hogy korpa áll a
						házhoz! Csak ne ijedj meg mindjárt: előleget fogsz kérni az öregtől...</p>
					<p>- Kitől? - és az arcába nevettem. - A méltóságostól?</p>
					<p>Komolyan bólintott:</p>
					<p>- Eltaláltad. És pedig ruhaelőleget fogsz kérni tőle.</p>
					<p>Hirtelen arra gondoltam, hogy Norcsics az észvesztő gondok miatt ma délután
						elvesztette az eszét. De kiderült, hogy ez az ötlete nem is olyan utolsó. És
						mialatt Norcsics dobálni kezdte magába a vereshagymával kevert brindzát, a
						következőkben fejtette ki előttem uj koncep­ciójának részletes mivoltát:</p>
					<p>A méltóságos ur tudvalevően titkos, ám annál vehemensebb antiszemita. Mi
						tehát e lappangó antiszemitizmusra fogjuk felépiteni minden számitásainkat.
						A holnapi napon én ennélfogva lépjek oda a méltóságos ur elé s bizalmasan
						áruljam el neki, hogy a keresztény hitfelekezetü főiskolai ifjuság egyeteme
						három nap mulva titkos éjjeli értekezletre jön össze, mely érte­kez­let
						tárgya a destruktiv irányzatu szélső áramlatok robbantási módozatainak
						mikéntje lesz. E titkos éjjeli összejövetelnek én leszek az előadója, fekete
						ruhám azonban nincsen, minélfogva teljes bizalommal arra kérjem őméltóságát,
						hogy ez előadói sötétszinü ruha előkeritéséhez szükségelt ötven koronákat,
						mint öt havi teljes fizetésemre szóló előleget, részemre kiutalni
						kegyeskedjen...</p>
					<p>- Nincs Isten az égben, - kiáltott fel Norcsics, - ha még igy se tudnád
						megpumpolni!</p>
					<p>Utánagondolkoztam s beláttam, hogy öreg barátom ezuttal nem gondolkozott
						hiába. Tehát igy szóltam hozzá:</p>
					<p>- Meg vagyok győződve, Danyikám, hogy holnap estére ilyenkor itt lesz az
						ötven korona.</p>
					<p>S másnap délután csakugyan kiálltam a méltóságos elé. Az öreg, megneszelvén,
						hogy anyagi természetü kérdésről van szó, makogni kezdett. De azért
						meglehetős önuralommal hallgatta végig érvelgetésemet. Készséggel elismerte,
						hogy elvileg igazam van, ám ami az ötven koronát illeti, komoly megfontolás
						tárgyává teendi a kérdést, mivel a szóbanforgó összeg szokatlan természetü
						kiadást jelentene a számára. Mindenesetre azonban még a mai napon, tehát
						mihelyt elvégeztük a délutáni teendőket, nyilatkozni fog e
						tekintetben...</p>
					<p>Délutáni teendő azonban nem akadt erre a délutánra. Tévedne mindazáltal, aki
						azt hinné, hogy az öregur ennélfogva szabadon eresztett! Ő nem! A méltóságos
						ur ugyanis a szakadatlan munka embere volt, amit ugy kell érteni, hogy
						szakadatlanul dolgoztatott másokat. Most is köhintett vagy kettőt, mert
						hirtelen nem tudta, mit kezdhetne velem, de azért feltalálta magát:</p>
					<p>- Jegyezze csak, öcsémuram!</p>
					<p>Fogtam a ceruzát, az öregur pedig fel- és alábaktatván, diktálni kezdett:</p>
					<p>»Tisztelt Képviselőház! Ne méltóztassék csodálkozni, hogy ismét megragadom a
						szót, ám azon huszonötesztendős küzdelmek után, melyeket a függetlenségi és
						negyvennyol­cas eszmék törhetetlen szolgálatában megvivni mindenkor
						szerencsés voltam, enged­tes­sék meg énnekem, miszerint kissé talán ha
						körülményesebb modorban is, de minden­esetre és mindvégig magyarul dobogó
						szivem sugallatait követvén, reflektálhassak a tisztelt miniszterelnök ur
						azon példátlanul megokolatlan támadására...«</p>
					<p>Az olvasó alighanem megütődik, hogy a méltóságos ur részéről mi akart lenni
						voltaképpen ez az energikus tónusban tartott parlamenti felszólalás, miután
						tudvalevő, hogy a méltóságos ur négy esztendő óta nem volt tagja már a
						parlamentnek. Megmondom! Abban az időben a miniszterelnök több izben éles
						hangon vágott vissza az ellenzék egy bizonyos részének többszöri támadására
						s a méltóságos ur, mivel válaszleveleket nem fogalmazhattunk, egyelőre a
						miniszterelnök támadásait verte vissza, kissé ideges tenorban. Az öregur nem
						egyszer diktált nekem ilyen parlamenti felszólalásokat, amelyeket persze nem
						hallott senki más, csupán csak mi ketten. Sőt én kétszer is hallottam minden
						ilyen debatteri megnyilatkozását: először, amikor gyorsirással jegyeztem le,
						másodszor, amikor már lemásoltam és felolvastam neki. Megtörtént, hogy a
						másolásra csak két-három hét mulva került sor, mert közben válaszlevele­ket
						kellett irni s a témánk fölött akkor már régen tulhaladtak az események. De
						ha két-három hét mulva felolvastam neki a beszéd végleges szövegét, a
						méltóságos ur összeszoritott szájjal figyelt minden egyes szóra, bólogatott
						magának s csak itt-ott akasztott meg félpillanatra:</p>
					<p>- Szurja még ide, öcsémuram, hogy: »mindazonáltal és végső eredményben a
						magam részéről nem vagyok hajlandó megszavazni a csufságos önzésnek e
						mindenekfölött s magukban véve is átkos vonatkozásu
						inditványpontjait...«</p>
					<p>Azonban eltértem keveset. Azon a délutánon tehát, amikor a Norcsics vakmerő
						ötletét terjesz­tettem elő, a méltóságos ur ismét a miniszterelnököt kezdte
						koncolni, helyenként brilliáns hatással. Közbe annyira tüzbejött, hogy
						csipkedni kezdte kopasz fejebubjának egyetlen bibir­csókját s később
						megfeledkezvén róla, hogy én is a szobában vagyok, odaállt a tükör elé,
						amely tepsivé lapitva mutatta vissza az ember formáját s felemelt
						jobbujjával belefenyegetett:</p>
					<p>- De figyelmeztetem a miniszterelnök urat!</p>
					<p>Ne mosolyogjunk azonban a méltóságos uron: ezt is megszokásból tette,
						szegény. Megszokta, hogy, mint a mérsékelt ellenzék tagja, huszonöt
						esztendőn át támadta kimélet nélkül a minisz­ter­elnököt, támadta tehát most
						is hasonló kiméletlenséggel. Ha megöregszünk egyszer, bizonyára mi is époly
						csökönyösen fogunk ragaszkodni régi szokásainkhoz, mint ragaszkodott a
						méltóságos ur... Már a végén jártunk a szónoklatnak, amikor külön is
						utasitott az öreg:</p>
					<p>- Irja csak oda, öcsémuram: Szünni nem akaró szakadatlan éljenzés és taps.
						Szónokot számosan üdvözlik. Ingerült felkiáltások a munkapárton: Abcug! Le
						vele!</p>
					<p>Odairtam. Akkor azonban visszavonhatatlanul elkövetkezett az az időpont,
						amikor tárgyalni kellett az öthónapi előlegről. Az öregur körültopogott a
						szobában. Meginditó volt a zavaro­dott­sága:</p>
					<p>- Öcsémuram, de ha jól vagyok értesülve, ön módos házból való
						fiatalember...</p>
					<p>- Ugy van, méltóságos uram, - és felálltam. - Sőt egyetlen sarja vagyok
						földbirtokos­szüleim­nek. Nekem azonban kemény elhatározásom, hogy a tiz
						körmöm után fogok megélni. Csak igy lehetek valamikor férfi és karakter.</p>
					<p>Az öreg bólogatott:</p>
					<p>- Jól mondta, öcsémuram: férfi és karakter. Ám ezzel szemben öcsémuram is be
						fogja látni, hogy egy öthónapi előlegre nem lehetek berendezkedve ilyen
						váratlanul. Azonkivül meges­hetik, hogy öcsémuram közbe netán megbetegszik.
						Esetleg meghal...</p>
					<p>Olyan csend támadt a szobában, hogy meg lehetett volna hallani a légyzúgást.
						Ám e napon még csak március közepe volt, minélfogva téli álmukat aludták a
						legyek. A méltóságos oda­topogott az ablakhoz s kereszbefont karral kinézett
						az uccára. Sokáig, nagyon sokáig gondolkozott. Aztán egyszerre megmozdult s
						átbaktatott a szomszéd szobába. Hallottam, hogy izgatottan turkál odaát az
						egyik szekrényben. Aztán visszajött...</p>
					<p>Visszajött. S a balkarján ott volt egy ócska frakk, egy tulipántos mellény s
						ama bizonyos csikos nadrág, amelyről megemlékeztem már és amelynek jobbszára
						körülbelül tiz centi­méterrel volt kurtább a balszáránál.</p>
					<p>Visszajött tehát és az izgalomtól veriték ütött ki a homlokán:</p>
					<p>- Valami más megoldást gondoltam ki, öcsémuram...</p>
					<p>Abban a pillanatban tisztán láttam magam előtt sorsom még búsabb
						elhanyatlását. Az öregur maga is zavarban volt, tehát hogy palástolja magát,
						udvarias kapkodással kezdett magyaráz­gatni:</p>
					<p>- Azt gondoltam ki nevezetesen, hogy öcsémuramnak szivesen átengedném e
						frakkosöltö­nyömet, a tulipántos mellényemet s ugyancsak átadnám e csikos
						nadrágot, amely kissé ha viseltesnek tünhetnék is fel, öcsémuram
						mindazonáltal nyugodt lelkiismerettel huzhatja fel az előadói alkalomra.
						Divatos, öcsémuram. Szavamra mondom, hogy divatos...</p>
					<p>És suttyomban maga elé pislogott az öregur. E sunyi pislogás oka az az
						alattomos spekuláció volt, hogy ezt a fantasztikus ancugot én semmiesetre se
						fogom elfogadni, mire a méltóságos ur kénytelen lesz kijelenteni előttem,
						hogy sajnos, ő felajánlott minden tőle telhetőt...</p>
					<p>Hát csak azért is áthuztam a kalkulációját! S hidegvérrel annyit szóltam
						rá:</p>
					<p>- Köszönöm a jóságát, méltóságos uram. Elfogadom!</p>
					<p>Az öreg rámnézett, mintha nem hitte volna, amit hallott. De nem adta meg
						magát egykönnyen:</p>
					<p>- Talán felpróbálhatná, öcsémuram, vajjon passzentos-e?</p>
					<p>Most már csak azért is ki akartam csikarni belőle a nagylelkü ajándékot! S
						mindenre elszán­tan, ott helyben levetkőztem. És akkor felhuztam először a
						nadrágot... Azután felrántottam a mellényt... Végül beledugtam magamat a
						frakkba...</p>
					<p>A méltóságos ur körültopogott:</p>
					<p>- Passzentos, öcsémuram, passzentos. De most a passzentos a divat.</p>
					<p>A divatos öltönyt tehát magamon vittem, mindössze az übercihert kaptam
						föléje. Levetett ruhámat a karomon cipeltem hazáig.</p>
					<p>Otthon persze rút gondok között leskelődött reám Norcsics. Ahogy beléptem,
						felugrott az ágyról:</p>
					<p>- Na, mennyi?</p>
					<p>A kérdés arra vonatkozott, mennyi végeredményben az összeg? Én felelet
						gyanánt levetettem magamról a felöltőt. Norcsics hirtelen visszadobta magát
						az ágyba és nevetőgörcsökbe esett:</p>
					<p>- Isten! Isten! Micsoda pofa lett belőled!</p>
					<p>Hörgő nevetése megrázta a falakat. Amikor magához tért valamennyire s
						megtudta, miről van szó és hogy pénz, illetve korpa nincsen, minden átmenet
						nélkül belekapott a hajába s két marokkal kezdte cibálni a saját üstökét.
						Mert ezuttal már fejgörcsökbe esett:</p>
					<p>- Jajj, én hatökör! Az Isten vette el az eszemet, mikor ahhoz a vén szamárhoz
						ajánlottalak!</p>
					<p>Kétségbeejtő orditása megrázta a falakat. De én komolyan
						rendreutasitottam:</p>
					<p>- Ne epeszd magadat, öreg barátom, Norcsics Dániel! Ahelyett okosabban
						cselekszel, ha fogod ez ajándékancugot s elindulsz vele a zálogházba.</p>
					<p>S Norcsics Dániel, felfogván szavaim reális értelmét, nyomban felhagyott az
						átkozódással. A frakkot, a mellényt és a nadrágot abban a pillanatban a hóna
						alá csapta, abban a pillanatban el is indult s félóra múlva
						visszalihegett:</p>
					<p>- Itt van!</p>
					<p>Tizenkét koronát hozott a markában.</p>
					<p>E meggondolatlan tranzakcióból azonban ujabb bonyodalmak keletkeztek. Az a
						nap ugyanis, melyen a frakkot - az öregur minden fondorkodása ellenére -
						elhoztam, keddi nap volt. Ama bizonyos titkos antiszemita-értekezletnek
						viszont a péntekre virradó éjszakán kellett volna lefolynia. Pénteken reggel
						elő is vett a méltóságos ur:</p>
					<p>- Nos öcsémuram, mi lesz a sémitákkal? Mit határoztak öcsémuramék, ha szabad
						érdeklőd­nöm?</p>
					<p>Meglepett a kérdés, de azért hidegvért mutattam:</p>
					<p>- Méltóságos uram! A sémita hitfelekezetü diákság között olyan robbantás lesz
						legközelebb, hogy e kényes kérdés záros határidőn belül gyökeres elintézést
						fog nyerhetni. Ennél többet azonban nem árulhatok el Méltóságodnak sem, mert
						az összes jelenvolt keresztény hitfele­kezetü kiküldöttek esküt tettek, hogy
						hallgatni fognak a kivitel módozataira vonatkozóan.</p>
					<p>Az öregur meg volt elégedve:</p>
					<p>- Helyes, öcsémuram, helyes. Mindenben egyetértek kedves öcsémuramékkal.</p>
					<p>E pénteki napon féltizenkettőig diktált az öregur. Ám ekkor kitört a
						komplikáció! Délelőtt féltizenkettőkor ugyanis ezzel a meglepő kérdéssel
						fordult hozzám:</p>
					<p>- No és hova lett a frakkos-öltöny, öcsémuram?</p>
					<p>- A frakköltöny, méltóságos uram...? A frakköltöny természetesen a lakásomon
						van.</p>
					<p>- Azért kérdeztem csupán öcsémuramat, mert kivánatosnak látnám, ha öcsémuram
						vasárnap délelőtt e frakkos-öltönyben jelennék meg nálam. A holnapi, azaz
						szombati napra ugyanis szabadságot engedélyezek önnek.</p>
					<p>Meglepett az öreg szokatlan kijelentése. Mert amióta a titkárja, illetve a
						titoknoka lettem, soha még nem történt meg, hogy szabadságot adott volna,
						csak egy félórára is. S méginkább meg­lepett, hogy vasárnap délelőtt
						frakkban kivánt látni maga előtt. Az öregur hozzátette még:</p>
					<p>- A vasárnap ugyanis ünnepnap lévén, ildomos, hogy ünnepi külsőben jelenjünk
						meg e napon.</p>
					<p>Mégis nagy szerencse volt, hogy a szombati nappal szabadon rendelkezhettem.
						Norcsics ugyan megint a haját kezdte cibálni, mikor e katasztrofális
						fordulatról értesült, mert az öreg legény a frakköltönyt nem csupán
						becsapta, hanem végleg el is adta a Lónyay-uccai zálog­házban. Most tehát az
						a veszedelem fenyegetett, hogy a frakkot időközben megvette valaki. Ám
						Norcsics megnyugtatott, hogy »olyan eszeveszett alak nem akadt még
						Magyarországon«. De igy is adva volt a lehetőség, hogy a frakkot, a mellényt
						és a nadrágot most már csak drágábban kaphatjuk vissza. És sejtelmünk valóra
						vált. Mert Norcsics, amikor érdeklődni próbált a zálogházban, azt a választ
						nyerte, hogy a frakkmellény-nadrág utolsó ára harminckét korona.</p>
					<p>Öreg barátom kétségbeesve jött vissza. Én erre előszedtem minden
						rábeszélőképességemet:</p>
					<p>- Csak sohase csüggedni, Danyikám! És ha ötvenes kamatra is, de keritsd elő
						nekem azt a harminckét koronát s délután öt órára okvetlenül itt legyen a
						frakk!</p>
					<p>- Veszve vagyunk! Veszve vagyunk! - kiabált maga elé. - De azért nekifekszek
						még egyszer! Valahol a periférián kell körülnézni, mert Veverkáné előtt
						annyi hitelünk nincs már, mint a fitying.</p>
					<p>S Norcsics valóban nekifeküdt még egyszer ezen a szombati délutánon. És
						pontosan öt órára rámnyitott. A frakkal, a mellénnyel, meg a nadrággal. Hogy
						hol, kiből és minő fortélyok árán vakarta ki a szükséges összeget, nem
						faggattam, Norcsics pedig nem nyilatkozott magától. Csak feküdt az ágyban,
						tarkója alá dugott tenyérrel, hanyatt s a szoba mennyezetére bámult.</p>
					<p>Én tehát vasárnap reggelre mégis csak gálába vághattam magamat. És nyolc óra
						után megin­dultam a méltóságos ur lakása felé. A felöltőt persze magamra
						vettem. Nem akartam, hogy csődület támadjon utánam az uccán.</p>
					<p>Ahogy becsöngettem, Hancsu szakácsnő nyitott ajtót, ám ezuttal mintha
						bizonyos ünnepélyes­séggel nézett volna reám. Beléptem a dolgozóba.
						Egyszerre tavaszi levegő csapott meg az ajtóban. Az öregurról köztudomásu
						volt, hogy még kánikula közepén se engedte kinyitni az ablakot. Hogy miért?
						Megszokásból. Tizenöt év óta megszokta (akkor maradt özvegyen), hogy minden
						ugy maradjon körülötte, amint az előző napon volt. Ezekből az »előző
						napok­ból« tizenöt esztendők tevődtek össze lassacskán s e tizenöt esztendő
						alatt idővel az ablakot sem volt szabad nyitogatni. Hancsu szakácsnő
						ennélfogva csak olyankor mert szellőztetni néhány másodpercre, ha kevés
						időre eltotyogott hazulról az öregur. De mihelyt meghallotta, hogy az öreg
						fölfelé kocog a lépcsőn, ijedten kezdte csukogatni a poros ablakokat.</p>
					<p>Ezen a vasárnapi délelőttön tehát ijedten álltam meg a dolgozószoba
						ajtajában. Odabent tárva-nyitva volt minden ablak, azelőtt fakószürke
						tábláik ragyogóra lemosva, üvegházi égőszinü virágok piroslottak az erkélyen
						s az ablakokon át gyönge tavaszi szél lengett befelé a Gellért irányából. És
						megéreztem egyszerre, hogy uj élet indult meg az ócska lakásban, hogy valami
						nagy fordulatnak kellett történnie itt a tegnapi napon. Talán csak nem akar
						ujraházasodni az öregur?</p>
					<p>Hamarosan meggyőződtem, hogy szó sem lehet ilyes föltevésről. Mert aki
						házasodni készül, legalább is jóarcot szokott vágni, az öregur pedig mintha
						ingerült lett volna. Amint észrevett, felém-baktatott az ebédlő felől. Ugy
						baktatott, mint egy póni-lovacska, miközben ütemre bólogat:</p>
					<p>- Jóreggelt, öcsémuram! Isten hozta, öcsémuram! - és módfelett szivesnek
						akart látszani, tehát annál zavarodottabb lett. - Forduljon meg csak,
						öcsémuram!</p>
					<p>Megfordultam s a méltóságos ravaszkás pislogással vizsgált meg
						tetőtől-talpig. Sőt mintha egy alattomos kis mosoly is meg-megrándult volna
						a méltóságos ur bajuszának sarkában.</p>
					<p>Nem csodálkoztam rajta. Tudtam, hogy pompásan festek. A csikos nadrág
						jobbszára alig ért a jobb-lábszáram közepéig, a keshedt frakk oly ijesztően
						feszült a két lapockám között, hogy csak lábujjhegyen mertem járni benne, a
						két ujja ellenben annyira csuklón-felül ért, hogy a két mandzsettám zörögve
						csuszott ki alóla minden pillanatban.</p>
					<p>Az öregur megforgatott, körülnézett:</p>
					<p>- Kicsit passzentos, öcsémuram, de azért jól áll. Mintha csak ráöntötték
						volna öcsémuramra...</p>
					<p>Akaratlanul is mulatott rajtam az öregur. Én ellenben az öreguron mulattam,
						hogy milyen kedves ravaszkodással spórolta meg rajtam az öthónapi előleget.
						Miután kedvére találta magát bennem, diktálni kezdett:</p>
					<p>- Folytassuk csak, öcsémuram: »Mélyen tisztelt rokonom! Szeretett Ödön
						sógor!«</p>
					<p>Elővettem a ceruzát, az iróasztal felé indultam, amikor...</p>
					<p>... Amikor váratlanul csengő kacagás hallatszott a szalonból. Ijedten
						fordultam vissza és pedig oly hirtelen mozdulattal, hogy két lapockám között
						abban a pillanatban egyet reccsent a frakk... Szentséges mennybéli teremtő
						hatalmas Uristen!</p>
					<p>Abban a pillanatban olyan zavar fogott el, mint még életemben soha. Éreztem,
						hogy ügye­fogyott leszek, de csak akkor fult vérbe a halántékom, amikor
						odanéztem a szalon felé.</p>
					<p>A szalonból csengett-csengett felém a kacagás, a szalon közepén pedig,
						cserépvirággal az ölében, egy leány kacagott rajtam. Soha még leányt olyan
						édesen kacagni nem hallottam, mint ahogy ez a szép leány kacagott.
						Galambszinü otthonkában könnyezett rajtam. Leirhatatlan esetlenségemben
						annyit mégis megláttam, hogy feltünően égszinü szeme volt és amikor
						kacagott, gödröcske támadt az arca jobbfelén.</p>
					<p>Ott álltam kinos ügyetlenséggel az iróasztal előtt, a leány felé fordulva.
						Hogy milyen háttal? A hátamat szerencsére nem láthattam, de ha rágondoltam,
						az őrület környékezett...</p>
					<p>Szerencsére azonban észhez kapott az öregur és mintha mi sem történt volna, a
						szalon felé baktatott:</p>
					<p>- No gyere csak be, majd bemutatlak az öcsémuramnak!</p>
					<p>A leány ekkor az asztalra tette le a cserépvirágot s kedves mosollyal
						megindult felém. Én moccanni nem mertem, mert megrémültem a puszta
						gondolatától, hogy két lapockám között esetleg másodszor is lazulni talál a
						frakk... Ő pedig jött azalatt felém. Már nem nevetett, csak mosolygott.
						Keskeny kis orra volt, gesztenyeszinü haját kisasszonyos kontyba csapta
						össze hátul, mint odahaza a testvérke is. Haja elől megbomlott és lecsuszott
						kicsit a félhomlokára, ami kihivóvá tette az arcát. Már előttem állt:
						könnyek csillogtak a szemében.</p>
					<p>Az öregur kettőnk közé furakodott és a helyzetem minden visszássága mellett
						is volt benne valami ünneplés, ahogy egymásba tette a kezeinket. S azalatt
						ott topogott kettőnk közt:</p>
					<p>- Lenke leányom... Zathureczky Zoltán öcsémuram és titoknokom...</p>
					<p>Meghajtottam magamat s valami mentegetőzést akartam elhebegni. A lány azonban
						meg­előzött:</p>
					<p>- Én kérek bocsánatot, ne haragudjon meg rám. De lehetetlen volt, amikor
						igy... Látom, apa öltöztette magát ilyen bóditó elegánciába.</p>
					<p>S megint felmosolygott. Az öregur ingerülten topogott. Akkorára én is
						megtaláltam rendes hangomat:</p>
					<p>- Szóra se érdemes, kérem. Belátom, hogy rászolgáltam erre a büntetésre. Most
						pedig, ha megengedi, háttal megyek az iróasztal mögé, - s elnevettem
						magamat.</p>
					<p>A leány egyszerre piros lett, mintha restelt volna valamit. Aztán odament az
						egyetlen divány­hoz, leült a sarkába, elővette a reggeli lapot és olvasni
						kezdett. Kicsit lekönyökölt a divány karfájára s a fejét kicsit leeresztette
						a kezére. Ugy el tudtam volna nézni akkor!... De az öregur ingerülten
						kezdett fel- és alátopogni:</p>
					<p>- Folytassuk csak, öcsémuram: »Mélyen tisztelt rokonom! Szeretett Ödön sógor!
						Tekintettel sajátlagos helyzetemre értesitelek, amint következik. Lenke nevü
						leányom tegnap megérkez­vén Szatmárban lakozó nagynénjétől, elhalálozott nőm
						hugától ugyanis, az iránt tudósitlak ennélfogva, miszerint nevezett Lenke
						leányomat - tekintettel általatok is jól ismert sajátlagos helyzetemre! -
						pozsonyi vendéglátó házatokhoz küldeném el a szerdán reggeli gyorsvonattal,
						ahol is és erről meg vagyok győződve...«</p>
					<p>De nem folytathatta tovább, mert a leány felnézett az ujságból. Felnézett
						nyugodt, szinte hideg arccal:</p>
					<p>- Apukám megint el akar küldeni a háztól?</p>
					<p>Az öregur megállt. Kicsit topogni kezdett föl és alá, egypárszor
						reámpillantott és akkor ujra megállt a leánya előtt. A leány pedig ölébe
						ejtett ujsággal, kicsit megtámasztott fejjel, nyugodt-hidegen nézett föl az
						apjára.</p>
					<p>- Nos igen, - kezdte kinlódva az öregur. - Itthon mit csinálok veled?
						Tekintettel ugyanis saját­lagos helyzetemre...</p>
					<p>A leány megakasztotta:</p>
					<p>- Téved, apukám. Az a sajátlagos helyzet azért van, mert nincs senki, aki
						komolyan törődne apukával. Nekem pedig itthon a helyem: nem vagyok már
						gyerek. Kérem Zathureczky, - és biccentett felém - hagyja csak abba azt a
						levelet...</p>
					<p>Kinos csend támadt. Az öreguron nehéz tusakodás látszott, föltéve, hogy
						egyáltalán lehetnek tusakodásai egy ilyen apró emberkének. De aztán
						lankadtan eresztette le a karjait:</p>
					<p>- Hát akkor hagyja csak abba, öcsémuram. Köszönöm, öcsémuram, ma már nem is
						reflektálok nagybecsü és baráti szolgálatkészségére, - s oly melegséggel
						rázta meg a kezemet, hogy szinte megsajnáltam. Mert megéreztem, hogy
						tragikus napok fognak következni az öreg méltósgosra.</p>
					<p>Odakint tavasz volt. Gyenge szél jött a Svábhegy felől s a fejem zsongott.
						Gondolatban ujra ott voltam az emberemlékezet óta először tárva-nyitott öreg
						szobában. S fokonkint vissza­emlékeztem, hogy a szakácsnő nem egyszer
						emlegette a méltóságos kisasszonykát, aki tavaly nyáron »járta ki« az
						angol-kisasszonyok összes iskoláit és akinek szobája ott következik a szalon
						után. Ez a szoba azonban mindig zárva volt. Akkoriban nem nagyon
						figyelgettem a Hancsu szakácsnő fecsegéseire: elvégre annyi mindenféle
						kisasszony van a világon!</p>
					<p>Csak délfelé vetődtem haza s ezuttal először történt, hogy Norcsicsnak egy
						szót se szóltam a mai délelőttről. Az öreg különben is ágyban lustálkodott
						még.</p>
					<p>- Hát te mikor akarsz fölkelni?</p>
					<p>- Soha, - morgott vissza.</p>
					<p>- Hogy-hogy? Valami bajod van?</p>
					<p>- Eltaláltad, - mondta kelletlenül. - Bajom lényege pedig az, hogy nincs mit
						magamra huznom. Kettőnk közül valakinek csak fel kellett áldoznia magát. Én
						magamat szemeltem ki az áldo­zatra. Tegnap este ennélfogva levetettem
						magamról kabátot, mellényt, kalapot, cipőt, fuszeklit és nyakkendőt s
						Veverkáné révén eladattam. Most már csak annyim van, amennyiben itt
						fek­szem. Vége a komédiának!</p>
					<p>Mélyen meg voltam illetődve. Norcsics azonban nem állhatta a
						szentimentalizmust:</p>
					<p>- Itt a negyvenöt korona végösszeg. Ennyit kaptam: fogd! Ugorj le valami
						harapnivalóért, délután majd meghányjuk egymás közt a meghányandókat.</p>
					<p>Erre a vasárnapra egészen furcsa hét következett.</p>
					<p>A méltóságos urhoz nem kellett többé bezörgetnem olyan korán, mint azelőtt.
						Délutánonkint, ha beköszöntem hozzá, fojtott ingerültséggel topogott fel és
						alá a dolgozószobában. Szokása szerint találomra kikapott egy levelet az
						iróasztalra felhalmozott levélkazalból és diktálni kezdett:</p>
					<p>- No, folytassuk csak, öcsémuram: »Nagyrabecsült Polgártárs! Mélyen tisztelt
						Barátom! Vonat­kozással folyó hó 4-én kelt nagybecsü soraira, ámbár
						igénytelen személyemet a legutóbb előadódott alkalommal kissé talán kirivó
						modorban is...«</p>
					<p>De aztán csak megállt az öregur, körültopogott a szobában, fejéről lekapta
						fekete hálósipkáját és mialatt vakargatni próbálta a koponyája bubján lévő
						szemölcsöt, zavartan dünnyögött maga elé. Percek multak el, amire ujból
						diktálni kezdett. De nem ment, sehogy se ment. A méltó­ságos ur hol a
						mellékmondatot hagyta el, hol kötőszókat felejtett ki, amelyekre
						szakadatlanul figyelmeztetgettem. Végre felhagyott a reménytelen
						próbálkozással és többnyire azzal bocstott el:</p>
					<p>- Köszönöm kedves öcsémuramnak irányomban táplált pótolhatatlan baráti
						szolgálatkész­ségét. Ám ezuttal nem reflektálok szives támogatására, mert
						alapjában véve nincs is fölösleges munkaanyag...</p>
					<p>Pedig fölösleges munkaanyag nagyon is lett volna, csakhogy emésztő gondjai
						miatt képtelen volt gondolkozni az öregur. Éreztem, hogy e fojtott napok
						alatt döntő ütközet folyt a méltó­ságos ur és leánya között.</p>
					<p>A kisasszonyt ugyanis kissé akaratos teremtésnek kezdtem megismerni ezekben a
						napokban. Valósággal felforgatta a házat. Fejét gazdasszonyosan átkötve, a
						kezében törlőronggyal serénykedett a szalonban. Hancsu szakácsnőt is
						beparancsolta és intézkedett, mint egy zászlós. Négy nap mulva ugy ragyogott
						a szalon, mint a tükör. És másnap menthetetlenül sorra kellett kerülnie az
						ebédlőnek s utána a dolgozószobának is. Egy péntek délután, ugy három és
						négy között, mialatt az öregur diktálás közben jobbra-balra lökdöste a
						kapcsolószókat s három mondatában még egyetlen állitmány nem fordult elő, -
						Lenke kisasszony ugy gazdasszo­nyo­san, csörgő kulcsokkal benyitott hozzánk.
						Kedveskén biccentett felém, aztán az öregurra nézett:</p>
					<p>- Apukám, a szobákat okvetlenül ki kell festetni. És pedig azonnal!</p>
					<p>A méltóságos ur meghökkent és nem szólt semmit. Ahogy percek mulva magához
						tért, meg­hunyászkodva próbált valami halasztást kicsikarni:</p>
					<p>- Majd este megtárgyaljuk. Talán mégis okosabb lenne a nyári
						szünidőben...</p>
					<p>- Nem lehet, apukám - felelt komolyan a leány, de olyan fejtartással, hogy az
						öregur csaknem magábaroskadt.</p>
					<p>Ezekben a napokban sokszor kezdtem sajnálni az öreg méltóságost, mert láttam,
						hogy feltar­tóz­tatás nélkül közeleg a tragédiája. Ez a tragédia ott
						kezdődött, mikor a leánya, ez a konok kisasszony, fejébe vette, hogy nyakát
						töri a házirendnek és záros határidőn belül rendbehozza egyelőre a
						szobákat.</p>
					<p>Persze, persze, ezekről a szobákról már előbb is meg kellett volna
						emlékeznem! De az emlékek oly erővel tolulnak föl bennem, hogy alig tudok
						sorrendet tartani. Az öregur három szobája mindenekfölött arról volt
						nevezetes, hogy tizenöt esztendő óta egyszer se takaritották ki rendesen.
						Hancsu szakácsné erőteljes kisérletet tőn nemegyszer, de az öregur
						felmondással fenyegette meg olyankor. A három szobában együttvéve ha négy
						üres szék akadt, mert minden egyéb helyet: asztalt, széket és sarkot
						»bizonyos irományok« foglaltak le, azaz hogy fel, a mennyezetig. Az öregur
						ugyanis bizonyos irományok gyanánt szokta volt emlegetni ama bizonyos
						papirkazlakat, amelyeket tizenöt év óta ujjnyi vastagon lepett el a por.
						Mikből álltak pedig ama bizonyos irományok? Voltak köztük fakult
						árjegyzékek, számlák, országgyülési naplók, plakátok, ebzárlati-rendeletek,
						reklámcédulák, régi szakkönyvek, hiányos folyóirat-füzetek, öreg ujságok és
						még tudná a jó Isten, mennyi mindenféle ócskaság! És Isten ments, hogy
						valaki hozzá mert volna nyulni e bizonyos irományokhoz, mert akkor fölötte
						felgerjedt a méltóságos ur. Hancsu szakácsné egyizben intenzivebben próbált
						odapislogni az egyik ilyen kazalra, amire magánkivül kiáltott rá az
						öregur:</p>
					<p>- Mit néz ugy? Menjen ki! Azonnal menjen!</p>
					<p>Ott hagytam félbe, hogy ezen a péntek délutánon a kisasszony benyitott
						hozzánk és kijelen­tet­te az öreg előtt: - apukám, a szobákat okvetlenül ki
						kell festetni... A kisasszony régen vissza­huzódott azóta, miközben kedves
						mosollyal biccentett felém. Az öregur nyolc-tiz perc óta álldogált immár
						tanácstalanul a szoba közepén és amikor felrévült egyszer, mintha távoli
						álomból ébredt volna föl:</p>
					<p>- Öcsémuram, ugyebár, módos szüléknek gyermeke?</p>
					<p>- Igenis... - és meglepetve álltam föl.</p>
					<p>- Sőt, egyetlen fiu, ha nem csalódom...</p>
					<p>- Igenis. De miért kérdezi ezt méltóságos uram?</p>
					<p>A méltóságos nem mert a szemem közé nézni:</p>
					<p>- Csak történetesen kérdeztem öcsémuramat. Nem értem ugyanis, hogyha
						öcsémuram végzett hallgató immár, miért irkál itt sztenografice öt meg tiz
						forintért?</p>
					<p>Nem tudtam elgondolni, mit akar ebből az öreg? Nagyjából mégis elbeszéltem
						neki, ami tavaly ősszel történt velem odahaza. A méltóságos érdeklődve
						figyelt rám, közbe fel- és albaktatott a szobában, szembeállt velem és
						azzal eresztett el magától:</p>
					<p>- Öcsémuram valójában férfi és karakter. A holnapi napra szabadságot
						engedélyezek önnek, de ezzel szemben megkérném öcsémuramat, látogasson meg
						vasárnap délelőtt tiz órakor...</p>
					<p>- A frakkban, méltóságos uram?</p>
					<p>- Nem, öcsémuram. Ilyes irányu kivánságaim nincsenek többé... - És hirtelen
						sóhajtott: - Öreg vagyok már s ugy érzem, hogy beteg leszek.</p>
					<p>Az öregur szokatlan kivánságát sehogyse tudtam megmagyarázni magamnak. A
						dologgal különben se bibelődtem, mert minden gondomat a Norcsics
						sanyaruságos állapota foglalta le abban az időben.</p>
					<p>Norcsics ugyanis akkor már árverés alá bocsátotta azt a vaságyat is, amelyet
						lévitakorában szerzett és amely egyetlen vagyona volt e kerek földön.
						Életrendjét ennélfogva ugy osztotta be, hogy ettől kezdve már nappal aludt,
						és pedig az én ágyamban. Este fölkelt, az ágyba én feküdtem bele, ő pedig a
						petróleumlámpa vékony világánál (s persze ingben és mezitláb!) filozófiai
						irókat olvasgatott hajnalig. Azt állitotta ekkoriban, hogy a filozófia
						tisztultabb régiók­ba emeli föl s ez eszményi magasságból alátekintvén a
						földi alacsonyságokra, megbékél minden gyarlóságok ellenében.</p>
					<p>Vasárnap délelőtt tiz órakor benyitottam tehát a méltóságos urhoz. Feketében
						fogadott. Le akartam ülni az asztal elé, de az öreg intett:</p>
					<p>- Hagyja csak, öcsémuram. Leányom a templomba ment, azért kérettem erre az
						időpontra. Némi mondanivalóm lenne jelesül...</p>
					<p>- Parancsoljon, méltóságos uram!</p>
					<p>- Kedves öcsémuram, - kezdte zavartan, - azért kérettem... Ugye, becsületes
						embernek tart engemet?</p>
					<p>- Mindenesetre, méltóságos uram!</p>
					<p>Az öregurnak leesett a hangja:</p>
					<p>- Azért kérdeztem csupán, mert nekem is vannak fogyatkozásaim. Hiszen gyarló
						embernek születtünk mindannyian. De öreg is vagyok már, öcsémuram. Vannak
						némelyes meg­szokásaim, amelyek nélkül nagyon nehéz lenne a még hátralévő
						életem.</p>
					<p>Tehát mégis eltaláltam, mi búsitja annyira az öreget. Ő pedig folytatta,
						mialatt a tekintetét nem vette le az arcomról:</p>
					<p>- Meg vagyok győződve, hogy öcsémuram kifogástalan uriember és karakter.
						Ezzel szemben itt van a leányom. Jó leány, csak egy kicsit bogaras. Most
						arra készül, hogy felturkáljon min­dent a házamban. Nem birom ki, öcsémuram,
						nem birom ki! Mondja meg, de a szemembe, egy öreg barátja kéri magát: milyen
						lánynak tartja a leányomat?</p>
					<p>Éreztem, hogy fokonkint kezdek zavarba jönni:</p>
					<p>- Lenke kedves és jó leány.</p>
					<p>Az öregnek könny csillant meg a szemében. Megragadta a kezemet:</p>
					<p>- Öcsémuram, köszönöm, hogy ez a véleménye róla. Ne haragudjon meg reám, ha
						arra kérem... De lássa, az ilyenekben én járatlan ember vagyok... Ne
						haragudjon meg, ha arra kérem: vegye el a leányomat! Nem akarom, nem akarom,
						hogy turkáljanak az irományaim között!</p>
					<p>Azt hiszem, kicsit dadoghattam:</p>
					<p>- Méltóságos uram, meglepő az ajánlata... Mindenesetre nagy kitüntetésnek
						veszem. Bocsás­son meg azonban egy kérdést: hátha Lenke nem jönne
						hozzám...</p>
					<p>Az öregur lázba jött s biztatni kezdett:</p>
					<p>- Hát forgolódjon körülötte egy kicsit, öcsémuram! Ne féljen, urrá teszem,
						csak ne hagyjon magamra! Vegye el a leányomat, mondjuk az őszre, de addig is
						hasson rá olyan irányban, hogy hagyja abba turbulens törekvéseit. Urrá
						teszem, öcsémuram, csak menjenek innét minél hamarabb! A frakkos-öltöny is
						maradjon végleg az öcsémuramé...</p>
					<p>Elnevettem magamat. Az öreg is mosolygott, bár valószinüen nem is tudta,
						miért. Kezet adtam neki:</p>
					<p>- Köszönöm még-egyszer, méltóságos uram. De lesz egy kikötésem...</p>
					<p>- Nos?</p>
					<p>- Lenkének egyelőre semmit se szabad tudni a dologról.</p>
					<p>- Természetesen, öcsémuram! Természetesen! - szorongatta a kezemet.</p>
					<p>Nem tudom, mikor és hogyan vetődtem haza. De ahogy berontottam, rákiáltottam
						hortyogó barátomra:</p>
					<p>- Danyikám, auf!</p>
					<p>Norcsics felhorkant s lecsuszott az ágy szélére. Melléje-ültem. Aztán mesélni
						kezdtem neki, persze mindent az elejétől. Amikor ráneszelt, miről is van
						szó, a térdére csapott:</p>
					<p>- Hadd hallom!</p>
					<p>Én pedig meséltem, talán egy órája is meséltem már:</p>
					<p>- ...csütörtökön délután például, amig diktált az öregur, a kisleány odajött
						az asztalomhoz, lekönyökölt a félkarjára s hosszu ideig nézegette, hogyan
						sztenografálok? Nem szólt egy szót se, csak állt mellettem lehajtott fejével
						a kedves...</p>
					<p>Norcsics lelkesülten csapdosott a térdeire:</p>
					<p>- Folytasd csak, testvér! Veszettül jó! Hadd hallom a fejleményeket!</p>
					<p>Folytattam:</p>
					<p>- ...ott állt mellettem, fölémhajolva. Azt hittem, vér helyett tüz jár az
						ereimben. A haja - ó Istenem, csak véletlenül történhetett! - a haja egyszer
						csak megcsiklandozta a halántékomat...</p>
					<p>Norcsics akkor már fel- és lefelé száguldott a szobában. Persze ingben és
						mezitláb. És azalatt magánkivül deklamált:</p>
					<p>- Ez részedről a szerelemnek csalhatatlan megnyilvánulása! Lesz már pénz,
						azaz hogy korpa, szakajtóval! De folytasd csak, lehetőleg a detájlokkal
						együtt!</p>
					
				</div>
				<div type="chapter">
					<head>V.</head>
					<p>Ma már, hogy az emlékeimet jegyezgetem, fokonkint öregedni kezdek. De ama
						régi tavasz emlékére még ma, nyolc év után is, eltünődöm magam elé. Mert sok
						minden megváltozott azóta. A szüleim nincsenek már körülöttem s az anyám nem
						simogatja meg többé a homlo­komat, ha fáradt leszek, vagy ha gond epeszt
						olykor. A barátaim is meghaltak vagy szerte­szóródtak, Isten tudja, merre.
						Leghivebb barátom, az öreg Norcsics évenkint csak egyszer szokott bezörgetni
						hozzánk, hogy elintézzük rendes számadásainkat. Olyankor néhány
						feledhetetlen estét csapunk az egymás tiszteletére.</p>
					<p>Ám Norcsics nélkül is gyakran emlékezem. Igy tavaszidőben, mikor a budai
						hegyekben ezer­szinü virágba borulnak a fák s a Duna hátán szellő leng át a
						Mátra felől, nem egyszer megállok a Gellért alatt s uj reménykedés fakadozik
						a szivemben. De ugyanakkor régi emlékek ereszkednek fölém s órákig
						botorkálok szótlanul a Gellért déli villasorai között. Mint ahogy
						botorkáltam azon a tavaszon...</p>
					<p>Régen volt! Régen volt! Akkor már elváltam öreg barátomtól, Norcsics
						Dánieltől is. Ez pedig igy történt.</p>
					<p>Azon a vasárnapi délelőttön, amikor Norcsics magánkivül s persze ingben és
						mezitláb deklamált föl és alá a szobában, mindenekelőtt váltót iratott alá
						velem. S attól a naptól fogva egészen megváltozott, ötletei támadtak,
						sajátmagával folytatott hosszas vitákat, de mindig fenhangon s már nem
						dünnyögött többé az orra alá. Másnap a zálogházba futott s kiváltotta összes
						ingóságainkat. Végül egy csomó pénzt tett le az asztalra:</p>
					<p>- Váltóra vettem, de ne drukkolj! Most már fordult a kerék s mellesleg
						remélem, hogy el­következendő jó napjaidban rólam se fogsz
						megfeledkezni...</p>
					<p>- Gondolni fogok rád, Danyikám, - mondtam neki igaz hálával.</p>
					<p>Öreg barátom még sok egyéb hálára is lekötelezett azokon a napokon. Egy
						délután azzal lepett meg például, hogy hosszas utánjárással megtalálta a
						számomra legmegfelelőbb lakást, sőt már foglalót is adott rá.</p>
					<p>Uj lakásom két szobából állt, a Muzeumkertre néző ablakokkal. Egy katonatiszt
						özvegyéé volt. Az özvegy maga alacsony, őszülő nénike, az udvari szobában
						lakott. Egy kis cseléd volt minden személyzete. Körülnéztem az uj lakásban
						és igy szóltam Norcsicshoz:</p>
					<p>- Jó lesz, Danyikám. Az egyik szobába én hurcolkodom bele, a másik a tiéd
						marad.</p>
					<p>Ám öreg barátom letorkolt, hogy ne okoskodjak vele, mert ő most nagyon el van
						foglalva. Az uj lakásban őt különben is feszélyezné az erős villanylámpa.
						Mindez zavarná az intenzivebb gondolkozásban. A végén a vállamra
						csapott:</p>
					<p>- Csak hallgass rám, testvér! Ha minden ugy megy, amint kiszámitottam, akkor
						remélem, beteszel magatoknál valami ispáni állásba. Meguntam ezt a
						Sobri-életet s különben is többet tudok már, mint az egész egyetemi-kar!</p>
					<p>- Meglesz, Danyikám, meglesz.</p>
					<p>Norcsics otthagyott erre, miután megigérte, hogy esténkint fel fog keresni az
						ügyek minden oldalról való megvitatgatása céljából. Megelőzően kijelentette,
						hogy ma éjjel kimeritő le­vélben fog beszámolni az édesanyámnak. Én egyelőre
						hallgassak még. A válasz remélhetőleg kedvező lesz s én csak akkor irjak
						majd, ha ő (már mint Norcsics) megadja az avizót.</p>
					<p>Azonban hamarosan meggyőződtem, hogy ezek a találkozók is alig sikerültek
						egyszer-kétszer. Norcsics várt is reám esténkint, de én csak éjféltájban
						vetődtem haza. Hiszen nagy munkában voltam.</p>
					<p>A munkának ama nagy napjaiban mindenekfölött az öreg méltóságoson mulattam
						nagyokat. Mert a méltóságos ur egészen uj oldaláról mutatkozott be ekkor...
						Ravaszul, szerfölött ravaszul látott neki a közös hadmüveletnek s mintha
						csak véletlenül jutott volna az eszébe, délutánonkint kiszólt a
						leányának:</p>
					<p>- Lenke fiam! Jobb lenne talán a természet hüs ölén. Nem sétálnál ki egy
						kicsit? Az öcsémuram elkisérne örömest. Ugyebár, öcsémuram?</p>
					<p>Én akkor már fogtam a kalapom, Lenke kisasszony is átszaladt a magáé után s
						odaállván a tükör elé, alig rejtett mosollyal próbálta fel a fejére:</p>
					<p>- No, ez jó gondolat volt apukától!</p>
					<p>S mialatt kifelé indultunk, az öregur zavartan topogott ki utánunk:</p>
					<p>- De a hegy ablakfelőli részén sétáljanak öcsémuramék, hogy szemmeltarthassam
						öcsém­uramé­kat!</p>
					<p>És mi tartottuk magunkat az öregur kivánságához. Fölsétáltunk a zegzugos
						uccán s fel­kapasz­kod­tunk a hegyoldalba, ami persze nem ment simán s a
						méltóságos kisasszonynak nem egyszer kellett odanyujtanom a kezemet. De
						mégis fellihegtünk a tetőig. A leány kipirult, egy-egy fürtje megbomlott a
						hajának és ahogy ott álltunk egymás mellett, lábunk alatt örök zsongásával a
						város, a méltóságos kisasszony hirtelen fölnevetett:</p>
					<p>- Nézze, Zathureczky! Apuka az erkélyről figyel bennünket!</p>
					<p>Az öregur valóban az erkélyen állt, mélyen alattunk s szeme fölé ernyőzött
						kézzel nyujtogatta fölfelé a nyakát. De csak néhány pillanatig. Később
						behuzódott a szobába, egypár percig bentmaradt s egyszerre csak megint
						kibaktatott az erkélyre, szeme fölé bocsátotta tenyerét és hosszan nézett
						föl a hegy tetejére. Aztán megint befordult a szobába.</p>
					<p>Fölnevettünk rá s éppoly hirtelen elhallgattunk.</p>
					<p>- Mondja meg, Zathureczky, - kezdte csöndeskén a leány, - de igazán mondja
						meg: miért nevetett az előbb?</p>
					<p>- Azért nevettem, Lenke, mert arra gondoltam, hogy édesatyja sajátkezüleg
						komponálgatja most odabent azokat a válaszleveleket, amelyekre voltaképpen
						semmi szükség sincs. Persze, mireánk is vigyázni fölfelé, meg leveleket is
						fogalmazgatni az asztal fölött... Hát ezen nevettem.</p>
					<p>Egy délután, ugy a harmadik héten, elővett négyszemközt a méltóságos ur:</p>
					<p>- Nos, öcsémuram, nyilatkozott már?</p>
					<p>- Csak kis türelem, méltóságos uram! Nem szabad elsietni, mert mindent
						elronthatnánk. Egy héten belül meglesz.</p>
					<p>Az öreg topogni kezdett:</p>
					<p>- Ne halogassa, öcsémuram, mert megöl a bizonytalanság. Nem birom igy tovább!
						Szeretem a leányomat, de fejemre dül a ház, ha a dolgozószobámbeli
						irományokat is felforgatja egyszer. Forgolódjon már, öcsémuram!</p>
					<p>Talán három hét mult el azóta, hogy naponkint kisérgettem a méltóságos
						kisasszonyt. És pajtások lettünk azalatt. Három hét óta annyi minden esett
						köztünk, ami közelebb hozott egymáshoz!... Aztán azok a séták a zegzugos,
						kihalt utcákon és a házak fölött, a hegy oldalában bujkálva! Ha a leány
						megállt egy-egy kapaszkodó előtt, a kezemet nyujtottam neki és mialatt
						nekipirosodva lihegett, szinte felkaptam magam után, amin ugy el tudott
						mulatni! Egyszer észrevette a tetőn, hogy az édesapja hosszura kitolható
						tengerész-távcsővel kémlel utánunk alulról s már kész is volt az
						inditvánnyal:</p>
					<p>- Zathureczky, bujjunk meg egy bokor mögé! Fogadjunk, hogy apa nem fog többé
						fölereszteni a hegyre!</p>
					<p>Ma is meghat, mennyire tudott örülni ennek az ártatlan ötletének. Hirtelen
						odaálltunk a mogyorócserje mögé s láttuk, hogy az öregur idegesen kezd
						topogni odalent az erkélyen, leveszi a távcsövét, a feje bubját vakargatja,
						megint szeméhez illeszti a távcsövet, hosszan kémlelget fölfelé. Utoljára
						feltünő szaporán bebaktatott a szobába.</p>
					<p>A leány elszontyolodva nézett rám:</p>
					<p>- Istenem, de rosszak lettünk! Szegény apa biztosan megijedt és most képes
						utánunk kapaszkodni. Siessünk eléje!</p>
					<p>De ezt is elfelejtettük s jókedvüen indultunk meg lefelé. Egy meredek résznél
						előreszaladtam s feléje tartottam a karomat:</p>
					<p>- Hát ilyen bátor leány, Lenke! Csak hunyja be a szemét s eressze el
						magát!</p>
					<p>Ki se mondtam még, lehunyta a szemét és ugy indult meg felém. Amire
						észrevettük magunkat, már a karjaim között volt, feje a vállamon pihent s
						lehellete az arcomba csapott. A szemét nem nyitotta fel, mintha pillanatra
						megfeledkezett volna magáról... Mégis ő kapott először észhez s
						kibontakozván az ölelésemből, csöndes szemrehányással nézett rám:</p>
					<p>- No!</p>
					<p>Rámnézett és láttam ekkor, hogy zavaros a szeme. Igy mult el néhány furcsa
						pillanat. Köz­vet­lenül a házuk fölött történt ez, de a fák eltakartak
						bennünket. Megint csak a leány szedte össze magát először. Széles karimáju
						kalapját visszaigazitotta a fejére és ahogy másodszor is fölnéztem rá, olyan
						érzésem volt, hogy a leánynak fátyol ereszkedik a szeme fölé s nyugodt, szép
						arca búskomoly lesz. Egyszerre kihuzta a kalaptüjét és igazgatni kezdett
						valamit a kalapja körül. Aztán megszólalt csöndesen, mintha csak véletlenül
						jutott volna az eszébe. De most már nem nézett rám:</p>
					<p>- Ugy-e Zathureczky, maga feleségül akar venni engemet?</p>
					<p>Azt hittem, hátra kell vágódnom! Másfelől meg voltam győződve, hogy
						hallucinálok. Ő pedig állt ezalatt, félig elfordulva tőlem s minden
						figyelmét arra a kalaptüre forditotta.</p>
					<p>- Hogy kit akarok feleségül venni?</p>
					<p>- Hát engemet, Zathureczky! Engemet!</p>
					<p>Erre az erélyes ismétlésre magamhoz tértem:</p>
					<p>- Ki mondta ezt magának?</p>
					<p>Annyi fájdalom volt a hangomban, hogy mindenki megszánt volna abban a
						nyavalyás pilla­natomban. De nem szánt meg a leány! A méltóságos kisasszony
						minden föltevés szerint gyönyörködött a nyöszörgésemben, mert gonosz kis
						mosoly szaladt el a szája szegletében. Aztán éppoly halkan, mint az imént,
						annyit mondott:</p>
					<p>- Apuka beszélte tegnap délután...</p>
					<p>Vér futott a fejembe s éreztem, hogy düh fojtogat:</p>
					<p>- Lenke, hát miért kellett sietni ugy az édesatyjának! Hiszen megigérte, hogy
						nem fog beleavatkozni... - s szomoruan néztem föl a leányra. - Kisasszony,
						én nagyon szerencsétlen ember vagyok...</p>
					<p>A leány, aki valamivel magasabban állt, lenézett rám, nagyon komolyan:</p>
					<p>- Téved. Apa annyira sietett, hogy már későn szólt. Ha előbb parancsol rám,
						még azon a napon kiadtam volna magának az utat. Ezt jól jegyezze meg, kérem,
						mert ebben az egyben még az édesapám se rendelkezhetik velem. De ezuttal is,
						mint rendesen... annyira türelmetlen volt, hogy lekésett... Én is
						lekéstem... s most már...</p>
					<p>- Nem adhatja ki az utamat! - kiáltottam fel.</p>
					<p>A felelet az volt, hogy a méltóságos kisasszony lehajtotta a fejét...</p>
					<p>Feléje indultam. De a leány suttogva figyelmeztetett:</p>
					<p>- Ne gyerekeskedjen... Itt jön az öreg...</p>
					<p>Hátrafordultam: a fák alól akkor bukkant ki a méltóságos ur. Hegymászó
						cipőben, kampós­bottal. Ahogy észrevett bennünket, megállt, egy nagyot fujt,
						kivette a zsebkendőjét s törülgetni kezdte izzadt kis fejét. És aközben
						gyanakodva pislogott föl reánk a fák alól:</p>
					<p>- Már azt hittem, eltévedtek valamerre kedves öcsémuramék!</p>
					<p>Felleghajtója zsebéből kikandikált az összetolt tengerész-látcső vége. Kezet
						adtam a leánynak s levezettem a fákig.</p>
					<p>Ahogy hazaértünk, az előszobában otthagyott bennünket a leány. Az öregur
						izgatottan fordult hozzám:</p>
					<p>- Nos, öcsémuram?</p>
					<p>- Rendben van, méltóságos uram.</p>
					<p>- Nyilatkozott tehát öcsémuram?</p>
					<p>- Lenke nyilatkozott, méltóságos uram, - néztem szemrehányón az öregre. - De
						minek szólt neki, méltóságos uram? Könnyen rossz vége lehetett volna.</p>
					<p>Most azonban szinte az öregnek állott feljebb:</p>
					<p>- Mert a fiatalság kissé kényelmeskedő, öcsémuram. Csakhogy ezen tul is
						vagyunk! No, nézzen be még egy kicsit, öcsémuram!</p>
					<p>Zavarodott, hihetetlenül zavarodott volt az öregur, mert nem tudta, hogyan
						kell viselkednie e ritka pillanatban. Föl- és alábaktatott a szobában, mint
						egy pónilovacska, olykor-olykor megállt, dünnyögött valamit és hosszan
						mosolygott a bajuszába. Csak arra neszelt föl, mikor a szalonon halk
						libbenéssel áthaladt a leány. A méltóságos kisasszony odament a tükör elé, a
						haját már előbb megigazitotta és most egy égő szegfüt próbált beletüzni a
						hajába. A méltó­ságos ur megállt, megint visszafordult, somolygott a bajusza
						alá és a kezét dörzsölgette. Amikor meglátta a leányát, hosszas töprengés
						után igy kezdte:</p>
					<p>- Hát most már célirányos lenne, ha valami uj titoknok után nézne, kedves
						öcsémuram.</p>
					<p>A leány még mindig ott állt a tükör előtt s visszamosolygott reám. Ott állt,
						a hanyatló nap besütött rá az ablakon s fényözönbe vonta könnyü alakját. Ő
						csak mosolygott felém és azalatt még mindig az égő szegfüszállal bibelődött
						a haja körül.</p>
					<p>Megértettem és a szalon felé indultam. A leány megfordult, elfintoritotta
						kedvesen a száját s halkan tette hozzá:</p>
					<p>- Csakhogy észrevett már... Maga - ügyes...</p>
					<p>Milyen boldog tudtam lenni ezért az első neheztelésért! Ám a suttogásra nem
						volt idő, mert egyszerre közénkbaktatott az öreg:</p>
					<p>- Örvendezem, leányom. Módfelettül örvendezem. Azonban, és ezt nem győzöm
						hangsulyozni eléggé, ezekután remélhetőleg nyugodtan hagysz engemet.</p>
					<p>A leány megölelte az öregurat:</p>
					<p>- Igérem, apukám, hogy szófogadó leánya leszek!</p>
					<p>A méltóságos ur olyan boldog lett e kijelentésre, hogy könnyezni kezdett. De
						ez már sok volt! Kezet csókoltam a leánynak s kezet adtam az öregurnak is,
						aki könnyesen topogott körül:</p>
					<p>- Az uj titoknokról ne feledkezzék meg, öcsémuram, mert horribilis
						restanciában vagyunk. Vagyis, hogy rosszul fejeztem ki magamat, mert
						ezekután ugy illenék: szervusz öcsémuram!</p>
					<p>S még egyszer megrázta a kezemet.</p>
					<p>Siettem a lakásomra. A háziasszony azzal fogadott, hogy ma délelőtt kétizben
						is itt volt az a Norcsics, vagy hogy is hivják. Valami irást is hagyott
						vissza az asztalomon. Azt mondta, hogy este nyolckor okvetlenül itt lesz
						megint.</p>
					<p>Az iróasztalon ez a cédula várt:</p>
					<p>Halaszthatatlanul fontos és nagyjelentőségü ügyben rögtöni megbeszélése a
						dolgoknak! Hazai hirek brilliánsak! Korpa dulásig!! Norcsics.</p>
					<p>Este nyolckor csakugyan bezörgetett hozzám az öreg. Szemlátomást ingerült
						volt:</p>
					<p>- Hát te hol a fenébe csavarogsz, amikor tüvé tettem utánad az egész várost?
						Különben, - és elém-hajitott egy pénztárcát - itt van!</p>
					<p>Egyet fujt:</p>
					<p>- Meggyött hazulról a korpa. Letörlesztettem váltót és egyebeket: most már ur
						vagy. Azonfelül meggyött az édesanyád levele is. Nekem irta. Olvasd!</p>
					<p>A levél tulontul hosszu volt. Az anyám sok mindent helyeselt a Norcsics
						fantasztikus koncep­ciójából. Ám a hosszu levél nagy meglepetést és nagy
						izgalmat árult el az öregek részéről:</p>
					<p>»Félek, - irta az anyám, - hogy Zoltán fiam ujabb meggondolatlanságot talál
						elkövetni. Két héten belül okvetlenül fel fogunk utazni...«</p>
					<p>- Hol itt a brilliáns hirek, Danyikám?</p>
					<p>Norcsics felrántotta a szemöldökét:</p>
					<p>- Nem értesz te ahhoz. A szülők mindig szeretnek aggódni keveset. Ezzel
						szemben viszont tetemes összegü korpa érkezett az öregektől s azonfelül két
						hét mulva személyesen is fel fognak jönni. A leányt mindenesetre jól
						szemügyre veszi majd az anyád. Most azonban némi vacsorát csapunk, utána
						pedig még ma éjjel kimeritő levélben fogsz beszámolni az öregeknek. Persze
						bocsánatot kérsz s megirod...</p>
					<p>- Hogy ma este óta vőlegény vagyok!</p>
					<p>Norcsics hátratántorodott. Idő kellett hozzá, amig annyira össze tudta szedni
						magát, hogy legalább tenyerébe foghatta a fejét. Én azalatt vacsoráért
						szalasztottam a kis cselédleányt. Amire visszatértem a szobába, Norcsics mód
						nélkül fel volt háborodva:</p>
					<p>- De hiszen te megvesztél! Mert mégis csak szemtelenség kell hozzá, hogy
						engemet se értesi­tettél előre, aki két pár talpat jártam le már az
						érdekedben! Hát most már mit csináljak veled?!</p>
					<p>Fölnevettem:</p>
					<p>- De hiszen magad mondtad, Danyikám, hogy hazai hirek brilliánsak!</p>
					<p>- Az más! Te azonban ujból átgázoltál minden előleges kombinációnkon. Mert
						éretlen taknyos vagy!</p>
					<p>A kis cseléd behozta a vacsorát, két üveg borral. S öreg barátom abban a
						pillanatban lecsilla­podott:</p>
					<p>- Hadd hallom a részleteket!</p>
					<p>Nekiláttam tehát a beszámolónak. Norcsics először horgadt lófejjel evegetett,
						később egyre kiváncsibbnak látszott s rátérvén arra a jelenetre, mikor a
						leány valósággal alkudozni kezdett velem a Gellérthegyen, Norcsics egyszerre
						nem birt magával. Hátraterült a székben, arcát a mennyezetnek vágta, ugy
						harsogott. Aközben a térdeit csapkodta:</p>
					<p>- Kolosszális! De hiszen akkor nem te kérted meg a leányt, hanem a leány kért
						meg téged! No, ilyet se ettem harminchét esztendő óta, pedig én is megkértem
						már egynéhány feleséget! Micsoda frenetikus hólyag vagy te, testvér!</p>
					<p>Nagy kedve támadt. Most már ő koccintott:</p>
					<p>- Erre iszunk. S ne szurkolj többet! Elvégre csak nem adhattál kosarat egy
						szép kisjánynak! Hát sarokba szoritott csakugyan? Eszem a szivét!</p>
					<p>Éjfélután volt, amikor virágos hangulatban elváltunk, miután előbb
						megigértettem az öreggel, hogy egyelőre és csupán átmeneti jelleggel lesz
						szives beugrani a méltóságos mellé a titoknoki állásba. Ez persze nem ment
						simán, ám érveim hatottak. Hivatkoztam önfeláldozó barátságára s a
						válasz-leveleknél máris tapasztalható példátlan restanciára. Végül is kezet
						adott:</p>
					<p>- A közös ügyre való tekintettel elfogadom! Holnap azonban mindenesetre
						mutass be a kis­asszonynak...</p>
					<p>Megegyeztünk, hogy másnap este nyolckor várni fog reám a Ferenc József-hid
						budai fejénél.</p>
					<p>S elment az öreg. Én pedig kinyitottam a nappali ablakát, mert fojtó meleg
						volt a szobában. Odakint egyvégben, szomorkásan szitált az áprilisvégi eső.
						A villamoslámpák mély sávot vágtak a feketében csillogó uccákon.</p>
					<p>Kabátot, mellényt lehánytam magamról s irni kezdtem az anyámnak. A tavalyi
						őszön kezdtem és amire pontot tettem a mai esténél, odakint reggel volt már.
						S összedideregtem. Csak akkor vettem észre, hogy nyitva felejtettem az
						ablakot. Fáztam: a fejem szédült.</p>
					<p>Délután volt, amire felébredtem. Most méginkább szédültem és mintha lázam is
						lett volna. Alkonyodott már, amikor a méltóságos urékhoz indultam el. Csak
						az öreget találtam odahaza. Keserves kinnal fogalmazgatta ama bizonyos
						válasz-levelek egyikét. Ahogy beléptem, elibém baktatott:</p>
					<p>- Nos, öcsémuram, mi van az uj titoknokkal?</p>
					<p>- Megvan, méltóságos uram. És pedig kipróbált barátom, névszerint Norcsics
						Dániel.</p>
					<p>- Nagyszerü! Nagyszerü! Öcsémuram valóban találékony ifjuember!</p>
					<p>Kiderült, hogy Lenke a szakácsnő kiséretében Pestre ment át holmi bevásárlás
						végett. Magamban még örültem is, mert rosszul éreztem magamat. A Duna-parton
						kigyultak már a gázlángok, amikor megindultam visszafelé a hidon. A hid
						tulsó vége táján azonban váratlanul csak megszólitott senki más, mint a kis
						menyasszony:</p>
					<p>- Fiatalur!</p>
					<p>Még vállon is csapott kötekedve. Mögötte Hancsu szakácsnő igyekezett, nagy
						kosárral a karján. Csupa élet volt, ahogy megállt előttem:</p>
					<p>- Hol jártunk ma egész nap? Délután ötig vártam a fiatalurra!</p>
					<p>Valami mentegetőzést mondtam hirtelen, mert rossz kedvem volt. De a kis
						menyasszony ezt aligha vehette észre a homályban, különben is ő beszélt az
						egész uton. Már a budai hidfő előtt tartottunk, még mindig a kisleány
						beszélt, amikor hirtelen ránkköszönt valaki oldalról:</p>
					<p>- Van szerencsém! Van szerencsém!</p>
					<p>Persze Norcsics Dániel volt, akinek ma esti nyolcra találkozót igértem
						ide.</p>
					<p>- Kedves Lenke, - fordultam a kis menyasszonyhoz, - bemutatom magának legjobb
						barátomat, aki holnaptól kezdve titkárja lesz az édesatyjának...</p>
					<p>A leány szives mosollyal adta oda a kezét:</p>
					<p>- Igazán örvendek.</p>
					<p>S hármasban indultunk el a görbén kapaszkodó utnak. És bár nem a legjobban
						éreztem magamat, itt-ott kénytelen voltam mosolyogni a Norcsics Dániel
						káprázatos udvarló-képességein. Mert könnyed volt s mindenekfölött
						észvesztően udvarias. És egy-egy fordulónál öreguras gráciával tessékelte
						előre a kis menyasszonyt:</p>
					<p>- Parancsoljon, Lenke kisasszony! Szolgálatjára, Lenke kisasszony!</p>
					<p>Sőt annyira ment, hogy a házuk előtti kapaszkodón még a karját is
						felajánlotta senki által nem utánozható finom raffinériával:</p>
					<p>- Szabad, Lenke kisasszony?</p>
					<p>A kis menyasszony felmosolygott és belekarolt az öregbe. Nagyot néztem a
						Norcsics ódivatu széptevési fogásaira. A kis menyasszony jókedvü volt. Már a
						házuk előtt álltunk. A kaputól csak én kisértem föl s kezet csókoltam neki
						az előszobában. Rámnézett:</p>
					<p>- Mi lelte, hogy olyan rosszkedvü?</p>
					<p>- Kicsit megfájdult a fejem.</p>
					<p>- Üljön kocsiba és ne keljen fel holnap délutánig. A viszontlátásra!</p>
					<p>Odakint Norcsics lesett rám. Tiz ujjával turkált a hajában:</p>
					<p>- Vesszek meg, ha van még egy másik ilyen leány a világon! Sirni fog az
						anyád, ha meglátja a teremtésnek eme legtökéletesebb müvét, sőt koronáját!
						Mindenütt kiebrudalt kutya vagyok, de szavamra, öt percen belül feleségül
						venném, ha hozzám jönne!</p>
					<p>Még tovább is lelkesedett volna, de hirtelen belékaroltam:</p>
					<p>- Segits haza, Danyikám...</p>
					<p>- Valami bajod van?</p>
					<p>Szinte a karjai között vitt hazáig. Otthon leestem az ágy szélére:</p>
					<p>- Rosszul vagyok...</p>
					<p>Erre ugrott csak Norcsics! Kijelentette nyomban, hogy nálam tölti az éjszakát
						s orvos után szaladt. Az orvos megállapitotta, hogy lázam van, amit anélkül
						is tudtam.</p>
					<p>Reggel arra kértem az öreget, hogy most már csak induljon el egyedül a
						méltóságos urhoz, mutatkozzon be, engemet pedig mentsen ki valamivel.
						Norcsics ezt persze megigérte s azzal ment el, hogy tizenegy órára vissza
						fog jönni.</p>
					<p>Tizenegyre vissza is jött, csakhogy nem egymagában.</p>
					<p>Hallottam, hogy többen lépnek be az előszobába. De mielőtt megemelhettem
						volna a fejemet, megnyilt az ajtó s kicsit félénken benézett rajta a kis
						menyasszony. Óvatosan, kedves zavarral körülpillantott a szobán és amikor
						észrevett a szegletágyban, lábujjhegyen hozzám-sietett. Hüvös kis kezével
						végigsimitott a homlokomon:</p>
					<p>- Hát igy vigyázz magára...</p>
					<p>Akkor már bebaktatott a méltóságos ur is, a hátában pedig ott loholt
						Norcsics. A méltóságos ur kopott felleghajtójában baktatott befelé, mint egy
						kapaszkodó pónilovacska s szögestalpu bakkancsocskája erősen kopogott,
						valahányszor lelépett a szőnyegről. Természetesen mélyen átérzett részvétét
						fejezte ki előttem, ettől eltekintve azonban határtalanul jókedvü volt:</p>
					<p>- Valóban, öcsémuram pompás ifjuember! Tegnapelőtt megigérte s mára el is
						küldte már hozzám az uj segéderőt, már mint Norcsics uramat. Valóban
						elmondhatom, hogy el vagyok ragadtatva a kedves öcsémuram leleményességétől,
						mert huzamos restanciában vagyunk immár odahaza.</p>
					<p>A kis menyasszony a szomszéd szobában nézdegélt valamit s amire
						visszalopózott, a méltósgos ur meg Norcsics Dániel éppen afölött állt
						vitában, hogy célszerübb lenne talán, ha kórház­ba vinnének. A kis
						menyasszony, amikor meghallotta, hogy nem akarok menni, megrázta a
						fejét:</p>
					<p>- Muszáj! Itt nincs senki, aki vigyázhatna magára. Még ma át fogja
						szállitani, ugy-e, Norcsics ur?</p>
					<p>Aztán az öreghez fordult:</p>
					<p>- Apuka, ne mulassza el megnézni a másik szobában a két ablak között azt a
						régi festményt. Apuka, mint szakértő, hozzá tudna szólni.</p>
					<p>Furcsán figyeltem föl a leányra, mert az a bizonyos régi festmény ócska
						olajnyomat volt mindössze s ezt neki is tudnia kellett. Az öreg viszont
						legfeljebb huszesztendős nadrágok tekintetében lehetett szakértő. Ám a
						méltóságos ur, ha egyszer a szakértelmére hivatkoztak, nem mondhatta azt,
						hogy nem szakértő, mert ez némi csorbát jelentett volna egyetemes
						tekintélyére nézve. Tehát abban a pillanatban felállt:</p>
					<p>- Ó hogyne, leányom. Mindenesetre megtekintjük, szemügyre vesszük és behatóbb
						megvitatás tárgyává fogjuk tenni...</p>
					<p>S már indult is a másik szoba felé, nyomában az uj titoknokkal. A kis
						menyasszony utána nézett s a szája szélén ugyanakkor megjelent az a csöpp
						mosoly, amelynek emlékére még ma is lázadozni kezd a szivem. Aztán egyszerre
						ott termett mellettem lábujjhegyen, leült az ágyam szélére, kis kezébe fogta
						a fejemet és mialatt kerengeni kezdett velem a négy fal, leborult reám,
						arcát odafektette az arcomra, a száját odatette a számra. Suttogott valamit,
						de nem értettem. A fejem hátrahanyatlott...</p>
					<p>Amire visszajött volna az öregur, ő már az ablakban állt. Okos-szeliden
						nézett föl:</p>
					<p>- Nos, apuka?</p>
					<p>- Ugy vélem, leányom, - töprengett maga elé, - valóban helyes nyomon jártál.
						A kép sokkal régibb keletü, mintsem gyanitaná az ember. Ha nem csalódom,
						valamelyik spanyol mester pemzlije alól került ki.</p>
					<p>Norcsics halkan röhögött az öregur háta mögött...</p>
					<p>Estére már kórházban voltam. Másnap délután ujra meglátogatott a kis
						menyasszony. Norcsics kisérte el. Ám kevésre emlékszem vissza, mert olyan
						lázam volt, hogy alig ismertem föl valakit. Ugy rémlik mégis, hogy a kis
						menyasszony ott ült az ágyam mellett s Norcsics mintha az ágyam végében állt
						volna.</p>
					<p>Az erre következett második napon senkise jött el hozzám. Nem értettem.</p>
					<p>De megértettem a következő napon. Reggelre már annyira éreztem magamat, hogy
						a főorvos megigérte, két nap mulva kiereszt. Ahogy közeledett a látogatási
						idő, egyre nyugtalanabb lettem. S csakugyan, pontosan három órakor benyitott
						hozzám Norcsics. De egyedül és kájzer­ben. Megkérdeztem, miért e szokatlan
						flanc?</p>
					<p>Az öreg izgatottnak látszott:</p>
					<p>- Megjöttek!... Tegnap délután azért maradtunk el, mert az öregurnál voltak
						vizitben... Szóval megjöttek!... Az édesanyádnak persze első dolga volt
						szemügyre venni a kisasszonyt. Mondhatom, az eredmény brilliáns!... Már itt
						is vannak a várószobában.</p>
					<p>- De ilyen váratlanul?</p>
					<p>- Persze, - mentegetőzött Norcsics, - mivelhogy táviratoztam nekik, amikor
						olyan rosszul voltál. Tegnap délután kettőkor már itt voltak a gyorssal.
						Nálad szálltak meg. Most azonban kösd fel a felkötni-valót, testvér!</p>
					<p>S lábujjhegyen indult meg a várószoba felé. Erre a találkozóra napok óta
						vártam, de most mégis meglepett. Mit mondjak most az édesanyámnak!?</p>
					<p>Lehunytam a szememet...</p>
					<p>... Amikor felnéztem, az ágyam fejénél állt az anyám. Fekete selyemruhában,
						régi-szabásu, feketetollas kalapban, mint ma már csak igazi nemzetes
						asszonyoknál látni. Megcsókolt, leült az ágyam mellé.</p>
					<p>Hideg és okos maradt most is, mint amilyennek ismertem, ameddig csak vissza
						tudok emlékezni. Szürke szemével végigfutott a szobán s megkérdezte, jobban
						vagyok-e?</p>
					<p>Én mondtam rá valamit. Kissé szaggatottan indult meg a szó. Norcsics az ágyam
						végében hallgatott ezalatt, visszafogott lélekzettel. S ahogy feküdtem
						hanyatt és fokonkint kezdtem összemelegedni az anyámmal, ugy tetszett nekem,
						mintha valaki még állt volna az ajtóban s elfelejtve az anyámtól, mintha
						engedelmesen várt volna a sorára.</p>
					<p>Vagy a kis menyasszony vagy a testvérke lesz... De a kis menyasszony nem
						tudott volna olyan alázatosnak mutatkozni. Sejtettem, hogy csak a testvérke
						vár olyan példás türelemmel, amig észreveszik. Csak azért se fordultam az
						ajtó felé!</p>
					<p>Az anyám beszélt azalatt, itt-ott én is feleltem neki valamit. De idő mulva
						nyugtalankodni kezdtem. Mert most már bántott, hogy igy semmibe veszik a
						testvérkét. Az anyám is észre­vehetett valamit s hirtelen az ajtó felé
						fordult:</p>
					<p>- Hát te mért nem jössz már előre?</p>
					<p>Erre már én is odanéztem. Csakugyan ő volt. Pironkodva indult meg felém:</p>
					<p>- Szervusz, Zoltánka...</p>
					<p>- Isten hozott, testvérke! - s megfogtam a kesztyüs kis kezét. - De nagy
						leány lettél, testvérke!</p>
					<p>- Már megint tréfálni akarsz, - és felmosolygott kedves-félénken.</p>
					<p>Az anyám mögé ült le s attól fogva le nem vette rólam a szemét. Nem láthattam
						jól, mert széleskarimáju kalap fedte el félig azt a kedves arcot s különben
						is háttal ült az ablaknak. Igy ment el vagy félóra, amikor az anyám átment a
						főorvoshoz. Norcsics persze utána.</p>
					<p>Egyedül maradtam a testvérkével. Én kissé zavartan, a testvérke
						búskomolyan...</p>
					<p>- Hát nem is gratulálsz, testvérke?</p>
					<p>A testvérke erre felállt, óvatosan elpillantott a bezárt ajtó felé, aztán
						csak rámborult s hüvös arcát odafektette az arcomra... És mielőtt
						észrevehettem volna magamat, égő könnyei meg­öntözték a szememet s ugy
						szaladtak le a halántékomon, mint a záporeső.</p>
					<p>- Testvérke, mi van veled?</p>
					<p>Keszkenőjébe takarta a szemét, ugy könnyezgetett:</p>
					<p>- Nem akarom, Zoltánka! Nem akarom!</p>
					<p>Felültem az ágyban s szépen visszatoltam a székbe. A keszkenőt még mindig a
						szemén tartotta. Szemrehányás volt a hangom:</p>
					<p>- De hiszen te már menyasszony vagy...</p>
					<p>Könyörögni kezdtem neki. Nem használt semmit. A testvérke könnyezve borult a
						keszkenő­jébe s azalatt gyerekesen hajtogatta a magáét:</p>
					<p>- Nem akarom, hogy megházasodj! Nem akarom!</p>
					<p>(Abban a pillanatban vége volt mindennek.)</p>
					<p>Megfogtam a kezét és suttogva szóltam hozzá:</p>
					<p>- Pirike, nézz csak rám!</p>
					<p>A testvérke rámnézett könnybenuszó szemeivel...</p>
					<p>Nem gondoltam már az anyámmal, az öreg méltóságossal, legkevésbé a kis
						menyasszonnyal! A testvérke könnyeire véghetetlen távolba enyésztek el
						valamennyien.</p>
					<p>Megfogtam a karját:</p>
					<p>- Pirike, éjjel feküdj le az én ágyamba, mama pedig aludjon a másik
						szobában... Ma éjjel meg foglak szöktetni... Megértettél?</p>
					<p>Bólintott, hogy megértette.</p>
					<p>Az anyámék visszafelé jöttek a szomszéd szobán. A testvérke hirtelen
						megtörölte a szemét s jókedvüen sietett az anyám elé:</p>
					<p>- Édesmama, Zoltánka akár velünk is jöhetne! Azt hiszem, csak lustálkodik
						megint.</p>
					<p>Az anyám is jobb kedvvel tért vissza:</p>
					<p>- Majd holnap délután, leányom, - s csókra nyujtotta a kezét. - A főorvos ur
						holnap délután ki fog ereszteni. Igyekezz haza, mert a látogatásunkat vissza
						fogják adni a méltóságos urék. No, - és pajtáskodva paskolta meg az arcomat,
						- meg vagyok veled elégedve.</p>
					<p>- Kezét csókolom, anyám! A viszontlátásra, testvérke!</p>
					<p>Este kilenckor odaszóltam az alorvosnak:</p>
					<p>- Pajtás, én ma éjjel kimegyek innét.</p>
					<p>Az alorvos a kórházi szabályokra hivatkozott, de leintettem:</p>
					<p>- Ne lamentálj! Életbevágó jelentőségü dologról van szó...</p>
					<p>Tiz órakor lent voltam az uccán. Meleg tavaszi este borult a város fölé.
						Tizenegy óra után a lakásom előtt álltam. Három perc mulva bent voltam az
						előszobában.</p>
					<p>Mindenki lepihent már s a kis cseléd szobájából se látszott világ. Az
						előszobában álltam s lábujjhegyen elindultam a hálóm felé. A fülem élesen
						csengett...</p>
					<p>Az ajtó előtt hallgatózni kezdtem. Ha be lesz zárva, akkor baj van... Kezemet
						rátettem a kilincsre s egyszerre erős szivdobogás fogott el. A kilincs
						engedett.</p>
					<p>Óvatosan beléptem s meggyujtottam a villanyt. Vakitó világ csapott rá a
						szobára. Először a szomszéd ajtó felé pillantottam. Nagy kő esett le a
						mellemről: be volt zárva. A testvérke csöndesen aludt az ágyamban. Kedves,
						szép feje egészen beleveszett a vánkosba, csak lebontott sötét haja terült
						el a felső takarón...</p>
					<p>Hozzásiettem, letérdeltem az ágya mellé. A hirtelen fényre felnyitotta a
						szemét, de le is hunyta mindjárt és csöndesen mosolygott el maga elé:</p>
					<p>- Hát eljöttél mégis? Istenem, mit csináljunk most?</p>
					<p>Lefogtam a két karját s csókoltam, ahol érhettem. Nem ellenkezett. Arcát a
						párnába furta s mialatt én félig eszem nélkül térdepeltem előtte, még
						mosolygott maga elé, de halk kis szomoruság remegett a hangjában:</p>
					<p>- Igy megcsalni a mamát...</p>
					<p>- Most ne törődjünk a mamával, - magyaráztam neki. - Kicsit kétségbe fog
						esni, de majd kibékül... Egy-kettőre ugorj ki az ágyból, mert félóra mulva a
						szomszéd ház előtt lesz a kocsi! Siessünk! Siessünk!</p>
					<p>- De hová? Nem lehetne talán holnap?</p>
					<p>- Testvérke! - és ráütöttem a kezére. - Elég volt! Norcsicsot már fölvertem,
						ő kijelentette ugyan becsületszavára, hogy holnap kiszökik Amerikába, de
						egyelőre megkeriti a másik tanut is! Csak ne okoskodj s különben is te vagy
						az oka mindennek!...</p>
					<p>A testvérke magára huzta a takarót s felült. Egyszerre halovány lett, de
						azért mosolyogni próbált:</p>
					<p>- De hogyan öltözzek fel? Előtted?</p>
					<p>- Jaj, de sokat beszélsz! Hát persze, hogy előttem! Egy óra mulva ugyis a
						feleségem leszel: most már mindegy! Azaz várj csak. Odamegyek a falhoz és
						háttal fordulok neked.</p>
					<p>A testvérke elnevette magát, de a kezét oda is csapta a szájára. Már nem
						gondolt az anyánkkal, ahelyett kiváncsi lett. Még fel is sóhajtott:</p>
					<p>- Istenem, mennyi baja van ma az embernek...</p>
					<p>- Siessünk, testvérke! Siessünk!</p>
					<p>Akkor már az ajtó mellett álltam, háttal a testvérke felé. Cigarettára
						gyujtottam s csengő füllel próbáltam figyelni a szomszéd szoba irányába.
						Odabent félelmes csönd volt.</p>
					<p>A testvérke most nesztelenül kibujt a takaró alól. Csak a suhogást hallottam,
						de reszketni kezdtem tőle. Ha akkor szabad lett volna visszafordulnom és
						megláthattam volna őt igy! Tiz esztendőt adtam volna oda az életemből.</p>
					<p>No, nem kellett odaadnom tiz esztendőt, még csak vissza se kellett fordulnom
						és mégis megláttam a testvérkét.</p>
					<p>Mert ahogy felkaptam a fejemet, elálló szivvel vettem észre, hogy éppen a
						kisebbik fali­tükörrel nézek szembe.</p>
					<p>Nem hallottam már a szomszéd szoba félelmes csöndjét, nem hallottam már a
						fülemben sikitozó éles csengést, nem tudtam már, élek-e vagy halok... Nem
						láttam már semmit, csak a testvérkét láttam...</p>
					<p>Mezitláb állt a szőnyegen s félénk izgatottsággal kapott a szoknyácskája
						után. Ahogy előre­hajlott, ahogy megfordult... Az inge kicsit megcsuszott a
						vállán, a haja megbomlott és végigesett rajta... A csöpp lába olyan
						volt...</p>
					<p>(Jaj, dehogy is árulom el valakinek a testvérkét! Csak hadd igyekezzen a
						kedves...)</p>
					<p>A testvérke hirtelen leült az ágy szélére, a harisnyája után nyult s
						ugyanakkor kilátszott a bokája.</p>
					<p>Ám ugyanakkor... Istenem, Istenem, hogy verted volna meg azt a tükröt!</p>
					<p>Mert a testvérke először nem nézett felém: tudta a kedves, hogy nem fogok
						visszaélni a bizal­mával. De a nagy csöndben egyszerre felémkapta az arcát
						és csak lehanyatlott a karja. Láttam a tükörből, hogy rám-nyilik a szeme, de
						mielőtt mozdulhattam volna, a testvérke felugrott s repesve szaladt felém.
						Talán azzal a naiv szándékkal, hogy lekapja előlem a tükröt.</p>
					<p>Megfordultam. Ott állt előttem, ugy, amint volt. Sáppadtan, remegve s
						szemeiből előtörtek a könnyek.</p>
					<p>Most már láthattam!</p>
					<p>Ott állt előttem: nem szégyenkezett többé. Hanem a könnyekkel annál nagyobb
						baj lett!</p>
					<p>- Hát ezt érdemeltem én tőled? Hát volt lelked, hogy igy leskelődj rám? Hát
						nem tudtál várni? Istenem, milyen boldogtalan vagyok!</p>
					<p>Csititgatni kezdtem s ölembe vontam a fejét. Könnyei a vállamat öntözték.</p>
					<p>- Pirike, - suttogtam kétségbeesve. - Pirike, ha egy cseppet szeretsz, csak
						most az egyszer hallgass rám... Az Istenért, hallgass... Pirike...</p>
					<p>Abban a pillanatban kinyilt a szomszéd ajtó s az ajtóban megjelent az anyám.
						Ugy, amint ijedten fölébredt. Azt hittem, rögtön elájul. A kezét erőtlenül
						kulcsolta össze:</p>
					<p>- Könyörülő Uristen! Hát ti mit csináltok?</p>
					<p>A testvérke nézett vissza először. A fejét hátravetette: nem sirt többé. Soha
						ilyen elszántnak nem láttam!</p>
					<p>- Semmit, édesmama! Csak meg akartunk szökni! De, - és itt fölsirt
						keservesen, - Zoltán olyan neveletlen volt... Igenis, igenis, neveletlen
						voltál! Istenem, milyen boldogtalan vagyok!</p>
					<p>Az anyám félig öntudat nélkül ismételgette:</p>
					<p>- Könyörülő Uristen... Hát elment az eszetek?</p>
					<p>Láttam, hogy minden veszve. Odaléptem a testvérkéhez, az ágyhoz vezettem és
						lefektettem. A párnába temette az arcát s szivszakadtan kezdett jajgatni.
						Aztán az anyámhoz léptem. Mert a testvérkét mindenáron menteni kellett:</p>
					<p>- Édesanyám, semmit se fogok elhallgatni előtted. Ma délután, amikor ujra
						megláttam a testvérkét, föltettem magamban, hogy még ma éjjel megszöktetem.
						Nem sikerült, mert a testvérke nem akart jönni...</p>
					<p>De itt már a testvérke is felült az ágyban:</p>
					<p>- Nem igaz, mama! Nem igaz! Vele akartam menni!</p>
					<p>Vérbefult a fejem ennyi makacskodásra. Hogy ez a leány mindig áthuzza minden
						számitsomat! Rákiáltottam:</p>
					<p>- Nyakonütlek! Csak most az egyszer hallgass meg, anyám! Én vagyok a hibás,
						de szavamra igérem neked, hogy soha többet nem fogom megpróbálni...</p>
					<p>A testvérke felvetette a fejét, jobb kezével hátrasimitotta megbomlott haját.
						Fuldokolva ismétel­gette:</p>
					<p>- Vele akartam menni! Vele akartam menni!</p>
					<p>Elfutott a méreg erre a konokságra:</p>
					<p>- Fogd be a szád, te taknyos!</p>
					<p>- Mit mondtál? - és megszeppenve nézett rám, aztán visszaesett az ágyra s ugy
						kezdte paskolni a párnát, hogy szerettem volna fölnevetni a csökönyös
						gyerekeskedésen. Nem, igazán nem tudtam haragudni sokáig a testvérkére:</p>
					<p>- Azt mondtam, hogy taknyos vagy. Az vagy!</p>
					<p>- Hallotta, mama? - s ugy csapkodta a párnát, hogy porolásnak is beillett
						volna. - S egy ilyen kölyök meri ezt a szemembe mondani!</p>
					<p>Láttam, igy sohase lesz vége. Odafordultam az anyámhoz, aki még mindig
						megkövülten támaszkodott az ajtófélfának:</p>
					<p>- Anyám, utoljára történt... De kérlek, egy szóval se próbáld megbántani a
						testvérkét, mert abból bajok lesznek. S ne felejtsd el, hogy holnap délután
						vendégül jönnek a méltóságos urék...</p>
					<p>Lent az utcán, a szomszéd ház előtt kocsi várt s a kocsi előtt idegesen
						mászkált föl és alá Norcsics. Ahogy meglátott, igy egyedül, a gyalogjáróra
						vágta le a kalapját és belekapván a hajába, jajgatni kezdett:</p>
					<p>- Ó, én szarvasmarha! Hogy be tudtam dülni neked megint! Lelepleztek, mi?
						Most már mehetek a Dunának!</p>
					<p>Csillapitgatni kezdtem:</p>
					<p>- Hidegvér, Danyikám. A kocsit fizesd ki s a másik tanunak is fuvass
						takarodót. Várni foglak a lakásodon.</p>
					<p>Régen elmult éjfél, amire Norcsics Dániel is hazaszuszogott. Alig volt az
						eszénél:</p>
					<p>- Mindent visszacsináltam. Pedig hogy klappolt minden! Ember te, ember, mikor
						nő be már a fejed? Hát most már mi lesz?</p>
					<p>- Semmi se lesz, Danyikám. Az anyám nem szaladhat vissza a testvérkével, mert
						viszont­látogatást tesz nálunk a méltóságos ur, meg a kis menyasszony. No,
						most lehet csak vallatás odahaza! De ne féltsd a testvérkét: jobban
						megismertem őt ma, mint tiz esztendőn át azelőtt. Nem is olyan angyal!</p>
					<p>Másnap délután csakugyan megjött a méltóságos ur, meg a kis menyasszony.
						Persze ott fogtuk őket ozsonnára is. Én a kis menyasszony oldalán foglaltam
						helyet, a testvérke mellé Vajda Zoltán telepedett le. A két leány akkor már
						testi-lelki pajtásnak látszott. Az anyám hideg udvariassággal tett-vett, a
						méltóságos ur viszont ódondivatu bókokat mondogatott az anyám­nak, ami
						szemmelláthatóan jólesett neki.</p>
					<p>A testvérke olyan élénk volt ezen a délutánon, hogy nem győztem nézni. Amikor
						már nem birt a jókedvével, ránkemelte a vizes poharat:</p>
					<p>- Az ifjú pár boldogságára!</p>
					<p>Koccintottunk rá, négyen. És pedig keresztbe. Én a testvérkével, ki a pohara
						mögül mosoly­gott vissza rám. De oly ártatlanul, hogy meghökkentem tőle.
						Akkor már föltett szándékom volt, hogy az esküvője napjáig nem fogok
						találkozni vele.</p>
					<p>Dehát másképp lett.</p>
					<p>Mert az anyám éppen azt kezdte magyarázni az öreg méltóságosnak, hogy a mult
						héten meghalt a kerületünk képviselője s legközelebb uj választás lesz.</p>
					<p>A méltóságos ur pislogni kezdett:</p>
					<p>- Hogyan-hogyan, nagyságos asszonyom? Hogy uj választás lesz, nagyságos
						asszonyom? No, ez szerfölött érdekes...</p>
					<p>S maga elé bocsátván fejét a méltóságos ur, kis tenyerébe fogta a kicsi
						állát... Rövid csönd állt be. A méltóságos ur hosszan töprengett. Látszott
						rajta, hogy titáni tervek kavarognak a kerek sipkácskája alatt.</p>
					<p>Abban a pillanatban megéreztem, hogy az esküvő napjáig nem kerülhetem el
						többé a testvérkét. De megérezte ő is. Mert ahogy fölnéztem és találkozott a
						szemünk, rámmosolygott. A kis menyasszony is rámmosolygott
						nem-egyszer...</p>
					<p>De ugy mosolyogni, mint a testvérke... Ugy nem tudott senki más.</p>
					
				</div>
				<div type="chapter">
					<head>VI.</head>
					<p>Május lett.</p>
					<p>Esténkint féléjszakákat üldögéltünk a folyó felé kihajló széles tornácon: az
						anyám, a testvérke, a kis menyasszony, meg én. Vacsora után elbeszélgettünk
						csöndben. Néha szünet állt be s olyankor hosszan elhallgattunk. Rendszerint
						a kis menyasszony mozdult meg először:</p>
					<p>- De sokára jönnek apáék!</p>
					<p>Ezeken a májusi éjszakákon a méltóságos urat vártuk haza, ugyis, mint
						szeretve tisztelt hazafit. Mert ebben a májusban teljes erővel állt odahaza
						a harc.</p>
					<p>Az öregur nem hiába horgasztotta le a fejét azon a délutánon, mikor az
						anyámnak és a testvér­kének adták vissza nálam a látogatást... Csakugyan
						fellépett. Egy hét mulva már hazautaztam vele, a kis menyasszony, meg a
						Norcsics társaságában s még öt nappal utána az öregur már ki is tüzte ifju
						lelkesedéssel a mérsékelt ellenzék soha meg nem alkuvó programját jelképező
						zászlót. Az eshetőségek sok jóval biztatták az öreget. Családunk
						jóviszonyban volt a kerület minden valamirevaló házával s az apám azonnal
						nyakába vette az egyes falukat. Négy napon át minden este kecsegtető
						hirekkel tért vissza. Az ötödik nap reggelén az öregur is beült a batárba,
						miután elébb nyaksálba csavartatta magát és körutra indult. Vele ment az
						apám s egy másik kocsiban Norcsics, meg Szálka Simon. Négyen indultak meg,
						de estére kilencen tértek vissza. Négy-öt nappal később már egész karaván
						lett a méltóságos ur állandó kisérete s zaj és elevenség verte föl az öreg
						ház csendjét. Norcsics Dánielről is kiderült csakhamar, hogy nálánál nagyobb
						taktikus aligha akad még egy másik politikai téren, amelyre pedig igazán
						véletlenül botlott rá.</p>
					<p>Tudni kell, hogy a méltóságos ur ugynevezett magas szinvonalu
						programmbeszédeket tartott, amelyeket rendszerint senki se értett meg, de
						legalább a tónus volt bennük előkelő. Körülbelül ilyenformán:</p>
					<p>»Tisztelt hazafiak! Nagyrabecsült magyarok! Sohasem kerestem az érdemtelen
						ünnepel­tetést, ám valahányszor szólit a hon és a haza, elsőnek van szokásom
						felragadni a mérsékelt szellemü ellenzéki lobogót. De a lobogó szimbólum
						csupán, a tartalmat a hon és a haza forgalmának lényege és mibenléte adja
						meg...«</p>
					<p>Az egyszerü nép ilyen alkalommal éljenzett a pódium felé, amelyen karéjban
						vette körül az öregurat a kerület minden valamirevaló ellenzéki
						tényezője.</p>
					<p>Ám szónoki sikerei Norcsicsnak voltak igazán! Nem hiába, hogy a népnek
						gyermeke volt ő, de tudott is tóditani a népnek. Egy vasárnap délután, mikor
						a harangláb előtti téren minálunk folyt le a programbeszéd, szót kért
						Norcsics Dániel is:</p>
					<p>»Üreshasu véreim! Most már én is azt mondom: elég volt! A kormányban van
						szemér­­metlenség, hogy csak nyuz benneteket, hogy a ti izmaitokon
						gömbölyiti puffadtra a hasát és most mégis ide mer jönni, hogy a
						bizalmatokért rimánkodjon. Ám tinéktek is a szemetekbe kell mondanom, ti
						kiuzsorázott, szenvedő és rongyos véreim, hogy rászol­gáltatok erre az
						állati sorsra! Mert eddig minden alkalommal a kormányra szavaztatok! Hát oda
						szavaztok-é megint, ti szerencsétlenek?«</p>
					<p>A falunkbeli népek egyszerü emberek voltak ugyan, de sohasem tapasztaltam
						azért, mintha valóban annyira kiuzsorázta volna őket valaki. Most azonban,
						amikor Norcsics felnyitotta a szemüket, rájöttek, hogy csakugyan itt van az
						igazság! És dühvel orditoztak öreg barátom felé:</p>
					<p>- Az Isten verjen meg bennünket, ha odaszavazunk!</p>
					<p>Képtelen voltam megérteni, miért öreg barátomnak e határtalan odaadása a
						méltóságos ur ügye irányában? Tisztán önzetlenségből nem teheti, mert
						alkalmilag ha tudott is idealistának mutatkozni, de annyira szamárnak mégse
						hittem, hogy havi husz korona honoráriumért rekedtre kiabálja magát minden
						délelőtt és délután.</p>
					<p>Egy este sikerült négyszemközt előkapnom az öreget. Szélescsontu arca fehér
						volt az ország­utak porától, a hangját viszont végleg elvesztette ezen a
						napon. Amikor elővettem, a tenyerét bizonyos fölénnyel eresztette rá a
						vállamra:</p>
					<p>- Jól sejtetted, testvér, hogy nem havi husz koronákért, hanem napi ötven
						pengőkért lelke­sedek. Ennyi ugyanis a culág...</p>
					<p>Felmosolyogtam:</p>
					<p>- Szóval szakszerü nyuzás van folyamatban...</p>
					<p>- Eltaláltad, ez a helyes kifejezés. Nyuzom a fatert, mert máskor ugyse
						nyuzhatnám. Ennek ellenében rápazarolom minden erkölcsi tőkémet s összes
						hangszálaimat. Ugy-e, belejöttem? Már mint a szónoklásba. Nem nagy dolog,
						hidd el. Ész se kell hozzá, csak ándung, az pedig magától jön. Remélem, nem
						fogsz megvetni, hogy zsebredugok néhány szeszterciuszt. Mi?</p>
					<p>Kezet adtam neki:</p>
					<p>- Sőt! Jövőbelátó gazdaságpolitikai módszeredet a legnagyobb mértékben
						helyeslem, Danyikám.</p>
					<p>Ekkor már csak három nap választott el a választás időpontjától s az apámat,
						a méltóságost, Norcsicsot és egyéb barátaimat most már alig láttam. Biztosra
						vette mindenki, hogy csak a méltóságos győzhet. Annyival inkább, mert az
						ellenkortesek nem riadtak vissza a legostobább eszközöktől sem. Emlékszem,
						hogy mikor a méltóságos ur éppen a falunkban beszélt, a legnagyobb hatás
						pillanatában Vidróczki csak belerikkantott:</p>
					<p>- Nem igaz! Le vele! Abcug a függetlenség!</p>
					<p>Abban a szempillantásban már öklök fogták körül az osztrák-párti cipészt:</p>
					<p>- Lökjétek ki! Pofozzátok fel a szemtelent!</p>
					<p>És Vidróczki jobbról is, balról is kapott néhány ütleget és bizonyos, hogy
						félholtra verik, ha a legkritikusabb pillanatban oda nem ugrik Norcsics:</p>
					<p>- Ne nyuljatok hozzá, magyar véreim! E szerencsétlen társunk megfizetett
						ember! Aki pedig pénzért szállitja a meggyőződést, az olyan nyomorultat nem
						üti meg a magyar, csak kiközösiti magából és megveti, - s egyet lökvén
						Vidróczkin, kipenderitette az utca közepére.</p>
					<p>A népnek tetszett a fordulat:</p>
					<p>- Jól tette a tekintetes ur! Legalább megjárta most a nagy szájával!
						Vivát!</p>
					<p>De Vidróczki, miközben a kocsma felé tántorgott el, még messziről is
						átkozódott:</p>
					<p>- Le a magyarokkal! Éljen Ausztria!</p>
					<p>Tudom, hogy az olvasó pillanatra sem rendült meg a Vidróczki hazafias
						tulajdonságait illető jó véleményében. Egy magyar cipész nem vallhat a
						magáénak egyéb politikai hitet, mint ellen­zékit, olykor még a tényleges
						ellenzékkel szemben is a még intranzigensebb ellenzékit. S ez volt az eset
						Vidróczkinál is.</p>
					<p>Mert a keszeg cipész már az első napon minden sulyával a méltóságos ur
						ügyének dült neki, ám nap-nap után csak hátrább tolta azt az ügyet. Norcsics
						szerencsére észrevette idejében, hogy lelkes mezitlábas helyre nem hozható
						károkat idéz elő, minélfogva elővette négyszem­közt s arra kérte, hogy
						menjen át az ellenpártba, de azonnal! Mert egy ilyen irányu ténykedése
						szóval ki nem fejezhető előnyöket fog biztositani éppen az ellenzéki
						ügynek.</p>
					<p>Vidróczki először sértődést árult el. De amikor Norcsics megmagyarázta neki,
						hogy ilyen látszólag kétszinü szerepre csakis igazán nagy lelkek tudnak
						vállalkozni, megcsillant a szeme s már bele is csapott a Norcsics
						tenyerébe:</p>
					<p>- Hogy az Isten gyarapitsa meg a felfogását, tekintetes ur! No, ez éppen
						nekem való!</p>
					<p>Norcsics ott helyben utasitásokkal látta el Vidróczkit, lelkére kötvén
						különösen a magyar függetlenségi eszme gyalázását és az osztrák Császári-Ház
						éltetését. Vidróczki röhögött:</p>
					<p>- Megcsinálom, tekintetes ur. Micsoda hirem lesz majd!</p>
					<p>És el is indult s két-három nap mulva szemmelláthatóan javultak az öreg
						méltóságos esélyei. Odaát kapva-kaptak először a nagyszáju suszteren, amire
						pedig rájöttek volna hajmeresztő rombolásaira, késő volt minden.</p>
					<p>Azalatt napok multak el s Vidróczkit egyre-többször verték meg a parasztok.
						Éjszakánkint, ha a kert felől belopózott a házunkba, hogy bizalmasan
						referáljon Norcsicsnak, rámutatott a léc közé rakott karjára:</p>
					<p>- Jól állunk, tekintetes ur!</p>
					<p>Vidróczki e testi fájdalmak ellenében napi öt forint lénungot huzott az
						apámtól, ám ugyan­akkor az ellenpárt is megvásárolta őt. Egy éjszaka lihegve
						állitott be Norcsicshoz:</p>
					<p>- Tekintetes ur, már odaát is fizetést huzok. Napjára tiz forintot. De jól
						állunk! Tessék végignézni rajtam!</p>
					<p>Valóban, ezen az éjszakán látni is rossz volt Vidróczkit. A jobbszeme fölött
						csimbókban aludt meg a vér, a félkarja léc között feküdt még, a bal füle
						alatt olyan gumó dagadozott, mint egy fél-krumpli s nyöszörögve sántikált
						mind a két mezitlábára. Norcsics ezen az éjszakán még néhány figyelemreméltó
						utasitással látta el Vidróczkit. Hirdesse mindenütt, hogy még több lesz az
						adó, de a magyar szivesen fizet az osztrák hadseregért, mert ez a haza
						egyetlen támasza; hogy ezentul még több legényt visznek el katonának, mert
						háboru lesz a cárral, de a magyar ember szivesen meghal Galiciáért...
						Vidróczki vad gyönyörrel hallgatta végig a Norcsics ötleteit:</p>
					<p>- Egészen a kedvem szerint van, tekintetes ur. Csak azt tessék megmondani,
						meddig tart még? Mert ma igen megszurkáltak Ujfaluba.</p>
					<p>- Csak három nap még, Vidróczki. Csak most szoritsa még!</p>
					<p>- Megszoritom, tekintetes ur, - tisztelgett Vidróczki.</p>
					<p>És miközben ennyire fajult az elvek harca, én alig léptem ki a faluból.</p>
					<p>Most még korábban derengett s este még tiz óra körül is gyenge opálszinben
						sávosodott az ég alja. Titokzatosan hallgatott az erdő, de távoli méhéből
						valami rejtelmes zsongás jött szaka­datlanul a roskadozó templom felé, amely
						ott állt a falu fölötti dombon, sötét hársfák alatt. S a hársfák árnyékából
						merengve nézett el a Bodrogköz ködbehaló sikságára.</p>
					<p>Vacsora után elüldögéltünk a folyó felé kiugró széles tornácon: az anyám, a
						testvérke, a kis menyasszony, meg én. Langyos esték voltak, de a kis
						menyasszony minden estén megdider­gett legalább egyszer. Olyankor felálltam
						s megigazitottam rajta a vállkendőt. Fölnézett rám, kedvesen:</p>
					<p>- Köszönöm.</p>
					<p>A kis menyasszony különben megváltozott. Budai házukban teljesen akaratos
						teremtésnek ismertem meg: az anyám oldalán mintha kicserélték volna. A
						házunkat azonnal megszerette s az uj környezetben nagy kedvét találta. Az
						anyám már az első reggel fölverte a két leányt:</p>
					<p>- Talpra, gyerekek! Te Piri, a szobákat hozod rendbe, te pedig, Lenke fiam,
						utánam jössz a konyhába! Tudsz-e főzni?</p>
					<p>A méltóságos kisasszony kedves szorongással nézett az anyámra:</p>
					<p>- Egy kicsikét, de nem egészen...</p>
					<p>- Hát akkor megtanulsz egészen! - pattogott az anyám. - Az én menyemnek
						magának kell vezetnie a háztartást!</p>
					<p>De megváltozott nemcsak a kis menyasszony, hanem a testvérke is!</p>
					<p>Hiszen látszatra megvolt a régi vidámság most is. Eltréfált velünk s
						néhányszor olyan csinyek­be vitte bele a kis menyasszonyt, hogy még az anyám
						is fejet csóvált rá komoly megrovással. A testvérkének azonban valami
						titkolt búja volt s a jókedvet csak azért erőltette, hogy semmit se vegyenek
						észre rajta. Lehet, talán a kis menyasszonyra kezdett féltékenykedni, ez
						azonban nem látszott valószinünek eleintén. Pedig ha csak valamit törtem
						volna a fejemet, okvetlenül gyanut fogtam volna: hátha a testvérke mégis
						vetélytársat lát a kis menyasszonyban?! Lenke negyedik hete volt már ekkor
						nálunk s elárulhatom talán, hogyha egy magános percünk akadt, a feje ott
						feküdt már az ölemben. De minden ilyen alkalomkor egyszerre csak
						meghallottuk a testvérke szoknyájának suhogását... Mire ránknyitott, a kis
						menyasszony a haját igazitgatta a tükörből. A testvérkének illett volna
						megéreznie, hogy terhünkre van ilyenkor s ahogy ma látom a dolgokat, tudom,
						hogy ő érezte is ezt minden titkolt keserüségével. De éppenazért nyitott
						ránk, hogy szétrebbentsen bennünket...</p>
					<p>- Megzavartam az ifju párt? Bocsánat... Szabad, Lenke?</p>
					<p>A kis menyasszony szivesen csalogatta befelé:</p>
					<p>- Hát kinek lenne szabad, ha neked se, testvérke!</p>
					<p>Igen, a testvérke észrevétlen óvatossággal változni kezdett. Előttünk a
						réginek akart még mutatkozni, de itt-ott, ha egyedül gondolta magát,
						meglestem rajta, hogy valami baja van. A harmadik hét körül már izgatott
						lett s magánkivül kiáltott fel nem-egyszer. És mialatt a kis menyasszony
						napról-napra inkább kedvence lett az anyámnak, a testvérke mindjobban
						vissza­huzódott. Engedelmes leánynak mutatta magát most is, de titokban
						mintha forgatott volna magában valamit.</p>
					<p>Megesett, hogy a két leány összeölelkezve ment végig a kerten. Én pár
						lépésről haladtam utánuk s akaratlanul is összehasonlitottam őket.</p>
					<p>A kis menyasszony karcsubb lehetett valamivel s lehellettel talán magasabb
						is. De a testvérke természetesebb és a mozdulataiban valami utánozhatatlan
						kecsesség. A kis menyasszony is tudott mosolyogni... De ezeken az
						összeölelkezett sétákon, ha visszahajlott felém a testvérke, ugy a válla
						fölött, egyszerre mintha sziven ütöttek volna! Pedig most már egyre
						ritkábban mosolygott fel. Csak ugy a szeme szögletéből futott át rajtam,
						hátravetett, dacos fejével, valami fájdalmas szemrehányással. Mintha maga
						után hivogatott volna...</p>
					<p>Fél-hónap választott csak el a testvérke esküvőjétől, de ő alig ejtett róla
						egy szót. Előttem legalább soha nem emlitette. Különben alig jöttem vele
						össze négyszemközt azokban a napokban. Egyszer meglestem a kertben, de egész
						akaratlanul. Ott álltam a szilvafácskák alatt, félkarommal átfogtam a
						csenevész galyacskát, éppenugy, mint tavaly ősszel. S amint ott álltam, a
						ház felől egyszerre feltünt a testvérke. Kalap nélkül, kis kosár volt a
						karján s a gyümölcsös felé tartott. Már előttem haladt el, kissé lehajtott
						fejjel, komoly arcocskával. És azalatt a régi nótáját dudolgatta maga
						elé:</p>
					<p>Hideg szél fuj, édesanyám</p>
					<p> Adja ki a kendőm:</p>
					<p> Még ma este fölkeresem</p>
					<p> A régi szeretőm...</p>
					<p>Odafigyeltem a testvérkére s mély szánalom fogott el iránta. Már elhaladt
						előttem, amikor utána-szóltam:</p>
					<p>- Pirike...</p>
					<p>Megrezzent a hangomra s félig felém fordult. Aztán csak eldobta kis kosarát,
						felém-szökött s boglyas feje már ott volt a karjaim között.</p>
					<p>- Zoltánka... Zoltánka... - suttogta szünetlenül s kedves arcát befurta az
						ölembe.</p>
					<p>A régi testvéri szeretettel simogattam meg. Összerándult. Megcsókoltam a
						haját:</p>
					<p>- Valami bajod van, ugy-e? Légy őszinte hozzám, testvérke!</p>
					<p>Lassan rámemelte az arcát és ahogy szembenéztünk egymással, két könnycsepp
						ragyogott a pilláján:</p>
					<p>- Ugy-e, nem haragszol reám?</p>
					<p>- Ó testvérke, testvérke! - s fájdalomtól lett nehéz a szivem. - Hogy
						gondolhatsz rólam ilyet! Mindig szerettelek és mindig szeretni foglak. És ha
						ugy éreznéd egyszer, hogy szükséged lenne rám az életben, mindig ott leszek,
						hogy megfogjam a kezedet.</p>
					<p>De a testvérke arca fokról-fokra a szinét kezdte vesziteni. Mintha valami
						egyebet várt volna. A karja leesett rólam s egyszerre idegenül álltunk
						egymás előtt. A ház felől ugyanakkor fel­kiáltott a kis menyasszony:</p>
					<p>- Mama! Mama! Zoltán most vallott szerelmet a testvérkének!</p>
					<p>S felénk szaladt ujjongó kedvvel:</p>
					<p>- Hát ez a barátság?</p>
					<p>De el is hallgatott rögtön. Mert a testvérke oly megtörten állt kettőnk
						között, hogy mindenki megsajnálta volna:</p>
					<p>- Ne neheztelj meg érte. Most bucsuztam el az édes bátyámtól...</p>
					<p>Elakadt. És akkor egyszerre ugy kezdtek patakzani a könnyei, hogy el kellett
						fordulnom. Nem sirt, csak a könnyei hulltak egy jajszó nélkül. A kis
						menyasszony váratlanul megszeppent, óvatosan átszaladt rajtam a szemével,
						aztán odanézett a testvérkére és átölelte. S annyi jóság­gal kezdte
						becézgetni, hogy meg voltam győződve: a kis menyasszony komolyan gyanut
						fogott rám.</p>
					<p>- Testvérke, ne bolondozz már! - és megcsókolta. - Testvérke, nézz reám,
						hiszen tudod, hogy szeretlek...</p>
					<p>S addig vigasztalta a testvérkét, hogy ő is sirva fakadt. És igy,
						könnyezgetve, megölelték egymást s elindultak a ház felé.</p>
					<p>Én ottmaradtam és töprengeni kezdtem.</p>
					<p>Mert gyanut fogott nemcsak a kis menyasszony én reám, hanem én is gyanut
						fogtam a testvérkére. A testvérkét talán az keseritette el halálosan, hogy
						most már látja, soha többé nem lehet a feleségem. De ezt a föltevést ismét
						elejtettem.</p>
					<p>Mert a testvérke teljesen megváltozott az utolsó hónapban. Valami idegenszerü
						fényt láttam a szemeiben, visszahuzódott s nem volt már olyan közlékeny. Ugy
						figyelt mindenre, mint egy macska, de annál kevesebbet szólt. Tudtam, hogyha
						egyszer előveszem négyszemközt, én­nekem mindent el fog mondani. Erre
						azonban egyelőre nem kerülhetett sor.</p>
					<p>Egyszer-kétszer megpróbáltam, hogy kettesben maradhassak vele. De most már a
						kis meny­asszony vigyázott reánk, mint előbb a testvérke. És ha a nappaliban
						vagy a leányszobában két pillanatra egyedül maradtam a testvérkével, a
						harmadik pillanatban a folyosó felől már megütött bennünket a
						szoknyasuhogás. A testvérke idegesen kapta fel olyankor a fejét, a kis
						menyasszony pedig már be is kukkantott óvatosfélénken:</p>
					<p>- Megzavartam az ifju párt? Bocsánat... Szabad, testvérke?</p>
					<p>A testvérke szivesen csalogatta befelé:</p>
					<p>- Hát kinek lenne szabad, ha neked se!</p>
					<p>Azokon a májusvégi napokon, amikor két drága teremtés is ott járt körülöttem,
						alig eszméltem föl egyszer is. Pedig a régi házban titkos, de annál
						szivósabb harc dult már a két leány között. Nyugalom ült a vén falakon
						belül, csak itt-ott verte föl e nyugalmat a kis menyasszony vagy a testvérke
						kacagása. De e kacagások is gyérültek, csöndes mosolyokká halkultak le s e
						mosolyok után egyre hosszabb hallgatások következtek. Az anyám mindig
						aggodalmasabban figyelte a testvérkét s annál nagyobb gyöngédséggel halmozta
						el a kis menyasszonyt.</p>
					<p>Igy virradt reánk a választás napja. Egész délelőtt a szilvásban heverésztem
						s azt a testes orosz regényt olvastam, amelyet még tavaly ősszel hagytam
						abba. Ezen a napon csak mi négyen ültünk az asztalnál. A testvérke (ma már
						tudom) azon imádkozott, bár bukna el a méltóságos ur, de minél csufosabban!
						Sok mindenféléről beszélgettünk az asztalnál, latolgattuk az eshető­ségeket,
						amikor hirtelen egy poros lovas száguldott be az udvarba. A lovon rajta volt
						a kocsiszerszám is, tehát ugy foghatták ki a szekérből, a hátán pedig senki
						más nem ült, mint Vidróczki. Persze ezuttal is mezitláb vágtatott és csak
						elorditotta magát odakint:</p>
					<p>- Győztem!</p>
					<p>Mire a tornácra szaladtunk volna, Vidróczki már a nagy uccán csattogott végig
						s a kalapját lóbálva orditott be minden házba:</p>
					<p>- Győztem! Győztem! Az Isten lökjön le erről a lóról, ha van még valakinek
						annyi esze Európába, mint nekem! Éljen Vidróczki!</p>
					<p>Tehát győztünk s a régi és csöndes ház egyszerre fölfordult. Az anyám
						pattogva rendelkezett a cselédleányokkal s a testvérke, meg a kis
						menyasszony koszorut kötögetett sebtiben. A testvérke külön is lázban volt,
						mert estére neki kellett kivágni az üdvözlő dikciót.</p>
					<p>Késő este lett, amikor valami kilenc-tiz szekeren hazavetődött a társaság.
						Legelöl a győzelem­ittas öregur, aki legalább négy napra elvesztette a
						hangját, de annál több dignitással indult meg a veranda felé. A testvérke
						állt a felső lépcsőfokon kedves pironkodással s amikor eléje baktatott az
						öregur, utánozhatatlan zavarral köszöntötte. Az öreg erre levetvén magáról
						minden dignitást, megölelte a testvérkét s összecsókolta. Megéljenezték.</p>
					<p>A méltóságossal madarat fogathattunk volna, de annál jobban dülöngtek a
						többiek. Az apámat három nap óta nem láttuk: halálosan fáradt és rekedt volt
						ő is. Aztán jöttek támolyogva az öreg Istók a két fiával, az ujfalusi pap
						szürkére fakult vaskalapjában és ferencjózsefben, amelyen több volt a
						pecsét, mint a legvénebb pataki tógátus zrinyi-kabátján. Valamennyien
						egy-két snapszocskát hörpintettek még föl és kászálódni kezdtek azzal, hogy
						holnap délután találkozunk a várromok alatt, ahová utközben megtervezték a
						méltóságos képviselő ur tiszteletére megrendezendő kirándulást.</p>
					<p>Már csak mi, házbeliek voltunk együtt, amikor egy utolsó szekeren Norcsics
						zörgött be az udvarba. Ahogy közénk lépett, alig ismertem rá a melák
						legényre: hangja alig maradt cérnányi. A méltóságos ur odabaktatott hozzá s
						meghatottan szorongatta a kezét:</p>
					<p>- Le vagyok kötelezve, valóban módfelett le vagyok kötelezve kedves Norcsics
						uramnak...</p>
					<p>- Hát dolgoztunk egy kicsit, méltóságos uram, - rántott Norcsics a vállán,
						nem minden fölény nélkül. - Ugyis utoljára dolgoztam...</p>
					<p>- Hogy-hogy? - lepődött meg az öreg.</p>
					<p>- Amennyiben holnaptól kezdve Zathureczky bátyámnál maradok
						alkalmazásban.</p>
					<p>- De Norcsics uram, ki fogja intézni ezentul a válaszlevelekre leadott
						diktandók sztenograflását? Tudja kegyed, micsoda restanciában
						vagyunk?!</p>
					<p>Norcsics legyintett:</p>
					<p>- Hát majd kerit hozzá valakit, méltóságos uram. Harmincnyolc esztendő van
						immár a válla­mon, nem lóghatok tovább a levegőben.</p>
					<p>Itt az apám is közbelépett, hogy ebbe már bele kell törődni, mert ezt már igy
						intézte el velem, meg Norcsiccsal. A méltóságos ur végül engedni volt
						kénytelen, de maradt még egy utolsó kérése:</p>
					<p>- Remélem azonban, Norcsics uram megtetézi ügyemben véghezvitt valóban
						hervadhatatlan szivességeit annyiban, miszerint a holnapi napon lejegyez még
						sztenografice egy válasz­levelet, mivelhogy egy mindenekelőtt sajátlagos
						kérdés dolgában kell kifejtenem véleménye­met bizonyos honi cigányember
						alapvizsgai kérelmét illetőleg...</p>
					<p>- Okvetlenül, méltóságos uram!</p>
					<p>Nemsokára szétváltunk. A folyosóról pár percre magamhoz hivtam be
						Norcsicsot:</p>
					<p>- Sejted-é, Danyikám, hogy a holnapi kirándulásra te aligha fogsz velünk
						jönni?</p>
					<p>- Hogy-hogy? - és felkapta a fejét. - Csak nem csináltál megint valami
						ostobaságot?</p>
					<p>- Azt nem! Ellenben ama bizonyos cigány levelét én fogalmaztam meg az
						öreghez.</p>
					<p>Norcsics magánkivül lett:</p>
					<p>- Tudtam! Előre tudtam! Ha egy hétre kikerülsz a kezem alól, már
						megbotránkoztatsz! Hadd hallom!</p>
					<p>Én előadtam erre, hogy a mult héten unalmamban levelet irtam a méltóságos
						urnak, mint Tiszanánára való patkoló-cigány. Keservesen ment a fogalmazás,
						de legalább volt egy jó délutánom. Szólt pedig a levél arról, hogy én,
						Vércse Ferkó, tiszanánai patkoló-cigány nem csupán tehetséget érzek
						magamban, hanem le nem küzdhető vágyat is a jog- és államtudo­mányi
						doktorátus megszerzése iránt, minélfogva esedezem a méltóságos ur atyai
						tanácsáért, mik lehetnének ama módok és eszközök, amelyek segitségével
						letehetném az első alap­vizsgát? - s az ágyra vágódtam a nevetéstől.</p>
					<p>Norcsics össze-vissza nyargalt a szobában s a fejét csapkodta:</p>
					<p>- Hát most már mit csináljak veled? Ellopni a levelet nem lehet, mert
						belebolondulna az öreg. Hejejej! Egyszer kerülsz ki a kezem alól, akkor is
						őrültséget csinálsz! Tudod te, hogy az öreg holnapután Pestre indul, nekünk
						tehát holnap éjszakáig készen kell lennünk a levéllel? Mit, levéllel!
						Huszonnégy oldalon alul meg nem áll az öreg! Hát van teneked fogalmad...</p>
					<p>- De, Danyikám, honnét tudhattam volna előre, hogy az öreg holnapután már
						hazafelé indul!</p>
					<p>Nem hallgatott reám, mert fel volt bőszülve:</p>
					<p>- Hogy mindig én felelek a más ostobaságáért! Hát tudod te, hogy az öregnek
						három óra kell, amig kifejti először az elemi iskolai előismeretek hathatós
						tanulmányozásának szükséges­ségét, hogy másik négy órai diktálásra lesz
						szükség, mire elkészül a középiskolai tananyag okvetlen átvételének s nyolc
						külön vizsga el nem maradható megszerzésének bebizonyitásával és csak akkor
						fog rátérni a matura mibenlétére, fontosságának s nemzetközi jelentőségének
						kibonyolitására! Mennyi ez? Huszonnégy oldal? Fenét! Negyven oldal! Hát még
						vagy öt utóirat! Hát még a levél szélein egynéhány notabene! Ember! Te
						előbb-utóbb meg fogsz ölni engem!</p>
					<p>A szemembe mondta, hogy neveletlen vagyok, mert annyi éretlenséget még rólam
						sem tételez föl. Ámbár rólam nyugodt lelkiismerettel föl lehet tételezni
						akármit. Nem értettem ezt a szokatlan kitörését az én öreg barátomnak.</p>
					<p>Pedig Norcsicsnak most is igaza lett.</p>
					<p>Másnap délelőtt ugyanis, amint az apám szobájába nyitottam be, a méltóságos
						ur nagy fej­törések között baktatott egyik saroktól a másik sarokig, olyan
						fejvetéssel, mint egy póni­lovacska. Norcsics viszont az asztal fölé
						terpeszkedett, mialatt hórihorgas két lába messzire kinyult, tul az asztal
						két sarkán. Az öregur éppen akkor kezdett diktálni:</p>
					<p>»Érdemes Polgártárs! Tisztelt Cigány Barátom! Mérlegelvén a körülményeket s
						általban a szóbanforgó eshetőségi lehetőségeket, ámbár ezuttal éppen egy
						fáradalmas, mind­azáltal végeredmény gyanánt diadallal megvivott választási
						harc után testileg megtörve noha, de lelki értelemben véve annál edzettebben
						állok, mégis nem mulaszthatom el a kinálkozó alkalmat, hogy megragadván első
						nyugalmasabb perceimet, ámbátor...«</p>
					<p>Odakint nyiltegü vasárnapi délelőtt volt. Az udvaron az apámmal találkoztam.
						Azt mondta, a két leány kocsin ment ki az állomásra, Vajda Zoltán elé. De
						ahogy ezt mondta, a kapun már be is fordult a kocsi. Vajda Zoltán ült hátul,
						mellette a két leány. Amikor leugráltak, a testvérke balról, a kis
						menyasszony jobbról karolt bele Vajda Zoltánba, ugy szaladtak vele az
						apámig, mialatt Vajda tehetetlenül próbált tiltakozni:</p>
					<p>- De hölgyeim! Vénember létemre okvetlenül ki akarnak nevettetni!</p>
					<p>Ezt azonban nem mondta komolyan Vajda Zoltán. Jókedvü volt s persze
						szertelenül elegáns. Azonfelül lakkcipőben jött le, aminek szokatlan
						következménye lett ezen a napon. Barátsgosan üdvözölt:</p>
					<p>- Zoltánkám, irigylem a kedves menyasszonyodat.</p>
					<p>Ránéztem a testvérkére:</p>
					<p>- Pirike, mit szólsz ehhez?</p>
					<p>A testvérke átölelte a kis menyasszonyt:</p>
					<p>- Én nem vagyok féltékeny. Ugy-e, Lenke, mindig szeretni fogjuk egymást?</p>
					<p>A kis menyasszony visszaölelte a testvérkét, ugy indultak meg a ház felé.</p>
					<p>Norcsicsnak azonban mégis igaza volt tegnap. Mert a méltóságos ur annyira
						belejött a diktálásba, hogy az ebédhez is alig tudtuk kicsalogatni. Ebéd
						után indulni kellett volna, ám a méltóságos ur kijelentette, hogy ő nem
						ülhet kocsiba, amig be nem fejezte »ez egészen saját­lagos ügyben jelenleg
						megadandó válasz-diktandóját.« Amikor semmi kérés nem használt, az anyám
						lépett elő. Ám a méltóságos ur hajthatatlan maradt:</p>
					<p>- Hogyne, hogyne, nagyságos asszonyom. Megértem és méltányolom. Ámde egy
						hazafinak, ha valóban a köznek áldozza életét, szünetlenül törnie kell magát
						polgártársai javának előmoz­dit­hatása tárgyában. Kegyeskedjék ennélfogva
						átadni legszivem-mélyéből fakadó üdvözletemet összes egybegyült kedves
						választóimnak, azon nyomatékkal, miszerint mihelyst befejezem válaszlevelem
						diktandóját, titoknokomtól kisérve a legbuzgóbb igyekezettel sietni fogok
						közéjük személyesen is.</p>
					<p>Nem maradt egyéb választás, minthogy az egyik kocsit hátrahagyjuk. Norcsics
						szemrehányóan bólintgatott felém:</p>
					<p>- Hajhaj! A vén hólyag még csak az elemi iskola harmadik osztályának sikeres
						elvégzéséig, illetve e sikerült vizsga mibenlétének taglalásáig jutott el.
						Pedig létkérdést jelentett volna rám nézve, hogy ma okvetlenül kint
						legyek.</p>
					<p>Nem vettem komolyan Norcsicsot. Azt hittem, szokása szerint tódit egy
						keveset. Az első két kocsi már kigördült az udvarból, nekem azonban várnom
						kellett, mert Szálka Simon néptanitó volt velem kijövendő, de Szálkát
						visszafogta kissé a tornácon Norcsics. Halkan beszélgettek valamiről.</p>
					<p>Az erdei uton poroszkáltunk már. Szálka Simon ujonnan vasalt kájzerben
						üldögélt mellettem s ujonnan vasalt nadrágban, minélfogva a lábát nem
						fektette át kényelmesen egymáson, hogy össze ne gyürődjön a nadrág.
						Szórakozottnak látszott. Alkalmasnak véltem a pillanatot, hogy bizalmas
						beszélgetésbe fogjak vele. Mert éreztem, hogy a Norcsics legutóbbi szokatlan
						kifaka­dásai mögött valami titok lappang.</p>
					<p>- Ugy-e, Simon, valami diszkrét ügyet bizott reád az én öreg barátom?</p>
					<p>Szálka Simon megzavarodott. S olyan pironkodva nézett rám, mint egy
						kisleány:</p>
					<p>- Miből gondolod, kérlek szépen?</p>
					<p>- Csak ugy! Azt hiszem, uriemberek volnánk... Ám, ha ugy gondolod jónak, nem
						érdeklődöm tovább. Nem olyan fontos nekem...</p>
					<p>- De fontos énnekem! - kiáltott fel Szálka Simon, szinte magánkivül. -
						Zoltánkám, én a világ legszerencsétlenebb embere vagyok!</p>
					<p>- Hogy-hogy?</p>
					<p>- Hát olyanformán, Zoltánkám, hogy egészen fel vagyok kavarodva. Hogy milyen
						szerencsét­len teremtése vagyok én a jóságos Istennek! Hallgass csak ide és
						adj valami tanácsot, mert ha igen el találok keseredni, még beleugrok valami
						kutba. Norcsics ugyanis ezt az üzenetet adta át nekem: »Mondd meg kérlek,
						Simonkám, Vojtko Ella kisasszonynak, a Vojtko erdész hajadonleányának, hogy
						halaszthatatlan jelentőségü politikai funkcióm miatt ma aligha lehetek ott a
						találkozón. Mindenesetre biztositsd azonban a kisasszonyt változhatatlan
						tisztele­temről.«</p>
					<p>- Vagy ugy! Hát azért volt olyan ideges az öreg!</p>
					<p>Szálka Simon mélységes keserüséggel kiabált maga elé:</p>
					<p>- Hát ez az, Zoltánkám! Én persze, mint jónevelésü uriember, át fogom adni
						ezt az üzenetet, pedig talán a szivem fog meghasadni. Kérlek szépen, én nem
						mondom, az Ella kisasszony talán korosabb is nálamnál, nem is állithatnám
						feltétlenül, hogy világ-szépe volna, mindazáltal rendelkezik bizonyos
						kellemmel s azonfelül hatezer forint hozománya van.</p>
					<p>Most már világosan láttam:</p>
					<p>- Ahá! A mi öreg barátunk alighanem megneszelte ezt a hatezret...</p>
					<p>- Ugy van, Zoltánkám - s leirhatatlan keserüség látszott az arcán. - Már
						most, kérlek alássan, mit tehetek én egy olyan világot-járt és amellett oly
						marha-erejü egyénnel szemben! Ha megsejti egyszer, hogy az utjában állok,
						ugy behajit valami árokba, hogy leszakad a lábam...</p>
					<p>Itt már nagyot néztem:</p>
					<p>- De hiszen akkor te is szerelmes vagy a Vojtko-leányba!</p>
					<p>- Ugy van, Zoltánkám, ezt megvallom neked teljes férfiassággal, - s
						lebocsátotta a fejét. - Pedig milyen jól kezdett állni már az ügyem! Most
						aztán idejön ez a Norcsics, a kortesuton találkozik az ideálommal,
						megneszeli, hogy némi összeg is áll a házhoz s udvarolni kezd neki. Mintha
						kést döftek volna a szivembe!</p>
					<p>- Ugyan már!</p>
					<p>- Hagyd el, Zoltánkám! Nem tudod te azt, mennyire elcsavarja a fejét egy
						vidéki leánynak az olyan üzenet, hogy »politikai funkció!« Mert én, mint
						jólnevelt uriember, természetesen szórul-szóra fogom átadni az üzenetet. Kés
						van a szivemben, kérlek alássan...</p>
					<p>Itt már tenyerébe tette a fejét Szálka Simon, ugy szomorkodott. Vigasztalni
						kezdtem, hogy nincs még ok a búsulásra s lehetetlen, hogy Norcsics sejtene
						valamit. Mert akkor nem bizott volna egy ilyen diszkrét természetü
						megbizatást éppen őreá. Ám a hatezer forint mégis gondolkodóba ejtett, ezt
						azonban már nem mondtam meg szegény Szálka Simonnak. De megigértem neki,
						hogy kicsit puhatolózom és ha szükségét látnám, négyszemközt előveszem
						Norcsicsot. Szálka Simon hálásan szorongatta a kezemet:</p>
					<p>- Zoltánkám, örök életemre leköteleznél, kérlek alássan!</p>
					<p>Akkor már közeledtünk a várromok felé: egyre-másra rövid kapaszkodók jöttek.
						Fordulók, tisztások, meredélyek váltogatták egymást. Nyugalom csöndje pihent
						a sokszáz esztendős tölgyfák alatt, árnyékaikban ritkásan lengő fü bókolt a
						levegő egy-egy lehelletére s lent, lent a mélységben, még a tölgyfák
						felszakadt ősgyökereinél is mélyebben, patakok csordogálgattak sietősen a
						messzi sikság felé. Később haragos-fenyvesbe kanyargott föl a kimosott ut s
						kellemes hüvösség csapott meg bennünket. A fenyves még igy szélcsendben is,
						sóhajtott néha egyet. Itt-ott, a magasban ölelkező fenyők tetején tul,
						idelátszottak már a csucson meredező bástyák romfalai.</p>
					<p>Még egy utolsó kapaszkodó! Egyszerre széttárult a fenyves s ott voltunk a vár
						hegykupja alatt elterülő tisztáson. Tiz-tizenöt kocsi pihent az árnyékosban
						s a hegycsucs tövében vigan volt már a kirándulók társasága.</p>
					<p>Felesleges talán, hogy leirjam őket. Hétköznapokon teméntelen apró gond
						emészti ezeket az embereket, de ha összekerülnek egyszer, olyankor a
						lelkesedésük nem ismer korlátot. Leg­alább is minálunk, azon a sok bánattal
						megvert, de azért mindig bizakodó és mindig törhetet­len kedvü Felvidéken.
						És rövidesen - honnét, honnét nem! - csak elősompolyognak a hangászi kar
						tagjai és ha egyszer Varnyu primás ráilleszti nyirettyüjét a sovány hurokra,
						ha a pikulás jajgatni kezd a pikulán és a kisbőgős macerálni kezdi a kisbőgő
						hasát, - ó Istenem, a fiatalság összeüti bokáját és ejhajt kiáltván, még az
						öregek is megforgatják egymást, illendő kellemmel. Később már ők is
						odakiáltanak egy-két csuhajt, miközben tenyerüket a fülük táján
						forgatják.</p>
					<p>Valami tizen is szaladtak elénk. Legénypajtások és kisasszonypajtások:</p>
					<p>- Gratulálunk! Gratulálunk!</p>
					<p>Tehát megtudták, hogy vőlegény vagyok. Meg voltam győződve, hogy az épületes
						mamák közül nem-egy számitott reám, minélfogva tüntető örömmel fogadtam a
						szerencsekivánatokat.</p>
					<p>A hangulat egyre fesztelenebb lett. Jólesett látnom, hogy a mi két leányunkat
						vették körül a legtöbben. Kedves, szerény teremtés volt mind a kettő és csak
						most vettem észre, hogy egy­formán öltöztek föl. Azzal a különbséggel, hogy
						a testvérke lakk-félcipőben jött ki.</p>
					<p>A hangulat tehát annyira fesztelen lett, amennyi fesztelenséget csak el lehet
						képzelni a nyájas vidéken. Az egymás kölcsönös megszólásának időpontja
						ugyanis csak akkor szokott elkövet­kez­ni, ha már hazaszéledt egy-egy ilyen
						fesztelen társaság. Ozsonnatájban előkerültek a batyuk s a kedves mamák
						asztalt rögtönöztek a gyepen. Az urak akkor már szélesen koccint­gattak az
						egymás jobbvoltára, Horváth Péter grófi erdőkerülő, akinek házacskája ott
						állt tul a várhegyen, az ősrengeteg mélyén, katonás mozdulatokkal
						rendelkezett a szolgafára felakasz­tott két kondér körül. Nem hiába, hogy
						csak két esztendővel előbb került haza a nyiregyházi huszároktól. Vajda
						Zoltán először az Istók-kisasszonynak udvarolgatott, persze csak módjával s
						később a mamák közé vegyült el, ahol máris általános népszerüségre tett
						szert. Egyszer-kétszer láttam Szálka Simon pajtást is. Simon testvér a
						Vojtko-kisasszony körül botorkált, valamit mondott neki négyszemközt s mivel
						a Vojtko-kisasszony félig lehunyt szemmel figyelt oda Szálka Simonra,
						körülbelül sejtettem, hogy Simon pajtás most továbbitja a Norcsics
						tiszteletteljes, tehát sok mindent sejtető üzenetét. A Vojtko-kisasszony
						egyszerre csak elpirult, a kezét adta Simonnak, amire Simon pajtás
						halványodott el. A Vojtko-kis­asszonyt - pedig nem szeretek kedvezőtlenül
						nyilatkozni a gyöngébb nemről! - nem lehetett feltünően csinosnak mondani s
						Szálka Simon mégis halavány lett arra a kézszoritásra!</p>
					<p>Amikor leghangosabb lett volna a kedv, az apám, pohár-borral a kezében,
						kiállt a társaság elé s megemlitette, hogy szeretve tisztelt képviselőnk ma
						már esetleg aligha fog tudni kijönni, mert állami természetü elfoglaltsága
						visszatartotta. Lehetséges, hogy itt terem még, ám az ellenkező eshetőség
						esetére a szeretve tisztelt képviselő ur eleve megbizta őt, hogy máris
						ajánlja fel legszivesebb szolgálatkészségét a nagybecsü társaság minden
						egyes tagjának külön-külön, együttesen és általában.</p>
					<p>Éljent kiáltottak rá s a kis menyasszonynak külön is kijutott az
						ünnepeltetésből, aki kedves szerénykedéssel köszöntgetett jobbra-balra.</p>
					<p>A hangulat már-már érintette a tetőpontot, ha szabad igy kifejeznem magamat.
						Az öregek beszédtárgya természetesen politikai természetü volt. A mamák
						külön traccsoltak egymás közt s azalatt óvatosan tartották szemmel az
						ifjuságot. Az ifjuság tagjai viszont elszóródtak az árnyékosban, ám
						nagyrészt olyanformán, hogy egy-egy kisasszony illedelmesen leült a gyepre s
						szórakozottan legyezgette magát, mialatt ifju lovagja lefeküdt mellette s
						félkönyökre támasz­kodván, a kisasszonyhoz beszélgetett csöndeskén.</p>
					<p>Ebben az időtájban történhetett, hogy három kocsisunk közül a János nevezetü,
						aki engemet hozott ki ma délután, néhány üveg borral sietett át a tisztáson.
						Amikor hozzámért, meg­szólitott:</p>
					<p>- Zoltán urfi, azt hiszem esőnk lesz. Mintha borulni kezdene a kassai
						hegyen.</p>
					<p>Egész csöndesen mondta ezt. De a testvérke aki mögöttem állt,
						meghallotta.</p>
					<p>- Hány fedeles-kocsink van összesen? - kérdeztem. - Kilenc? Akkor rendben
						van. A hölgyeket nem érheti különösebb veszedelem.</p>
					<p>A testvérke akkor már az oldalamon állt:</p>
					<p>- Nagy csacsi maga, János. Valahogy ne adja tovább, mert akkor vége a
						mulatságnak. S aztán, ha csakugyan megáznánk egy kicsit?...</p>
					<p>Ránéztem a testvérkére és ő visszamosolygott rám, mint régi-régi idők óta
						nem. Ugy mosolyogni, mint a testvérke, nem tudott senki más. S a szemei ugy
						csillogtak e pillanatban, mint soha máskor azelőtt, de volt valami révedező
						bú is a szemeiben.</p>
					<p>Megérezte, hogy kissé rajtafeledkeztem, mert egyszerre hizelegve karolt
						belém:</p>
					<p>- Tudod-e, mit gondoltam? Gyerünk fel a várromokra!</p>
					<p>- Hogyan? Csak igy ketten?</p>
					<p>- Miért ne? - és természetes lett megint. - Azaz, várj csak! Hivjuk el a kis
						menyasszonyt, meg Zoltánt is. Jó lesz?</p>
					<p>- Jó lesz, testvérke.</p>
					<p>Vajda Zoltán, amikor előadtam neki a testvérke kivánságát, először a
						lakkcipőjére nézett, de aztán hozzátette: rendben van. Hozzánk csatlakozott
						azonfelül a szomorkodó Szálka Simon is. És megkerülvén a tisztást, némi
						kanyargóval nekivágtunk a kapaszkodónak. De itt az eszembe jutott
						valami:</p>
					<p>- Zoltán testvér, siess csak vissza és nyugtasd meg a mamát, hogy másfélóra
						mulva itt leszünk.</p>
					<p>Vajda Zoltánnak volt annyi esze, hogy az édesanyám aligha vesz tudomásul egy
						ilyen vál­lalkozást. Mikor azonban a testvérke is megkérte, hogy okvetlenül
						nyugtassa meg az anyánkat, nyomban visszafelé indult. Mi pedig négyen
						nekivágtunk.</p>
					<p>Persze nem ment simán. Egy-egy szakadéknál, hol a kis menyasszony nyujtotta
						felém a kezét, hol a testvérkét kellett megkapnom s átsegitenem. Legtöbb baj
						természetesen a testvérkével volt, mert lakkcipőben jött ki. Már a bástyák
						alatt lihegtünk, amikor egyszerre megállt és top­pan­tott, hogy nem birja
						tovább! Lázitó makacskodásán itt már a kis menyasszony is mulatni kezdett.
						Először Lenkét segitettem föl s akkor visszasiettem hozzá... Bokor alatt
						ült, mint egy durcás gyerek.</p>
					<p>- Látod, látod! Hát annyira szorit az a cipő?</p>
					<p>- Nagyon szorit, Zoltánka.</p>
					<p>Valahogy nem nagyon hittem neki. Félig az ölemben vittem föl, ő pedig
						vállamra hajtotta le a fejét. De ugy, mintha komolyan szenvedett volna. Csak
						a kapu alatt tettem le:</p>
					<p>- No, te nagy vállalkozó!</p>
					<p>Fölnézett rám, csaknem bocsánatkérőn:</p>
					<p>- Tudom, terhedre voltam. Ne haragudj.</p>
					<p>- Hát annyira szoritott az a cipő?</p>
					<p>Nem felelt.</p>
					<p>Hanem a kilátás! A testvérke félénken pillantott le az északi oldal mélységei
						fölé, a kis menyasszony el volt ragadtatva. A kapaszkodóknál panaszszó
						nélkül erőlködött a kedves, de most, amikor már fent voltunk, bámuló szemmel
						lelkesedett a tájék fölött. A fekete bástyák alatt erdők ujjongtak. Mindig
						erdők és erdők! Messze tisztások. Feljebb már haragos fenyők szökdöstek
						fölfelé. Laposnak látszottak a dombok és hegyek, ám északnak egyre élesebben
						nyultak föl a hegycsucsok. Messze, egészen messze fehérben szikrázott a
						Beszkidek havas válla, Kassa felől pedig sötét borulat mutatkozott a Dargó
						irányában. Azon a részen vad fenségében ágaskodtak egymás nyakába a
						sziklahegyek és a fekete ormok s az egymás háta fölött néztek le reánk
						meresztőn...</p>
					<p>A várudvar nyugati szögletpázsitján ledültem egy szeder alá és mialatt Szálka
						Simon körutra indult a testvérkével, magamhoz ültettem a kis menyasszonyt.
						Marék-vadvirágot hozott a kezében s koszorut próbált kötni a kalapom köré...
						Néha magamhoz vontam a kezét, később mesélni kezdtem neki. A vár, az erdők,
						a hegyzugok, a járatlan utak babonás meséi voltak ezek az emlékek, amelyeket
						régi gyerekkoromban erdei favágóktól hallottam téli éjszakákon. Nemegyszer
						éjféleken tul hallgatóztam reájuk, mialatt kukoricát morzsoltak a
						konyhánkban. Szóltak e mesék az erdei kisértetekről, amelyek többször
						elmerészkedtek falunk temető-dombjáig is és a roskadozó templom falához
						lapulva nézegettek a szélső házak felé. Mesélni kezdtem a nagyerejü Esze
						Tamásról, aki erdei kóborló volt s a szegény népért verekedett a nagyurak,
						meg a gyilkos németek ellen...</p>
					<p>A kapu felől loholva szuszogott felénk valaki. Lenke hátranézett:</p>
					<p>- Vajda van itt.</p>
					<p>Vajda Zoltán akkor már előttünk állt, de micsoda külsőben! Huszfelé volt
						lapitva a gallérja s fájdalmasan sziszegett lakkcipős lábaira:</p>
					<p>- Hamar, hamar, gyerekek! Vihar jön! No hiszen, Pirike ne kerüljön ma az
						anyátok elé! Ő csinálta az egészet!</p>
					<p>Felugrottam s nem minden aggodalom nélkül kellett látnom, hogy az északi
						látókör felét elárasztva, sötét homlokkal vágtat felénk a vihar. Itt-ott
						villám hasit át a fergetegen s távoli és tompa dörrenés rendül át utána az
						erdők között.</p>
					<p>Az északi udvarrész felől Szálka Simon jött felénk.</p>
					<p>- Hát a testvérke hol maradt?</p>
					<p>- Mindjárt itt lesz, csak még nem akart velem jönni. Ahogy meglátta, hogy eső
						jön, azzal küldött el, egy kicsit följebb kuszik, mert hogy olyan szép a
						vihar!</p>
					<p>Idegesen indultam az északi udvar felé. Vajda Zoltán utánam.</p>
					<p>A szivem állt el attól, amit láttam!</p>
					<p>A vár legészakibb pontján, a százöles meredek fölé szökött fel merészen a
						toronybástya. E bástyához éles szög alatt vitt föl az északi toronyfal, alig
						három lépés szélességben s e keskeny térközön egyszer félig kuszva, egyszer
						a himbáló bokrokba fogózva, oly ügyesen küzködött fölfelé a testvérke, mint
						egy vadmacska. Odafent hajlongani kezdtek a bokrok.</p>
					<p>Amire utolért Vajda Zoltán, a testvérke fent volt már a tetőfokon. Ruhája
						repkedett a szélben, ő maga, háttal nekünk, megcsuszott hajjal nézett szembe
						a viharral.</p>
					<p>Alulról valami kiáltozást hallottunk s észak felől, a félvilágot elöntve,
						rontott előre a fergeteg. Már itt volt a szél s átzugott a falak között.
						Földig hajoltak a bokrok, a bástyák fütyölni kezdtek... A testvérke pedig
						állt-állt odafent, legalább husz méterrel a fejünk felett. Állt, szemközt a
						viharral s könnyü szoknyája csattogott. Csak pillanatnyi megcsuszamlás vagy
						szédület és a testvérke nincsen többé...</p>
					<p>Akkor már a hátunkban állt a kis menyasszony is. És mielőtt
						megakadályozhattuk volna, felsikoltott:</p>
					<p>- Testvérke! Az Istenért, mit akarsz!</p>
					<p>Erre a sikoltásra a testvérke is megfordult odafent. És ahogy meglátott
						bennünket, elsirta magát, mint egy büntetéstől remegő iskolásgyerek:</p>
					<p>- Jaj! Vigyél le, Zoltánka!</p>
					<p>Abban a pillanatban nem haragudtam többé reá, csak sajnáltam. Sajnáltam
						minden szeszé­lyével és meggondolatlanságával. Megszoritottam fejemben a
						kalapot s nekiszaladtam a bástyakapaszkodónak. Vajda Zoltán vissza akart
						fogni:</p>
					<p>- Majd én! Majd én!</p>
					<p>- Ne okvetetlenkedj már! - s visszalöktem. - Ebben a cipőben!? Törődj inkább
						Lenkével! Szaladjatok lefelé, a testvérkéért majd én felelek! Az utolsó
						kocsi okvetlenül várjon meg bennünket!</p>
					<p>A vihar a szomszéd hegyen zugott már és szaggatta a százesztendős fákat. A
						szél oldalbakapta a várat, az erdőt akkor már csüngő felhők árasztották el,
						mint tornyos árvizek a sikságot s én minden erőm megfeszitésével igyekeztem
						a bástyafok felé. A vihar a mélybe vágta le a kalapomat... Repkedő hajjal és
						remegő szivvel törtem feljebb, egyre feljebb a testvérke felé, aki akkor már
						lekuporodott a tetőn és megfogózott egy bokortőbe. A meredek fal egy-egy
						fordulójánál megláttam a zengő szélen át, hogy a kis menyasszony csaknem
						elérte már a várhegy alját és hogy Vajda Zoltán, meg Szálka Simon segitget
						neki a karjával. Odalent, de irtóztatóan lent, készülődni kezdtek már. A
						társaság egy része fölfelé forditott arccal leste a testvérkét.</p>
					<p>Talán tiz perc mult el e rettentő erőfeszitésem közben. De tiz perc mulva
						mégis a testvérke előtt álltam. Halovány volt és remegett, mint egy
						meglapult madár.</p>
					<p>A szél őrjöngött a keskeny bástya tetején. Két lábamat nekifeszitettem s az
						ölembe kaptam föl a testvérkét, aki halotthalványan fektette le hebehurgya
						fejét a vállamra. Alig hallhatóan suttogott:</p>
					<p>- Jaj, Zoltánka...</p>
					<p>Villámok hasitották át az égbolt felét s rémült csattanások remegtették a
						düledező falakat. Már felettünk dörgött, hogy megrendült bele a széditő
						mélység. Már nagy esőcseppek vágtak az arcomba és a testvérke pehelykönnyü
						bluzára, hogy a ruha odatapadt a forró, kerek vállához.</p>
					<p>De mégis csak lent voltam vele. Az északi udvarban letettem a haszontalant s
						behuztam a egyik bolthajtás alá. A vihar kitört. Mázsányi mennykövek
						csapkodtak a tornyokba s a rengetegben döngtek lefelé a faóriások. A
						testvérke ott ült ezalatt a bolthajtás szögletében, egy régi kőpad
						omladványán. Ült szótlanul, a keze közé temetkezve, térdére lebocsátott
						fejjel. Hozzáléptem:</p>
					<p>- Mikor fog már megjönni az eszed, te!</p>
					<p>Nem emelte fel a fejét. S milyen idegen volt az a máskor kedves hangja!
						Letörten sirdogált:</p>
					<p>- Meg akartam halni...</p>
					<p>A régi javithatatlan volt most is. És ez akar férjhezmenni két hét mulva?!
						Leültem hozzá, az ölembe vontam a fejét:</p>
					<p>- No, azért ne keseredj el. Nem neheztelek rád. Csak szeretlek, ahogy senki
						más nem szeret­het.</p>
					<p>Rámemelte a szemét. Csillogva és szomoruan. Már mosolygott is:</p>
					<p>- Először meg akartam halni, Zoltánka. Aztán arra gondoltam, hogy magam után
						csallak és együtt halunk meg. Aztán, amikor már felvettél, mégis mást
						gondoltam. Minek szomoritottam volna meg a kis menyasszonyt? Élni jobb.</p>
					<p>Annyi szeretettel nézett a szemembe, hogy meghatódtam és magamhoz öleltem. De
						észre­vettem, hogy ázott a bluza s megdidereg. Felálltam, levetettem a
						kabátomat s ráteritettem a vállára. Nem akarta:</p>
					<p>- Meg fogsz hülni, Zoltánka.</p>
					<p>- Egy szót se halljak! Most én parancsolok!</p>
					<p>Tetszett neki, hogy rendelkezem vele. Ahogy visszaültem hozzá, az ölembe
						hajtotta a fejét. És mialatt odakint szél és villám tombolt, nyugodtan
						cigarettáztam s a testvérke szeliden hajolt le az ölembe. Már vagy egy órája
						állt odakint a vihar. Szótlanul üldögéltünk és vártunk igy kettesben. Csak a
						testvérke nevetett föl nagynéha.</p>
					<p>- Mire gondoltál most, testvérke?</p>
					<p>- Majd megtudod, Zoltánka.</p>
					<p>A vihar megrázta az egész várhegyet. A testvérke olyankor még jobban
						hozzámfurakodott. Sok mindenre gondoltam azalatt, csak éppen kettőnkre
						nem.</p>
					<p>- De mit csinálunk majd, testvérke?</p>
					<p>Felkacagott, csöndeskén:</p>
					<p>- Nekem igy is jó, Zoltánka.</p>
					<p>Nagysokára fáradni kezdett a vihar. És amire elvonult volna, sötétedett.
						Kiléptünk a bolt­hajtásból. A nap letünt már, az ég tündöklött. Éles és
						tiszta levegő csapott meg. Lenéztem a tisztás fölé:</p>
					<p>- Testvérke, a kocsi nem várt meg!</p>
					<p>Rámnézett s szája szélén apró mosoly szaladt el:</p>
					<p>- Pedig meg is üzented, hogy várjon. No, ez érdekes. Nem?</p>
					<p>Megegyeztünk, hogy a kocsis alighanem a fák alá állt. A kezemet nyujtottam
						neki.</p>
					<p>Félóra mulva a tisztásra értünk, jó csatakosan. De a kocsisnak hült helye
						volt. A testvérke, mialatt hangosan mérgelődtem, harmadszor kacagott fel.
						Visszafojtott, különös kacagással.</p>
					<p>Töprengeni próbáltam, mimódon kerülünk most haza? A testvérke rezzentett
						föl:</p>
					<p>- Zoltánka, tudod-e hol fogunk aludni ma éjjel? Hát az erdőkerülőnél! Horváth
						Péteréknél!</p>
					<p>No, ez okos gondolat volt.</p>
					
				</div>
				<div type="chapter">
					<head>VII.</head>
					<p>A kerülői ház tul feküdt a vársikon, olyan fák sürüjében, hogy a mennybolt
						magasságában ért össze a koronájuk.</p>
					<p>A viz lefutott már s törött ágak és gyöngyöző falevelek boritották el a
						gyalogutat. A testvérke lépdegélt elől s a kabátom ugy volt átvetve a
						vállán, mint egy huszármente. Előttem suhogott, meg-meglebbent bokán felül
						érő szoknyácskája, láttam a két csatakos félcipőjét és láttam, egyre láttam
						kedves vonalait a két bokájának. Elgyönyörködtem megható alakjában s
						forró­ságot éreztem a szivem táján, valahányszor rajtafeledkeztem azokon a
						csatakos cipőcskéken.</p>
					<p>Óvatosan lépkedett előttem. Kicsit oldalt hajtotta a fejét s valami
						ismeretlen nótát dudolgatott maga elé. Hirtelen juthatott valami az eszébe,
						mert csak hátravetette a fejét, ugy a válla fölött s reámmosolygott.</p>
					<p>Sötétedett, amire elértük a kerülői házat. Ott áll ez a ház most is égignyuló
						tölgyek alatt, keskenyke tisztás szélén, amikor már csak lelkemnek szemeivel
						láthatom. Hallgat a kerülői ház, Horváth Péter nyalka grófi kerülő és
						rokkant káplár-sarzsi a nyiregyházi huszároktól talán e pillanatban is a
						tisztás szélén fekszik, hallgatja az erdő zugását s a régi világra gondol.
						Ma már csak egészen kis köröket járhat be az erdőben, puskája sincs már
						Horváth Péternek, ame­lyet valamikor könnyedén lökött fel a vállára. Mert
						köhécselget, esztendők óta köhécselget immár Horváth Péter. Golyó ment át a
						vállán Horváth Péter nyalka nyiregyházi huszár­káp­lárnak azon a szeptemberi
						délelőttön, mikor a lovasregementben ott rohant ő is a kamionka-sztrumilovai
						magas porban. Előrenyujtott kardjával, az öreg király nevét kiáltozva. Hej,
						hogy dübörgött akkor a kamionka-sztrumilovai tarló! Azóta, hogy véresen
						esett rá a lovára, egyre köhécselget Horváth Péter rokkant káplár-sarzsi. És
						elhallgatván a tölgyek hárfáját, meg­békélés száll a szivére olyankor.</p>
					<p>A kerülői házból gyenge mécsvilág verődött ki a tisztásra. Bezörgettünk. A
						menyecske sietett elénk a pitvarba:</p>
					<p>- Kisasszony lelkem! Hát hogy kerül ide? És ilyen vizesen!</p>
					<p>- Eltévedtünk, Marika! - kacagott fel a testvérke. - Hát most már itt is
						maradunk reggelig.</p>
					<p>- Ó Istenem, hogy is engedném el a kisasszonykát meg az urfit! Az uram ugy
						sincs még idehaza, biztos, hogy ő is az urakkal ment el. Mindjárt adok
						valami szárazat a kisasszonykára, mert még megbetegszik azzal a gyenge
						testével!</p>
					<p>A testvérke megörült:</p>
					<p>- No, az érdekes lesz, Marika. Ugyis egytermetüek vagyunk.</p>
					<p>Beléptünk a nyájas előszobába. Apró fiucska aludt a bölcsőben. A menyecskének
						felcsillant a szeme:</p>
					<p>- Pünkösdkor lesz féléveske...</p>
					<p>A fiucska aludt. A testvérke felsuttogott:</p>
					<p>- Jaj, be aranyos!</p>
					<p>Nekem azonban távoznom kellett, mert a menyecske mindenáron át akarta
						öltöztetni a testvérkét. A hátsó, kamraszerü szobácskában lámpát gyujtott a
						fiatalasszony s mentegetőzve ott hagyott, hogy csak legyek kevés
						türelemmel.</p>
					<p>Valami negyedóra mulva megnyilt halkan az ajtó és a pitvar felől besurrant
						hozzám egy kis parasztleány. A haja két ágba volt befonva s leesett csaknem
						a kis csizmákig. Mert kis csizmában volt a kis parasztleány, pattanó kis
						pruszlikban. Felugrottam:</p>
					<p>- Testvérke!</p>
					<p>- Tetszem? - és mosolygott.</p>
					<p>Odavoltam:</p>
					<p>- Testvérke, soha ilyen kis parasztleányt nem láttam! Gyönyörü vagy!</p>
					<p>Kétszer-háromszor megfordult maga körül s ingerkedve nézett rám:</p>
					<p>- Hát mégis tetszem?</p>
					<p>- Testvérke! - és felujjongtam. - Te igazság szerint nem is vagy most a
						testvérkém. Ha igy járnál mindig, akár ma este feleségül vennélek. Vagy
						tudom is én, mit kezdenék veled...</p>
					<p>- Igazán! - s hirtelen elfordult tőlem, mert a meggondolatlan megjegyzésemre
						vér futotta el az arcát. Elértette, de nem haragudott meg érte. Sőt, ahogy
						igy félig elfordult tőlem, visszanézett kötekedve:</p>
					<p>- Igazán, Zoltán urfi?</p>
					<p>Szerencsére a menyecske hivott:</p>
					<p>- Tessék, kisasszonyka! Egy kis vacsorát, mert biztosan megéheztek.</p>
					<p>Átmentünk az elsőházba s leültünk az asztalhoz. A menyecske gyönyörködve
						nézett bennün­ket, amint hozzámfurakodott a testvérke:</p>
					<p>- Tudja-e, Marika, mire gondoltam? Hogy én most le se vetném többé ezt a
						ruhát, Zoltánka meg felöltözne kerülőnek és soha el nem mennénk innen. Én
						főznék, Zoltánka vállára vetné a puskát, esténkint pedig kiülnénk a ház elé
						és hallgatnánk az erdőt.</p>
					<p>Tréfásan mondta, de a fiatalasszony komoly lett tőle:</p>
					<p>- Hát hiszen kisasszonyka...</p>
					<p>Horváth Péterné jól tudta, hogy két hét mulva a testvérke másnak lesz a
						felesége...</p>
					<p>A testvérke ugy csapongott azalatt, mint virágok felett a pillangó.
						Fel-felállt az asztaltól, végig­táncolt a kis szobán s meg-megállt előttem,
						feledhetetlenül:</p>
					<p>- Hát mégis tetszem? Még holnap varratok magamnak egy ilyen ruhát!</p>
					<p>Kötekedett és mókázott velem, amikor lódobogás jött az erdő felől. Két
						pillanat mulva be­lépett a pitvarba Horváth Péter:</p>
					<p>- Hála Istennek, csakhogy megvannak!</p>
					<p>Összenéztünk a testvérkével: arra egyikünk se gondolt idáig, hogy odahaza
						megijedhettek miattunk. És Horváth Péter, miután megcsodálta és
						összedicsérte a testvérkét elmondta, hogy hazulról lóháton küldték utánunk.
						Először nem nyugtalankodtak, amikor azonban üres kocsival jött vissza a
						János, minden felfordult a házban...</p>
					<p>- Hát most én visszamegyek, urfi, mert otthon nyugtalanul vannak.</p>
					<p>- Jól van, Péter. Reggel majd küldjenek értünk a tisztásig. Mert az éjszakát
						már itt fogjuk kihuzni.</p>
					<p>Még az elhelyezkedésről van szó. Pirike kisasszony az első házban fog aludni,
						nekem a pitvarban vetettek fekvőhelyet, a nyitott ajtónál. A menyecske majd
						a hátsó szobácskában fog lepihenni. Horváth Péter készülődni kezdett
						visszafelé.</p>
					<p>- A puskáját ne tegyem a fejem mellé, Péter?</p>
					<p>- Felesleges, urfi. Nem jár rossz ember az erdőbe.</p>
					<p>S jóéjszakát köszönve mindnyájunknak, elvágtatott a sötétben.</p>
					<p>Fokonkint csönd lett. Horváth Péterné kamrájában kialudt a világ, de a
						testvérkénél égett még a lámpa. Vetkezni próbáltam. Hüs levegő jött be az
						ajtón s a tisztás felől hidegen néztek le a csillagok.</p>
					<p>Pillanatra megálltam s rajtuk-feledkeztem. Azok a nyári csillagok, ott a
						tisztás fölött, még ma is megremegtetnek! Mert ugyanakkor a testvérke szólt
						ki suttogva:</p>
					<p>- Zoltánka, gyere csak...</p>
					<p>Nem tudtam, mit akar? Utána-mentem, lábujjhegyen: a testvérke még a haját se
						bontotta meg. Kedves zavarral állt előttem:</p>
					<p>- Zoltánka, ne haragudj... Tudom, mindig a terhedre vagyok... Baj van...</p>
					<p>- No, mi az a nagy baj?</p>
					<p>- Nem birom lehuzni a csizmát...</p>
					<p>- Mingyárt segitünk rajta. Ülj csak le az ágy szélére!</p>
					<p>Odament a vetett ágyhoz, leült a szélére s kinyujtotta a jobblábát. Nem is
						ment olyan nehezen!</p>
					<p>- Most add ide a másikat!</p>
					<p>Kinyujtotta a másik lábát is. Játszva ment... Ott térdepeltem előtte, de
						akkor fölnevettem:</p>
					<p>- Jaj, te rettenetes leány! Hát persze, hogy nem ment magadnak! Hiszen a
						mezitlábadra huztad fel a csizmát!</p>
					<p>Ahogy a kezemben tartottam a csöpp lábát, rácsaptam a kezemmel, aztán
						lehajoltam és meg­csókoltam. S a testvérke nem kapta rá a szoknyája szélét.
						Pedig máskor csak ugy csapkodott volna rajtam a keze:</p>
					<p>- Ne légy illetlen!</p>
					<p>Most egy árva szava nem volt. Ahogy felálltam, szomorunak látszott. Rácsaptam
						a kezére is:</p>
					<p>- De a vetkezésnél, remélem, nem kell kiszolgálni a kisasszonyt?</p>
					<p>Az ágy mellett állt, mezitláb s háttal fordult nekem:</p>
					<p>- Köszönöm. Neked azt ugyse volna szabad.</p>
					<p>Elfordult. Most még szomorubbnak látszott.</p>
					<p>- Álmodj szépet, testvérke!</p>
					<p>Nem nézett vissza és nem felelt. A pruszlikot kezdte kikapcsolni magán.</p>
					<p>Kisurrantam. Odakint hallgatott az erdő, csak a csillagok néztek le a tisztás
						fölé. Levetkeztem s magamra huztam pokrócot és gubát. A csillagokat
						néztem... Sokáig, nagyon sokáig tünő­döztem rajtuk s egyszer csak ugy
						éreztem, hogy fáradt szemeim előtt pislogni kezdenek a csillagok. Az arcomra
						rálehelt még az erdő, de később ezt se éreztem s a csillagokat se
						láttam.</p>
					<p>Azt hiszem, elaludtam. És elaludván, álmodni kezdtem. Jó, ha álom-közben
						kialszanak előlünk a csillagok, mert ilyenkor nyugodt az álmunk. De nem jó,
						ha álom-közben ujra pislogni kezdenek félig lezárt szemeink előtt a
						csillagok. Az ilyen álom nyugtalan.</p>
					<p>Nekem pedig nyugtalan álmom lett. Először ugy tetszett, mintha a testvérke
						kilépett volna a pitvarba és álomszerü csöndben mintha odatérdelt volna a
						fekvőhelyemhez. Lebontott haja ráesett az arcomra. Mert van ugy vele az
						ember, hogyha volt valamikor valami annyira titkolt gondolata, amelyet
						magának se merne megvallani, ez a titkolt gondolat egyszerre csak remegő
						valóság gyanánt lép eléje... Igy tetszett föl nekem is a testvérke e
						pillanatban. Ott térdelt mellettem, sötét haja egészen betakart s forró
						arcát odatette az arcomhoz. Álom-közben is tisztán éreztem, hogy csak
						álmodom és hogy képtelenség ez az álom.</p>
					<p>Hánykolódni kezdtem... Nem voltam magamnál, erre jól emlékszem... De ahogy
						félig fel­nyitottam a szememet, a tisztás fölött erőtlenül pislogott a sok
						csillag...</p>
					<p>Nem jó, még álomban sem jó, ha a csillagok pislogni kezdenek fölöttünk. Mert
						ez annyit jelent, hogy ébren-alva, félig lehunyt szempillákkal nézünk szembe
						a csillagokkal. Vala­hányszor ilyen álmos pislogással néztek le reám a
						csillagok, mindig nyugtalanul aludtam.</p>
					<p>Ekkor is alhattam. Rövid a nyári éjszaka, de mennyi mindent össze lehet
						álmodni egy-két óra alatt is. Fájdalmas és gyötrő álmot...</p>
					<p>Most pedig ilyen álmok kerülgettek. Rámesett a testvérke haja, hogy
						fuldokolni kezdtem. Kedves arcát odafurta az arcomhoz és könnyei leperegtek
						a halántékomon. És mintha forró szájjal suttogott volna valamit.</p>
					<p>A csillagok most már élesebben néztek le reám a tisztás fölül s az erdei
						levegőt megint a arco­mon éreztem. És éreztem, hogy a testvérkének
						összerándul a válla s a fogai megkoccannak. Mintha fázott volna.</p>
					<p>- Testvérke, - szóltam hozzá, szivemig megindulva. - Elment az eszed!? Az
						Istenért, mit akarsz?</p>
					<p>Nehéz álmomon át is olyan tisztán hallottam a testvérke szomoru hangját, hogy
						most már én remegtem össze.</p>
					<p>- Félek... Nagyon félek... - s ugy tördelte a kezét.</p>
					<p>Forró könnyei szüntelenül hulltak az arcomra. Nedves lett tőlük a párnám.
						Kedves arcát ott éreztem a karomon. Fáztam és remegtem s éles hasitás
						szaladt át a fejemen.</p>
					<p>A testvérke könnyezve suttogta:</p>
					<p>- Félek egyedül, Zoltánka... Magamtól félek...</p>
					<p>Csak azokat a könnyeket ne éreztem volna az arcomon! Csak a fejem ne égett
						volna annyira!</p>
					<p>Oly rövid a nyári éjszaka s oly fájdalmasak az álmaink néhány rövid negyedóra
						alatt is! Kiáltani szerettem volna minden erőfeszitéssel, mint annyi sok
						rossz álmom alatt, de csak a testvérke könnyező suttogását hallottam:</p>
					<p>- Szeretnék meghalni...</p>
					<p>A csillagaim, amelyek annyiszor virrasztottak fölöttem, most eltüntek vak
						messzeségekbe. És egyszer, amikor csakugyan felébredtem, végleg nem láttam
						őket a tisztás fölött. Akkor már virradni kezdett az erdő. Hüvös levegő
						lengett be az ajtón. Fölnyitottam a szememet és ugy maradtam hanyatt. Az
						álmom felett próbáltam töprengeni.</p>
					<p>A fejemnél még most is nedves volt a párna. E felfedezés megdöbbentett. De
						arra gondoltam, hogy talán magam sirhattam az éjszaka. A testvérkét álmodtam
						ide magam helyett.</p>
					<p>Csak a fejem ne égett volna olyan nagyon!</p>
					<p>És azon a hajnalon, amikor égő szemhéjjal gondoltam vissza az elmult egy-két
						napra, egy­szerre világosság gyult ki bennem és csalhatatlan bizonyossággal
						láttam a dolgok összefüggé­sét. Tulcsigázott fejem csak ugy cikázott aprónak
						tetsző semmiségeken...</p>
					<p>... Láttam a testvérke fátyolos, lázbagyult szemét, mikor a várhegyre
						hivogatott... »Miért ne mehetnénk föl kettesben, Zoltánka?« - s rámnézett
						azzal a megvesztegető mosolyával... Mikor aztán a kis menyasszony, Vajda
						Zoltán, meg Szálka Simon is hozzánkcsatlakozott, a testvérke visszaküldte a
						vőlegényét, hogy nyugtassa meg az anyánkat... Igen, igen... A testvérke
						valami módon le akarta rázni egyelőre a vőlegényt, de amikor ez még sem
						sikerült neki, a legnagyobb vakmerőségre elszántan felkuszott a bástya
						tetőpontjára... Akkor már jött a vihar, de ő mégis megtette. Tudta, hogy
						csak én mehetek utána s jól számitott. Kettesben kellett maradnunk s ezt is
						pontosan számitotta... És ahogy tovább töprengtem, fokonkint kezdtem
						megzavarodni s félni kezdtem a testvérkétől. De hát miért csinálta s miért
						kellett itt maradnunk éjszakára?... Most már tudom. Mert János kocsis nem
						várt meg?</p>
					<p>És visszaemlékeztem, hogy tegnap délután, amikor már nekiindultunk a hegynek,
						a János kocsija előtt valahogy kioldozott a testvérke cipője. Hozzáugrottam,
						hogy segitek neki, de ő visszaintett:</p>
					<p>- Köszönöm, majd befüzi a János.</p>
					<p>Mi azalatt előresiettünk keveset, de ahogy visszanéztem, láttam, hogy a
						testvérke valami utasitást ad Jánosnak. Akkor nem tünt fel. Talán csak nem
						azt parancsolta meg neki, hogy várjon ránk, de azért ne várjon meg?! Hiszen
						ha ugy lenne, akkor mégis csak a testvérke könnyei miatt nedves most a
						vánkosom!?</p>
					<p>Fölkeltem és magamra kapkodtam a ruhát. És akkor benyitottam az
						első-szobába.</p>
					<p>Az ablakon benézett a reggel, különben csend volt. A két kis cipő egymáshoz
						téve állt a széknél, a székre kisleányos gonddal volt ráfektetve a ruhája.
						Az ágyhoz léptem.</p>
					<p>A testvérke aludt. Félig meztelen karja kint volt a dunnán s a kedves,
						szerető feje oldalt feküdt a párnán. Tehát este óta aludt igy a testvérke.
						Ez a föltevés megnyugtatott. De ugyanakkor megzavarodtam... Mert a testvérke
						sürü s az éjszakánál feketébb haja megbomolva terült el a fél ágyon. Én
						pedig éppen ilyen megbomlott hajjal álmodtam az éjjel.</p>
					<p>Kimentem... Most zugott csak igazán a fejem! Hosszu ideig fel- és
						alájárkáltam a ház előtt. Lehetetlen, egészen lehetetlen, hogy ne álmodtam
						volna!</p>
					<p>Addig töprengtem, hogy egyszer csak kijött a menyecske is:</p>
					<p>- Hát az urfi fölkelt már?</p>
					<p>- Megfájult a fejem, Marika. Menjen csak be és költse fel a kisasszonyt!</p>
					<p>Félóra mulva kilépett a testvérke. Jókedvüen, de a tekintete fáradtnak
						látszott. Ahogy talál­kozott a szemünk, félrekapta a fejét:</p>
					<p>- Indulunk, Zoltánka?</p>
					<p>- Indulunk, Pirike.</p>
					<p>Elbucsuztunk Horváth Péternétől s elindultunk a várhegy irányának.</p>
					<p>Akkor már felébredt az erdő: gyenge szél simogatta a fák leveleit. A
						testvérke előttem haladt néhány lépést, üdén és jókedvüen, de ezt a jókedvet
						mintha erőltette volna. Egyszer hátra is szólt:</p>
					<p>- Megnémultunk, testvér?</p>
					<p>Nem tudtam, hogyan kezdjem? Mert soha addig olyan idegennek nem éreztem
						magamat előtte, mint ezen a hétfői reggelen. Igy értünk a várhegy alá s már
						kanyarodni kezdtünk a tisztás felé, amikor véletlenül kioldozott a cipője.
						Mint tegnap a kocsi mellett. A testvérke megfordult és rámnézett.</p>
					<p>Letérdeltem eléje. És mialatt az apró lába körül babráltam, megkérdeztem:</p>
					<p>- Mondd csak testvérke, tegnap miért nem engedted meg ugyanezt?</p>
					<p>- Miért? Ó, te lángész! Hát csak azért, hogy meg ne várjon bennünket a János!
						Akkor paran­csoltam rá...</p>
					<p>Abban a pillanatban éreztem, hogy düh ömlik el rajtam:</p>
					<p>- Te egyszóval ezt akartad! S miért akartad ezt, testvérke?</p>
					<p>- Hát csak azért, Zoltánka, mert igy legalább beszélni fognak rólunk. Jaj, te
						zseniális ember! - és ráütögetett a fejemre. - Hát hogy hirbe hozzanak!</p>
					<p>- Énvelem, testvérke?</p>
					<p>- Teveled, Zoltánka, - és felkacagott.</p>
					<p>A cipőjével készen voltam. Akkor felálltam.</p>
					<p>A szája szélén még ott volt az a kis mosoly, amely oly sokszor esett jól és
						oly sok fejtörést okozott nekem. Szembeálltam vele:</p>
					<p>- De hiszen... de hiszen akkor... Te nálam voltál az éjszaka...?</p>
					<p>- Igen... - s meg se rebbent a szempillája. - Nálad voltam...</p>
					<p>Vér ömlött az arcomba s ráemeltem a kezemet:</p>
					<p>- Te!... Te!...</p>
					<p>Megérezhette, mit akarok, mert kedves arcán megfagyott a mosolygás. Kis szája
						ijedten görbült el:</p>
					<p>- Zoltán! Ki ne mondd!</p>
					<p>Nem mondtam ki, de oly gyülölettel néztem rá, hogy mindent meg kellett
						értenie. Halvány volt és mozdulatlan. A kezem a válla fölött állt:</p>
					<p>- Te... Mingyárt leütlek!</p>
					<p>Abban a pillanatban dacosan vágta föl a fejét:</p>
					<p>- Próbáld meg!</p>
					<p>Nem tudtam ellentállni a kisértésnek... Lecsaptam a vállára.</p>
					<p>- Jaj...</p>
					<p>Felsikoltott s ugy esett össze, mintha meghalt volna. Alig maradt időm, hogy
						felkapjam:</p>
					<p>- Testvérke, bocsáss meg! Istenem, mit csináltam! Testvérkém...
						Pirikém...</p>
					<p>A karjaimban feküdt, lehunyt szemmel. Könyörögtem neki, csak azért sem nézett
						föl. Igy ment el egy kinlódó negyedóra. Akkor kocsinyikorgás hallatszott a
						tisztás irányából.</p>
					<p>Nem! A testvérke még sem ájult el, mert a közeledő zörejre kibontakozott az
						ölelésemből s felállt. De nem vett többé tudomást rólam. Mindössze annyit
						szólt:</p>
					<p>- Mamlasz.</p>
					<p>Tudtam, mire céloz. A tisztáson akkor már befordult a János kocsis. Vajda
						Zoltán meg Horváth Péter ült a hátulsó ülésben. A testvérke szökve futott
						feléjük s meg se állt, csak a Vajda Zoltán karjaiban. Mire a kocsihoz értem,
						a testvérke jókedvüen fecsegett:</p>
					<p>- Igazán érdekes volt, Zoltán! Én az elsőházban aludtam, Horváthné a
						hátulsóban, a pitvart becsuktuk, Zoltánka pedig a Horváth Péter puskájával
						strázsált egész éjszaka a ház körül, hogy valaki el ne lopjon bennünket!
						Juj, ugy féltünk, hogy reggelig aludtunk, mint a bunda!</p>
					<p>Horváth Péter mosolyogva bucsuzott el tőlünk, én csak ámultam e példátlan
						füllentésekre. De Vajda Zoltán legalább boldogan adott kezet:</p>
					<p>- Köszönöm, Zoltán.</p>
					<p>Amire hazaértünk, már utrakészen várt reánk az öreg méltóságos, meg a kis
						menyasszony. A testvérkének alig maradt ideje, hogy összeölelkezzen még
						egyszer a másik testvérkével. Azután az anyámhoz futott a kis menyasszony.
						Az anyám két tenyerébe fogta a komolykás, hideg arcát, mintha a szemét
						vizsgálgatta volna:</p>
					<p>- Megszerettelek, leányom.</p>
					<p>A méltóságos ur, sorba ölelkezvén mindenkivel, felült az első kocsiba s a kis
						menyasszonyt fölsegitettem hozzá. A második kocsiban én foglaltam helyet
						Vajda Zoltánnal.</p>
					<p>A testvérke rám se nézett az egész idő alatt. Kaján öröm fogott el. Tudtam,
						hogy a mai éjszakáért nagy leszámolás lesz itt rövidesen.</p>
					<p>Félóra mulva a gyorsvonat egyik fülkéjében ültünk már, félkettőkor pedig
						kiszálltunk a keleti pályaudvaron. És akkor áthajtattunk Budára. Ebédre
						marasztaltak, de kimentettem magamat, hogy ozsonna felé visszajövök.</p>
					<p>Öt óra után csakugyan becsöngettem az öregurhoz. A szakácsnő azzal fogadott,
						hogy a méltósága már elment a politizáló egyesületbe, de a kisasszony
						vár.</p>
					<p>A kis menyasszony az erkélyen ült, ölébe eresztett könyvvel és a Gellért-hegy
						oldalán merült el...</p>
					<p>- No, hogy vagyunk, kisleány?</p>
					<p>- Unatkoztam. Elébb is jöhetett volna.</p>
					<p>Nem vettem zokon ezt a szemrehányást: máskor is megkaptam már. Hancsu azalatt
						az erkélyre teritett kettőnknek. A kis menyasszony mesélgetni kezdett az
						elmult napokról:</p>
					<p>- A testvérke esküvője után Biarritzba megyünk apával s maga is velünk-jön.
						Ugy-e?</p>
					<p>- Természetesen.</p>
					<p>- Nagyszerü lesz! De magának előbb haza is kell még mennie! Ugy-e?</p>
					<p>- És pedig még ma éjszaka, kedves.</p>
					<p>Rámnézett, egészen furcsán:</p>
					<p>- Még ma éjszaka? Minek? Elég, ha az esküvőre utazik el!</p>
					<p>- Lenke, - s a kezemet rátettem a kezére. - No, ne nézzen ugy reám! Hát
						persze, hogy haza kell ma mennem. A testvérke is elvárja tőlem, hiszen
						együtt nőttünk fel és azontul én már csak ritkán fogom látni szegényt.</p>
					<p>- Nem, Zoltán! Nem akarom! - s makacsul rázta azt a kedves, komoly fejét. -
						Csak az esküvő napjára! Mit csinálok addig egyedül? Nem akarom!</p>
					<p>Éreztem, hogy fél valamitől. Megnyugtattam:</p>
					<p>- Kedves... Maga is olyan akaratos, mint a testvérke. Nekem már csak ez a két
						szabad hetem van, mert azontul magával maradok őszig. Szeptemberben pedig
						meglesz az esküvőnk. Nekem ez alatt a kevés idő alatt döntenem kell...</p>
					<p>- Apa majd megmondja, - hajtogatta makacsul. - Nem akarom!</p>
					<p>Kérlelni kezdtem:</p>
					<p>- Várja meg a végét is, kedves! Persze, hogy a dolgot alaposan
						meghányjuk-vetjük az öreggel is, de csak akkor, ha előbb megegyeztem a
						szüleimmel. Édesanyám meghagyta, hogy holnap délután kocsi vár odahaza.</p>
					<p>- Ha a mama akarja igy... Az más... - mondta halkan. Az anyánk akarata előtt
						meghajlott engedelmesen, de azért amikor megcsókoltam, mintha félre akarta
						volna huzni a fejét. Alig észrevehetően. S a szája még akkor is
						meg-megremegett:</p>
					<p>- Nem... Nem akarom...</p>
					<p>A kis menyasszonyt nagy nyugtalanságban hagytam vissza. De mennem kellett -
						haza! És ma már tudom, hogy igaza volt Norcsics Dánielnek, amikor nem
						egyszer korholni próbált: »ember, ember, legalább utólag gondolkoznál!...«
						De nem volt kéznél Norcsics s ez volt az oka, hogy sok-sok idővel ezután
						elfelejtett a kis menyasszony is.</p>
					<p>Aznap éjszaka tizenegy órakor már a személyvonatban ültem s kábult fejjel
						néztem a nyári mennybolt csillagait... Ragyogtak ragyogtak s észrevétlenül
						mentek örök égi utjaikon. Néha megállt a vonat ismeretlen, üres állomásokon.
						Néha éleset szólt a gőzkazán s távolról gazdát­lan füttyszó jött rá
						feleletül az éjszakában...</p>
					<p>Másnap délután a házunk tornácában álltam meg. Porosan, összekuszált hajjal,
						mert kocsi természetesen nem várt az állomáson. Véletlenül az anyám jött ki
						először a folyosóra:</p>
					<p>- Hát te hazajöttél már?</p>
					<p>Bólintottam rá, de nem siettem kezet csókolni neki. Az anyám végignézett és
						hátat forditott. Elkeseredtem, mert igy soha még nem fogadtak. Átvágtam a
						keresztfolyosón s megindultam a kert felé. Meleg csöndbe süllyedt a falu s a
						kertben hosszu árnyékot vetettek a fák.</p>
					<p>És a szivem most se csalt meg. Mert a kert pöszméte-bokros utacskáján
						egyszerre csak fel­bukkant a testvérke.</p>
					<p>Jött... Kicsit maga elé hajtott boglyas fejjel, mezitlábra huzott félcipőben,
						kis kosárkával a karján s valami nótát dudolgatott...</p>
					<p>Megálltam az utacska közepén... Hátha nem is áll velem szóba a testvérke!</p>
					<p>Jaj, hogy is tehettem föl ilyet róla! Jaj, hogy is ne vett volna észre!</p>
					<p>Abban a pillanatban felkapta kedves arcát és ahogy meglátott, eldobta a
						kosárkát és repült-repült felém:</p>
					<p>- Zoltánka!</p>
					<p>- Testvérke, - és megsimogattam a haját. - Hiszen megütöttelek tegnap
						reggel!</p>
					<p>Fölemelte rám a szemét. Könnyes volt:</p>
					<p>- Neked mindent szabad...</p>
					<p>- - - - - - - - - - - - - - - - - - - - - - - - - - - - - - - - - - - - - - -
						- - - - - - - - -</p>
					<p>Ma már elmosódott előlem az a tizenhárom utolsó nap! Olykor látni vélem még a
						testvérke megható alakját. Vagy talán csak a régi ködben távolodó
						körvonalait annak a megható alaknak. Olykor látni vélem harmattól remegő
						vállait, amint átölel a két karjával. Éjszaka lesz... Kis szobája szemközt
						van az enyémmel. A hold még nem jött fel, vagy rég elveszett már a nyugati
						hegyláncon tul. Derengő homály van, csak a csillagok égnek szokatlan
						magasságokban s a testvérke szája megvonaglik... A buksi feje boglyas...</p>
					<p>Összemosolygunk:</p>
					<p>- Pirike...</p>
					<p>- Zoltánka...</p>
					<p>Csak a csillagok égnek és vigyáznak reánk. De egyszer hunyni kezdenek a
						csillagok. Ketten vagyunk.</p>
					<p>... Csillagok!... Csillagok!...</p>
					<p>Nem ügyel reánk többé az anyánk sem. Talán sajnál bennünket: ugyis utoljára
						vagyunk együtt. Az apám és Norcsics holtfáradtan aludni tért, egyszer az
						anyánk is feláll a verandán s halkan annyit mond: »aludni gyerekek...« S ő
						maga is bezárkózik. Ujra ketten maradunk...</p>
					<p>Olyan ez a tizenhárom nap, mint az álom. Tudjuk, hogy fel kell ébredni
						egyszer és akkor egyet kiáltunk a fájdalomtól, de talán azért is nem
						gondolunk rá és nem merünk előrenézni. Ki törődik a holnappal, ha a ma soha
						már nem fog visszatérni!</p>
					<p>Olyan ez a tizenhárom nap, hogy a testvérkén kivül senkit se látok a
						világból. Mindössze egyszer indulunk el az udvarból, átvágunk a falu alatt,
						a folyón csónakon viszem át a testvérkét, tul a vizen a gyümölcsöskertünk
						fekszik. Hanyattvágódom a lengőkalászos fübe, a viz zsong-zsong a füzesek
						két partja között. A domb alatt most zörög el a négyórai tehervonat s a
						templom felől álmosan kiált egy kakas. A mennybolt mélységében apró felhők
						állnak. A felhőket nézem s nem tudok gondolkozni. Csak boldog vagyok. A
						testvérke a magas füben ül, a fejemnél s vadvirágból koszorut kötöz a
						kalapom köré. Régi, ócska kis kalap van odacsapva az összekuszált hajára s
						árnyékba vonja kedves arcát.</p>
					<p>- Pirike...</p>
					<p>Lassan megfordul s rámnéz, zavartan. Mert délelőtt ragyog az a sötét nagy
						szempár, de dél­utánonkint fátyol esik föléjük. Zavart és szerelmes olyankor
						a testvérke. Most is szórakozottan babrál a kalapom körül, de ahogy
						megszólitom, rámnéz. Soha még ilyen szerelmes szemünek nem láttam. S most
						már fátyol esik a hangjára is:</p>
					<p>- Mondd csak, Zoltánka, miért hivsz egy idő óta csak Pirikének...</p>
					<p>Eltelik néhány szünet:</p>
					<p>- Mert nem vagy már a testvérkém, Pirike.</p>
					<p>Ránézek. Egyszerre elkapja a fejét s lángbaborul az arca. És csak leteszi
						maga mellé a kalapomat. A karja leesik.</p>
					<p>Felülök és magamhoz szoritom:</p>
					<p>- No, ne haragudj!... Te maradsz mindig az én egyetlen testvérkém.</p>
					<p>Néha olyan kedve lesz, hogy tele-van vele a ház. Belémkarol s az apám
						dolgozószobájába huz:</p>
					<p>- Most pedig irunk a kis menyasszonynak.</p>
					<p>Leülök az asztalhoz, levélpapirt teszek magam elé. A testvérke hátratett
						kézzel, fontoskodó homlokkal jár föl és le:</p>
					<p>- No, jegyezze csak öcsémuram: »Egyetlen, szerelmes kis Menyasszonyom!«</p>
					<p>Milyen gonosz olyankor a testvérke! A vége az lesz, hogy összenevetünk, a
						levél abbamarad, a testvérke belémkarol, mint egy igazi pajtáshoz illik s
						aznapra megint elfeledtük a kis menyasszonyt. És kergetőzve futunk át a
						kerten föl-föl, egészen odáig, ahol dombnak hajlik föl a pázsit. Ott már én
						kapom meg a testvérke karját s repülve szaladok fel vele a tetőig. A
						testvérke liheg, de még nincs vége. Másodszor is elkapom a kezét és lefelé
						repülök vele. A testvérke lába nem éri a földet, a szemét ijedten hunyja le
						és mialatt futunk lefelé, felsikolt:</p>
					<p>- Zoltánka! Elájulok!</p>
					<p>De ez az ijedtsége tettetett. Odalent az ölembe kapom fel és most ugy futok
						vele visszafelé. A tetőn magam is lihegek, a lábam reszket és ahogy óvatosan
						leteszem a fenyves szélén, hanyatt fekszik a füben. A karját felém
						tárja:</p>
					<p>- Zoltánka...</p>
					<p>Aztán hirtelen lekapom a félcipőjét s messzire hajitom el. Most már mezitláb
						van. Össze­mosolygunk.</p>
					<p>... Ezerszer gondoltam azóta rátok, ti bokrok és utacskák, ahol az ő apró
						lába futkosott valamikor! Zúgjatok felém örök dalt az elérhetetlen
						messziből, ti hazai fenyők, amelyek alatt oly sokszor csimpaszkodott belém
						gyönge két karjával az én leghivebb kis cimborám, az első és egyetlen
						pajtásom!...</p>
					<p>A tornác felől néha felbukkan az anyánk szigoru arca. De aggodalomra nincsen
						ok: jól visel­jük magunkat. Jön azonban az éjszaka, égni kezdenek a
						csillagok, de még többször eltünnek előlünk... A testvérke forró keze a
						hajamat simogatja...</p>
					<p>És nem akar vége lenni a szerelmes játéknak. Nem tudjuk, milyen nap van és
						hányadika lesz holnap. Egy reggel az anyánk szólit el:</p>
					<p>- Templomba fogtok menni.</p>
					<p>És elindulunk, ketten. A nagyucca tisztára seperve, az emberek feketében, a
						leányok szines viganókban haladnak az Isten háza felé, tehát nagy ünnepnek
						kell lenni. A testvérke jobbra-balra bókol kedvesen. Belépünk a templomba.
						Már zúg az orgona s Szálka Simon pajtás játszik az ócska hangszeren. S aztán
						csak kiengedi a hangját és erre a jelre feláll az egész gyülekezet:</p>
					<p>Im béjöttünk nagy örömmel -</p>
					<p>Alig hallok valamit. Már a tiszteletes ur is fölment a szószékbe s
						elkönyörögvén az Ur Imáját, fölveszi ünnepi szentbeszédének textusát. Olyan
						vén már a tiszteletes ur, mint a templom. Konya bajuszának hegyét kikezdte a
						pipamocsok, az ádámcsutkája ugy látszik, mint szátvában a vetélő s
						megemelvén a bibliát, félbasszusba nyomja le a hangját:</p>
					<p>»Keresztyén Hiveim! E mai alkalomból elmélkedni kivánok előttetek azon Szent
						Igékről, amelyek is irva találtatnak az Apostolok Cselekedetei II. részének
						2. és követ­kező verseiben. Ahol is irva vagyon: Akkor nagy hirtelenséggel
						lőn az égből, mintegy sebesen zúgó szélnek zendülése, mely eltelé az egész
						házat, amelyben ülnek vala. És látának kettős tüzes nyelveket: és üle
						mindenikre azok közül.«</p>
					<p>Tehát pünkösd ünnepe van! Ott ülök az első sorban, de alig látok valakit.
						Csak a testvérkét látom, amint szemközt, az első padsorban, áhitatos arccal
						figyel föl a tiszteletes urra. A szines ablaküvegen át rátüz a napfény és
						gyengezöldbe boritja azt az áhitatos, kedves arcot. ... Álom... Minden csak
						álom...</p>
					<p>És másnap reggel megjön könnyedén Vajda Zoltán és én most se birok
						felocsudni. Hintók és kocsik jönnek: legalább ötven lehet már a vendég. És
						ebéd előtt templomba indul a menet. Én vagyok az első-vőfély, karomon viszem
						a testvérkét. Hófehérben van s olyan sáppadt és gyönge szegény. Megremeg a
						karomon és magánkivül suttog valamit... Nagy ebéd van a háznál: két
						egymásbanyiló szobában teritenek. Az asztalfőn a fiatal pár. Vajda Zoltán
						mellett az anyám, a testvérke mellett az apám. Alig tudom, mi történik
						körülöttem. Norcsics Dániel a Vojtko-leányt foglalta le szomszédjának,
						mellettem Szálka Simon búsul. Az ebéd bele fog nyulni a másnapi ebédbe: igy
						szokás ez uriháznál. Pohárköszöntők jönnek, fogy a bor s uj üvegek kerülnek
						az asztalra. Az asztal végén és a másik szobában hangosan van a fiatalság...
						Egyszer-kétszer felpillantok az asztal fölé: a vőlegény az anyámmal beszél
						mosolyogva s az anyám régimódi, fekete ünneplőben hallgatja komolyan az uj
						fiát. S velem nem törődik senki... De mégis. A testvérke esengve keresi
						olykor a pillantásomat és ha találkozik a szemünk, rámmosolyog félénken...
						Jön az este, cigányok surrannak be a sarokba s hónuk alól előkapván a
						szárazfát, az álluk alá erősitik és játszani kezdenek... Fölzeng a cimbalom
						és táncra kap az ifjuság... Összébb-huzódnak az öregek s elgyönyörködvén az
						uj nemzedékben, visszaálmodják letünt fiatalságukat... A testvérke az urával
						táncol kecsesen, Norcsics a Vojtko-kisasszonyt öleli derékon s
						hátrataszitván a kalapját, elkurjantja magát kényesen:</p>
					<p>- Cinkotai fatányér!</p>
					<p>Mellettem pedig ugyanakkor halkan könnyezgetni kezd szegény Szálka Simon
						pajtás... Lassankint fölkerekednek az öregek is. Apám az anyámat forgatja
						meg keveset, olykor össze­csattint a tenyerével... Éjszaka van már és hangos
						kedv van: most adják ki a régi házból a kis menyasszonyt... Egyszer csak
						arra eszmélek, hogy a testvérke mellettem áll s a vállamra üt:</p>
					<p>- Szabad, bácsika?</p>
					<p>Ránézek zavaros szemmel, mert ebéd óta iszom már szegény Szálka Simonnal:</p>
					<p>- Hagyj magamra, testvérke...</p>
					<p>Otthagy... Ez már nem álom többé... Soha még igy nem fájt a szivem... Éppen a
						régi szeretőről való nótát játsszák a cigányok... Szól a cimbalom és a
						hegedü s az öreg ház meg-megremeg a férfilábak ütemes dobogásától. Nagyon
						késő van már, hejehuja az egész ház... Az anyám egyszer csak kézenfogja a
						testvérkét s aludni küldi a leányszobájába. A testvérke feltünés nélkül
						kisurran. Később Vajda Zoltán is megindul és hallom, amint a leghátulsó
						udvari szobába küldi az anyám. Abba, amelyik mellett Norcsics Dánielnek van
						az állandó tanyája.</p>
					<p>Egyszerre nagyon nyughatatlan leszek s észrevétlenül kifelé indulok magam is.
						Benyitok a szobámba, levetkezem s elfujom a lámpát. Derengő homály van s a
						csillagok benéznek rám az ablakon. Az ágyamon fekszem, hanyatt terülve s a
						gondolataim beleolvadnak a négy falon át keresztülszüremlő tompa
						muzsikába... Hegyesen cifrázgat a primás, fel-felrikolt a klarinét, két
						kézzel penget a cimbalmos, a nagybőgő pedig igy tesz szakadatlanul: düvö...
						düvö...</p>
					<p>... És álmodom, hogy nesztelenül megnyilik az ajtó s lábujjhegyen belép
						hozzám a testvérke. Abban a ruhában, amelyikben félórával előbb oly kecsesen
						táncolt még a férje karján... Bejön, hozzám suhan, letérdel az ágyam előtt s
						kedves és szomoru arcát lefekteti a párnámra:</p>
					<p>- Zoltánka, bucsuzni jöttem hozzád...</p>
					<p>Magamhoz vonom a haszontalan kis fejét, nagy szeretettel:</p>
					<p>- Testvérkém...</p>
					<p>Csönd lesz. A testvérke szája megvonaglik, a csillagokat megint nem látom.
						Arcomhoz furja forró arcocskáját... És sokára ugy érzem, hogy könnyek
						folynak le a halántékomon... De nem a saját könnyeim.</p>
					<p>- Testvérke, ne menj el!</p>
					<p>- - - - - - - - - - - - - - - - - - - - - - - - - - - - - - - - - - - - - - -
						- - - - - - - - -</p>
					<p>Délután volt, amikor felébredtem. A nap ferdén sütött be az ablakon s
						fénykarikák játszottak a padlón, meg a szemközti falon.</p>
					<p>Megnéztem az órámat: félöt volt délután.</p>
					<p>Lavorba vágtam a fejemet s kapkodva felöltöztem. Odakint tárva-nyitva volt
						minden, de senkit nem találtam az egész házban. Nagy levertség fogott el. És
						akkor, ugy ösztönszerüen benyitottam a testvérke szobájába. És megálltam a
						küszöbön.</p>
					<p>Rendben volt a szobácska, de ma már nem a testvérke hozta rendbe. Az ágya,
						amelybe tiz esztendőn át feküdt le minden estén, szerető gonddal volt
						megvetve most is. A hálószek­rény­kén ott feküdt még a könyv, amelyet néhány
						nappal előbb kért tőlem. És akkor megéreztem egyszerre, hogy kirepült a
						testvérke és soha többet nem fog visszajönni hozzánk. És ha visszajön is
						néhány napra, nem lesz már ő az én régi testvérkém!</p>
					<p>És akkor egyszerre megláttam a testvérke kis félcipőit. Ott álltak, szépen
						egymáshoz téve, a kis rézágya végében, ahogy utoljára egymáshoz igazithatta
						őket, kisleányos gonddal. Azok a cipőcskék voltak ezek, amelyekben annyit
						kószálgatott velem az utolsó két hét alatt. Oda­mentem, fölvettem és
						nézegetni kezdtem őket.</p>
					<p>És akkor egyszerre olyan kétségbeesés rázott meg, hogy kirohantam a tornácra.
						A gazdasági udvar felől akkor jött fölfelé lassacskán az apám, az anyám és
						Norcsics. Lekiáltottam, szinte magamon kivül:</p>
					<p>- Danyikám, fogass be az egyik kocsiba! De azonnal!</p>
					<p>Norcsics visszafordult az istállóknak. A két öreg sietve indult meg felém.
						Láttam, hogy szótalanok mindaketten. De ahogy felértek a tornácra és
						megláttak, összenéztek. Az anyám szokatlanul nyájasan lépett hozzám:</p>
					<p>- Várd meg, amig elkészitelek az utra. Lenkéék ugy se indulhatnak két-három
						napnál előbb.</p>
					<p>Abban a pillanatban szinte meggyülöltem az anyámat:</p>
					<p>- Nem várok! Egy percig se várok!</p>
					<p>Erre sietve fordult be a házba, hogy becsomagolja a legszükségesebb dolgokat.
						Az apám velem maradt és sohase felejtem el neki, mennyi szeretettel szólt
						hozzám:</p>
					<p>- Valami bajod van, fiam?</p>
					<p>- Édesapám, beteg vagyok...</p>
					<p>- Nono, - kezdte csititva, - hiszen mi is el vagyunk szomorodva. Fáj a
						szivünk a kis Piri után, de ez már igy szokott lenni mindenkor. Tudom, hogy
						miatta keseredtél el, de vigasztalódjunk. Aztán nézd, gondoskodtunk róla
						ugy, mintha az édes-szülei lennénk. Mert a mi kedves leányunk ő valóban: tiz
						esztendő alatt soha meg nem szomoritott bennünket...</p>
					<p>S bement az anyám után. Én pedig lesiettem az istállóhoz.</p>
					<p>A fogat készen állt. Előkaptam a jegyzőkönyvemet, táviratot irtam az egyik
						lapra s odaadtam Norcsicsnak:</p>
					<p>- Danyikám! Csak ezt az egy szivességet kérem még tőled az életben!</p>
					<p>Norcsics átfutott az irásomon s megvakarta a jobbfél-bajusza sarkát:</p>
					<p>- Szóval a táviratot én küldöm a menyasszonyodnak. Az igazat megvallva, nem
						tetszik nekem, mindazáltal feladom a táviratot, azzal a kikötéssel, hogy
						utólag pontosan beszámolsz nekem mindenről s akkor majd kifejtem előtted,
						miért nem lesz belőled soha komoly ember.</p>
					<p>Este hétkor vonatban ültem s másnap délelőtt tizkor már becsöngettem az öreg
						méltóságos urhoz. A kis menyasszony sietett elém, de felbontott
						távirattal:</p>
					<p>- Zoltánka, baj van. Alig egy órája kaptam ezt a táviratot. Istenem, ugy
						megijedtem, hogy azt se tudom, mit csináljak?</p>
					<p>Átvettem a táviratot. Ez volt benne:</p>
					<p>»Gyere vissza. Anyád rosszabbul van. Norcsics.«</p>
					<p>A kis menyasszony a pillantásomat leste.</p>
					<p>- Nem olyan nagy a baj, kedves. Édesanyámat megviselte az utolsó két hét, de
						azért nem kell félni. Kis láza volt, amikor elindultam. Azt hiszem, Norcsics
						ok nélkül idegeskedik...</p>
					<p>De a kis menyasszony más véleményen volt:</p>
					<p>- Nem szabad ilyen könnyelmüen venni a dolgot! Lehet, hogy mama komolyan
						beteg s éppen azon töröm a fejemet, hogy akkor egyelőre elhalasztjuk az
						utazást s mihelyt hazajön apa, én visszautazom magával...</p>
					<p>No, csak ez hiányzott! S minden érvet és tudást összeszedve, sikerült
						valahogyan meggyőz­nöm, hogy én most már kénytelen vagyok visszautazni, de
						ők azért induljanak el rendes időben. Mihelyt tehetem, utánuk-megyek. A kis
						menyasszony csókra nyujtotta a kezét!</p>
					<p>- De mindennap irjon! Viszontlátásra!</p>
					<p>(Ha akkor a jövőbe láthattunk volna! Micsoda tiz hónap telt el, amire
						viszontláthattuk egy­mást!)</p>
					<p>Lekerültem az uccára, nagyot lélekzettem. És akkor megindultam a
						testvérkéhez. Uj lakása ott volt a Muzeum-kert mögött: negyedik szomszéd az
						én lakásomtól.</p>
					<p>El voltam szánva mindenre! A lépcsőházban megnéztem az órámat: féltizenkettő
						volt. Be­csöngettem.</p>
					<p>Félpillanattal rá kinyilt az ajtó. A kis cselédjük állt előttem, akit
						hazulról hoztak magukkal. Megörült:</p>
					<p>- Isten hozta, Zoltán urfi! Csak a nagyságos asszony van itthon. Tessék
						befáradni!</p>
					<p>Nagyot ugrott a szivem. S félpillanat mulva ott álltam a nagyságos asszonyka
						előtt.</p>
					<p>Az előszobából az ebédlőbe nyitottam be s megálltam az ajtóban. Körül se
						nézhettem, mert akkor már a testvérke is ott állt, szemközt velem, az ebédlő
						tulsó felén s balkarját nyugodtan ráfektette a pohárszékre. Virágos pongyola
						volt rajta. A nap élesen sütött be az ablakon. Megálltam. Hajam a homlokomba
						esett. Igy néztünk szembe néhány szünetig. És akkor megszólalt a
						testvérke:</p>
					<p>- Mégis eljöttél...</p>
					<p>Felocsudtam a szomoru hangocskára:</p>
					<p>- Eljöttem és most már viszlek!</p>
					<p>- Késő... - szólt halkan a testvérke és a kezével alig észrevehető, bágyadt
						mozdulatot tett.</p>
					<p>Közelebb léptem hozzá. Azt hittem, rosszul hallok:</p>
					<p>- Hogy mondtad!? Tehát nem szeretsz már...</p>
					<p>- Csak szerettelek. Ma... Ma ne beszéljünk ilyenekről. Hüséges felesége
						leszek az uramnak.</p>
					<p>- Velem fogsz jönni! - s fejembe szállt a vér. - Ha pedig nem jössz,
						viszlek!</p>
					<p>A testvérke egyszerre felvágta a fejét s gonosz kis mosoly játszott a szája
						körül:</p>
					<p>- Hát előbb miért nem vittél? Mirevaló volt az a sok komédia?</p>
					<p>- Miféle komédia?! - s azt hittem, hogy a testvérke rossz kedvében ingerkedni
						próbál velem. - Hát nem akartalak vinni tavaly ősszel!? Akkor az anyám előtt
						mondtad a szemembe, hogy sohase leszel a feleségem...</p>
					<p>De itt már felpattant ő is:</p>
					<p>- Nem igaz! Nem igaz! Tavaly ősszel még kénytelen voltam hazudni, mert az
						anyád a kezemet fogta akkor! Mennyi hálával tartozom azoknak a jó öregeknek!
						De neked tudnod kellett volna, hogy csak téged szerettelek. S nem kellett
						volna otthagyni magamra, hanem verekedni kellett volna értem. De otthagytál
						s annyira törted magadat utánam, hogy vőlegény lettél! Istenem, mennyit
						szenvedtem akkor, de azt senkinek sem volt szabad észrevennie, mert minden
						lépé­semre vigyáztak. Vártalak, mindig vártalak. És amikor láttam, hogy igy
						el foglak vesziteni, feljöttem hozzád a mamával. Mennyit kellett
						alakoskodnom, hogy ne gyanitsanak semmit! Igen, akkor kész lettem volna
						megszökni veled! Nem bántam volna, akármi lesz azután, de nem kellett volna
						rám leskelődni a tükörből.</p>
					<p>Elfutott a düh. Rákiáltottam:</p>
					<p>- Hallgass már! Ez csak kifogás! Játszottál velem és nevettél rajtam!</p>
					<p>- Én! Én játszottam? Én nevettem, amikor szerettem volna meghalni
						tehetetlenségemben! - s itt már sirva fakadt. - Mikor ránkjött a mama, nem
						megmondtam neki is, előtted mondtam meg, hogy veled akartam menni! Mit nem
						kellett kiállanom attólfogva a mamától! Akkor is otthagytál. Ó, te nagyszerü
						legény! Jaj, ha tudnád, mennyire gyülöltem akkor a meny­asszo­nyodat! Pedig
						ő igazán nem volt oka semminek. Ó, te mamlasz! Te szamár!</p>
					<p>Alig tudtam szóhoz jutni:</p>
					<p>- Hallgass, mert mindjárt nyakonütlek! Ha olyan nyelved van, mért nem szóltál
						egyszer se?</p>
					<p>- Szólni? - és karikára nyilt a könnyes szép szeme. - Szólni? Hát neked még
						szólni is kellett? - és megremegett egész testében. - Szólni? Hát neked nem
						volt elég, amit tettem! - és sirni kezdett keservesen.</p>
					<p>Közelebb-léptem hozzá:</p>
					<p>- No, ne sirj már, testvérke. Én azt hittem akkor is, hogy csak fel akartál
						ültetni...</p>
					<p>- Felültetni? - s a kezét összekulcsolta és a könnyei most már jajszó nélkül
						peregtek lefelé a kedves arcán. - Felültetni? Istenem, hát igy fizetsz a
						szeretetemért? Hiszen többet már nem adhattam neked!</p>
					<p>A keze után nyultam:</p>
					<p>- Testvérke...</p>
					<p>- Többet ne szólits igy! - és kitépte magát. - Te magad mondtad az elmult
						héten, hogy nem vagyok már a testvérkéd! Azt hittem akkor, el kell
						süllyednem. De igazad volt! Menj most innét, azonnal s ne zavard meg többé a
						nyugalmamat! Szegény uram, ha tudná! Nem! Ő még akkor is megbecsülne...</p>
					<p>- Testvérke! - kiáltottam rá. - Elment az eszed?! Igy élni le az életet!
						Azonnal velem jössz!</p>
					<p>Nem sirt többet. Fölemelte könnyektől gyöngyös arcát:</p>
					<p>- Megmondtam, nem vagyok már a testvéred! Menj! Nem akarlak látni!</p>
					<p>Mentem. Odalent, a gyalogjárón tüzelve égett a nap. A Kálvin-téri templomban
						harangoztak.</p>
					<p>Fölsiettem a lakásomra, leültem az asztalhoz s két könyökre bocsátottam a
						fejemet. Odakint egyszerre megszólalt a csengő. A háziasszony lépett be:</p>
					<p>- Egy kis cselédleány keresi.</p>
					<p>- Jöjjön be!</p>
					<p>És bejött a testvérke kis cselédje. Selyempapirosba göngyölve hozott
						valamit:</p>
					<p>- A nagyságos asszonyka itt küldi az urfi kalapját. Nálunk teccett
						felejteni.</p>
					<p> (Vége az első kötetnek.)</p>
					
				</div>
			</div>
			<div type="group">
				<head>II. KÖTET</head>
				<div type="chapter">
					<head>
						VIII.
					</head>
					<p>Egyedül maradtam. És napokon át éreztem, hogy mióta elveszett számomra a
						testvérke, nincs senkim, akihez bizalommal fordulhatnék.</p>
					<p>A kis menyasszony után táviratot küldtem, hogy az anyám jobban van már.
						Két-három hétig itthon maradok, akkor majd utána-megyek. Addig is hosszu
						tudósitást kérek minden napjáról.</p>
					<p>Elhatároztam, hogy egyelőre várok, amig meg nem nyugszom valamennyire. Ennél
						azonban nem tudtam továbbmenni. De nem is akartam. Mai eszemmel gyerekes
						hóbortnak tünik föl minden akkori szenvedésem. De e szenvedéseim puszta
						emléke még ma is bus merengésre késztet nem-egyszer.</p>
					<p>Mert sokat szenvedtem az első napok alatt. Ha a kertben jártam, az apró lába
						nyomát keres­géltem. Délutánonkint, ha az apám karosszékébe ereszkedtem,
						váratlanul csak felfigyeltem: mikor üt meg kis szoknyájának libbenése a
						folyosó felől? Éjjelenkint, ha odafent égni kezdtek a menny lámpásai s nem
						társaloghattam senkivel, csak a nagyszemü csillagokkal, hányszor felriadtam
						minden távoli neszre: vajjon benyit-e hozzám még egyszer, hogy remegő arcát
						oda­fektesse a karomra?</p>
					<p>Nem jött. Egyszer sem jött.</p>
					<p>A háznál különöskép alakult a helyzetem. Másnap délután, hogy a testvérke
						kiutasitott magtól, már otthon voltam. A kocsizörgésre a tornácra jött ki
						az anyám s fürkészve nézett rám:</p>
					<p>- Mikor indulsz?</p>
					<p>- Nem tudom, - és vállat vontam.</p>
					<p>Attólfogva nem szólt hozzám többet. Reggelenkint, ha kijöttem a szobámból,
						köszöntem neki. Nem fogadta.</p>
					<p>Ez sem tartott sokáig. Valami tiz-tizenkét nap mulva észrevettem, hogy az
						egész ház mintha összeesküdt volna a javamra. Egyszerre a kedvembe kezdett
						járni mindenki, ami jólesett akkor. Mert voltak pillanataim, amikor kétségbe
						akartam esni. Máskor ismét órákon át nem törődtem semmivel...</p>
					<p>Vacsora után, üveg-borocska mellett, hosszasan elüldögéltünk a folyóra néző
						széles verandán. Norcsics vitte a szót, kifogyhatatlanul és ha rátért
						egyszer diákéletünk nyomorult-kedves emlékeire, az anyám mosolyogva
						sóhajtott fel:</p>
					<p>- Nagy lókötők voltak maguk, fiam!</p>
					<p>Megsejtettem, hogy Norcsics nem bolondozik annyit - hiába. Egyszer csak
						tisztázódni kell az én dolgaimnak is és az öregek alighanem Norcsicsot
						szemelték ki a közvetitő szerepre.</p>
					<p>Tiz óra felé rendszerint felállt az anyám és aludni tért. Mi hárman
						elbeszélgettünk még.</p>
					<p>Eleinte közömbös volt a beszédtárgy. De az apám már a második héten ugy
						forditotta a szót, hogy magamról beszélgettünk. Szeretettel érvelgetett az
						öreg, kerülve minden célzást, amely ingerelhetett, vagy ujra
						elszomorithatott volna. Amikor látta, hogy készséggel beleegyezem minden
						szavába, Norcsiccsal együtt abban állapodtak meg, hogy az ősszel beállok
						valamelyik mérnöki-cég irodájába.</p>
					<p>Az anyámmal még mindig nem beszéltem. Reggelenkint köszöntem neki s most már
						hidegen biccentett felém. Néha az eszemben volt, hogy bocsánatot kérek tőle.
						De nem! Ennyire még sem alázhattam meg magamat. Ő tett ilyen
						szerencsétlenné!</p>
					<p>Valami két hét mulva magam is kiléptem a kapun s személyesen kopogtattam be
						Zohor Ábrisékhoz. Ajánlott levelet küldtem a kis menyasszonynak: megigértem
						neki, hogy két hét mulva utána indulok.</p>
					<p>Bekopogtattam Zohor Ábrisék portáján, mert az Ábris édesapja volt a
						postamester. Kedves öregur volt Zohor Józsi bátyánk, pápaszem villogott az
						orrán, mialatt a leveleket stemplizte. De ha elvégezte napi-munkáját s
						ledülhetett a diványra, olyankor a rendes pápaszem alá még egy másik
						pápaszemet akasztott föl, az orra végébe s kiteregetvén maga elé az ujságot,
						dupla pápaszemmel értesült a földkerekség eseményeiről. Kedvenc lapja a
						Budapesti Hirlap volt, melynek A világ folyása meg a Különféle cimü rovata
						érdekelte különösképpen. Az előbbi ugyanis komoly elmerülésre késztette, az
						utóbbi szines és fürge rovat viszontag eloszlatta komor gondolatait, ha
						ilyenek lettek volna egyáltalán. De ritkán voltak gondjai. Nyugodt,
						egyensulyozott életet élt ez a kedves öreg pár harminc esztendő óta, kivévén
						az utolsó másfél-évet, amely óta oly soha nem tapasztalt rendellenes állapot
						kezdett megmutatkozni az Ábris-fiuk fejében.</p>
					<p>Beléptem a csöndes, tiszta házba. Zohor bácsi, amint meglátott, kedves
						jósággal sietett elibém:</p>
					<p>- Isten hozott, öcsém! No, ez valóban ujság! Megnőttél, kedves öcsém, mióta
						nem volt hozzád szerencsénk. No örülök, azaz, hogy örülünk. Mivel lehetek a
						szolgálatodra?</p>
					<p>- Levelet hoztam, Zohor bátyám. Franciaországba megy. Ajánlva.</p>
					<p>- Ó tudom, azaz hogy csak sejtegetem. A kis jövendőbelinek, ugyebár, ha nem
						csalódom.</p>
					<p>Mielőtt felelhettem volna, az első szoba felől belibbent Zohor néni is.
						Külsőre ugy festett, mint egy madárka. Keskeny madárkaorral, élénk
						madárkaszemmel. A néninek is pápaszem volt a keskeny orra nyergében. Valamit
						horgolt.</p>
					<p>- No, mi ujság, fiam?</p>
					<p>- Semmi különösebb, nénike, - és kezet csókoltam a fürge öregasszonynak. -
						Megvagyunk lassacskán.</p>
					<p>- De az őszre már férj-feleség leszünk azzal a kis képviselő-leánnyal. Mi? -
						és kedveskedve, ugy a régi módján, megcsapkodta az arcomat. - Takaros kis
						cseléd. Láttam egyszer a temp­lomban.</p>
					<p>Elbeszélgettünk darabkát. Egyszer csak azt kérdeztem:</p>
					<p>- Hát Ábris hol van?</p>
					<p>A két öreg a földre nézett. A néni leült, kötögetni kezdett szó nélkül és
						rendkivül szaporán. Zohor bácsi pedig felsóhajtott:</p>
					<p>- Hallottál már szegényről, ugy-e?</p>
					<p>- Hogyne! Sőt alapos vitám is volt vele egyszer, tavaly ősszel. Nagy dolgokon
						töri a fejét, bátyám! De minden uttörőnek az volt a sorsa, hogy félbolondnak
						kiáltották ki...</p>
					<p>Ezt persze magam se hittem. Az öreg elkeseredve legyintett:</p>
					<p>- Ne próbálj vigasztalni, kedves öcsém, mert mingyárt elsirjuk magunkat.
						Pedig ha tudnád, mennyit költöttünk rá! Tavaly nyáron kitünő
						bizonyitványokkal jött haza a konzervatóriumról, már megvolt a tanári
						kinevezése is Munkácsra, amikor kitört az a háboru Törökországban. És akkor,
						tudja Isten, mi ütött beléje? Napokig eltörte a fejét, de ugy, hogy az állát
						is a markába fogta. Aztán kószálni kezdett a kertben, meg a határon s azóta
						is csatangol. A tanári állást vissza­utasitotta azzal, hogy nem reflektál
						ilyen vacak pályára, mert ő zseni. Azóta repülőgépeken gyötri az eszét s azt
						állitja, hogy az ő repülőtalálmánya ágyukat is magával visz a levegőbe. Ne
						szólj közbe és ne vigasztalj, ugyis elég szerencsétlenek vagyunk öreg
						napjainkra. Azt mondják, hogy a zsenit félbolondnak tartotta a világ
						mindenkor. Engedd meg, öcsém, hogy igy kell nyilatkoznom a saját fiamról, de
						én megmondom neked a szivem szerint, hogy az én fiam egészen bolond.</p>
					<p>- És most hova ment az Ábris?</p>
					<p>- A méhesben hever, a hátán, az eget nézi és gondolkozik. Ne próbáld
						megzavarni, mert olyan dühös lesz, hogy talán meg is verne.</p>
					<p>Búcsuzni akartam. De a néninek eszébejutott valami:</p>
					<p>- Hát a testvérke hogy van?</p>
					<p>Alig sikerült leküzdeni a zavaromat:</p>
					<p>- Azt hiszem, már elutaztak Pestről. Csak ősz felé fognak visszatérni...</p>
					<p>A néni áradozni kezdett:</p>
					<p>- Nézd, fiam, itt üldögélt ezen a diványon, ha a leveleket hozta le, amikor
						te még diák voltál. Ő irta mindet. És mennyit el nem beszélgetett rólad!
						Mindig csak rólad. Szófogadó gyermek volt és olyan jó, hogy még a maszatos
						kis parasztlányokat is az ölébe szedte s mindenét elosztotta köztük, amit
						csak elő tudott kotorni a köténye zsebéből...</p>
					<p>Hazafelé indultam, lehorgadt fejjel. A harangtájékán szinte belém-ütközött
						Szálka Simon pajtás. A ferencjózsef-kabát most már feltünőbben fittyedt le a
						két vállán, a nyaka csaknem zörgött a gallérban.</p>
					<p>- Hogy vagy, Simonkám?</p>
					<p>- Hát... Hát... Mostanában gyakran irogatok a naplómba...</p>
					<p>- Értem, Simon pajtás. Norcsics szóval elibéd-vágott.</p>
					<p>Szálka Simon el volt keseredve:</p>
					<p>- Az még hagyján! De az elmult szombaton, amikor meghallotta valakitől, hogy
						az ő távol­létében én is tiszteletemet tettem félórára Vojtkóéknál,
						megüzente, hogy jobban vigyázzak a bőrömre. Mert ha még egyszer be merem
						tenni a lábamat az ő ideáljához, ugy behajit valami árokba, hogy holtszagom
						lesz tőle.</p>
					<p>Részvétet éreztem a Szálka Simon valóban reménytelenbe fordult szivügye
						iránt:</p>
					<p>- Itt a kezem, Simonkám, hogy még ma beszélni fogok az érdekedben
						Norcsiccsal. Nem tudom, lesz-e eredménye, mert szerelmi dolgokban kissé
						bajos hatni az emberekre...</p>
					<p>- Szerelmi dolgokban?! - nevetett föl szegény Szálka, de talán csak azért,
						hogy föl ne jajgas­son hangosan az ucca közepén. - Szerelmi dolgokban?! Nagy
						adag jóhiszemüség kell hozzá, hogy valaki ennyi idealizmust tételezzen föl a
						te Norcsics barátodról. Neked megvallhatom, hogy én a hatezer forint nélkül
						is elvenném a Vojtko-kisasszonyt és meg vagyok győződve, hogy ő valóban
						házias feleséget jelentene a számomra. De Norcsics?! Norcsics minden
						szemérmet félredobva, szemtelen orcátlansággal tör előre a hozomány
						irányában. Szent meg­győződésem, hogy annyit nem érdekli a
						Vojtko-kisasszony, mint engemet a cipőm talpa. Csak a pénz ördöge füti és
						hajszolja őt előre az én megrontásomra. Pedig hát kicsoda az a melák pofa
						voltaképpen? Vend lévita! Vagyis százszor vacakabb alak mindenkinél. Megállj
						csak, majd leleplezem egyszer! Piszkos materialista!</p>
					<p>S komolyan fenyegetőzött szegény Szálka Simon. Megnyugtatni próbáltam:</p>
					<p>- Nem kell mindjárt gyerekeskedni, Simonkám! Csillapodj le és ne gondolj
						alantos tőrveté­sek­re, mert az ilyen harcmodor igazán nem lenne méltó
						hozzád. De megigérem neked, hogy még ma este okvetlenül beszélni fogok
						Norcsiccsal, négyszemközt. Lehet, csak kölcsönös félreértésről van
						szó...</p>
					<p>Aznap este behivtam a szobámba Norcsicsot. Öreg barátom ezen a nyáron több
						feltünő változáson ment át. A bajuszát angolosra nyiratta például,
						lengőszabásu két pár ruhát is varratott magának s vasárnap délután
						brilantinos frizurával ült kocsiba és hajtott át a Vojtko-kisasszonyhoz.</p>
					<p>Az öreg bejött s helyet foglalt:</p>
					<p>- Parancsolsz valamit? Mert énreám mindig számithatsz. Gondolom, bajba
						jutottál megint, hát csak ki vele! Lehetőleg szeretném a detájlokat is, mert
						igy jobban át tudom tekinteni a szóbanforgó esetet!</p>
					<p>- Nézd, Danyikám, - kezdtem óvatosan. - Valóban sajátszerü az a szerep,
						amelyre most vállalkoztam...</p>
					<p>Norcsics felnézett, kiváncsian. Amikor megsejtette, mire célzok, indulatosan
						állt föl:</p>
					<p>- Kérlek, mit avatkozol bele a szivügyeimbe?</p>
					<p>- És te, Danyikám, nem avatkoztál bele százszor az enyéimbe?</p>
					<p>- No, ebben igazad van, - s elnevette magát. - Igazad van. Csakhogy nagy ám a
						különbség! Tereád vigyázni kellett a saját érdekedben... Ezzel szemben én
						nyugodtan indulhatok a magam feje után.</p>
					<p>Megállt előttem, szétvetett lábakkal:</p>
					<p>- Neked most elmondok mindent. Tudd meg tehát, hogy a Vojtko-kisasszony-féle
						ügy egészen komoly s a sanszaim briliánsak. Ne hidd, hogy bolondulok
						őnagysága után. Az ilyen gyenge­ségeken én már régen tulvagyok... Van
						ellenben hatezer forint... Ne szólj közbe, kérlek, a te prepád nem érdekel!
						Van ellenben hatezer forint hozománya, ami megfelelő összeg ahhoz, hogy
						szándékomat megmásithatatlannak jelentsem ki előtted!!</p>
					<p>- No, és egy szegény ember boldogtalansága?</p>
					<p>Öreg barátomat egyszerre elkapta a harag:</p>
					<p>- Arról a szeplős prepáról beszélsz? Testvér, - és jóindulattal tette kezét a
						vállamra, - a jövőmről van szó s ilyen esetekben marhaság lenne tőlem egy
						ilyen Szálka nevü apró tetünek a nyavalygása. Hallom, azt terjeszti rólam,
						hogy azelőtt harangozó-lévita voltam, társadalmi pozició tekintetében tehát
						alatta-állok. Én nem szégyellem a multamat, de a Vojtko-familia, ha a fülébe
						jutna egyszer ez az aljasság, esetleg kétszer is meggondolná magát. Mondd
						meg azért annak a te pipaszárlábu dászkálodnak, hogy fogja be a száját. Mert
						késsel se tudják majd levakarni, ha megkapom a gallérját és odamázolom
						valami kőfalhoz. Értsd meg, hogy leendő feleségemet én meg fogom becsülni,
						de ettől függetlenül mulaszthatatlan szükségem van a hatezer
						szeszterciuszra. No, szervusz és aludj jól!</p>
					<p>Szálka Simon pajtás veszendő ügye tehát végkép elveszett.</p>
					<p>Franciaországból pedig jöttek, mindennap jöttek hosszas levélkéi a kis
						menyasszonynak és pontosan válaszoltam mindennap. De nemcsak a kis
						menyasszony irogatott szorgalmasan, hanem a negyedik héten két képeslap
						érkezett a testvérkétől is. Milyet dobbant a szivem, mikor a postástól
						átvettem ezt a két lapot s megismertem rajta kusza-hegyes vonásait annak az
						apró kéznek, amely annyiszor megcibálta azelőtt a hajamat! Délen, messzi
						délen utazott a testvérke s rajongás volt minden betüje. Vajda Zoltán is irt
						két-három szót a lapra, a testvérke pedig áradozva firkálta tele még a négy
						sarkát is. Ölelt, csókolt ismerőst és ismeretlent, csak engemet felejtett
						ki.</p>
					<p>Azon a napon semmi sem kötött többé a testvérkéhez. Most már indulni akartam,
						de előbb el kellett köszönnöm még öreg tanitómtól.</p>
					<p>Az udvar közepén tikkadtan kókadozott az a bizonyos eperfácska, a tanitó ur a
						vadszőllőtől elboritott agyagtornácon üldögélt. Halkan pipázgatott most is,
						pápaszem volt az orra végében s olvasgatott valamit. Olyanformán, hogy a
						szája nesztelenül mozgott. Csöndesen odaszóltam:</p>
					<p>- Jónapot, tanitó ur.</p>
					<p>Az öreg fölnézett, révedezve:</p>
					<p>- Isten hozott, öcsém! Örvendek, hogyne övendenék! Mert már te is
						megfeledkeztél rólam. No, gyere csak beljebb!</p>
					<p>Megint öregedett, mióta nem láttam. Kerek kis szakállába most már dohánypor
						is vegyült és a tanitó ur nem kefélte ki többé azt a dohányport. Mindig
						valami nagy megnyugvás fogott el, valahányszor együtt lehettem a szegény
						mesterrel.</p>
					<p>Az időről beszélgettünk:</p>
					<p>- Hétfőre aratni kezdenek, öcsém. Erről eszembe jut, hogy a gabona levágatik
						és a szérübe takarittatik. Ez annyit jelent, hogy jönni fog az ősz. Mindenki
						belejut egyszer abba az őszbe, eltünik a novemberi ködben és nem jön ki
						belőle többé.</p>
					<p>Lehajtottam a fejemet. Az öreg észrevette:</p>
					<p>- Ne hidd, hogy ez a gondolat elkeserit talán. Békében éltem embertársaimmal
						s hiven szol­gáltam hazámat. Ma már csak ugy elszemlélődök magamban és bár
						nagyon egyedül vagyok, eltársalgok azért. Boldog ember, aki ezt elmondhatja
						magáról. Senkinek megrontására nem törekedtem és e tudatnak hite
						megelégedéssel tölt el. És nyugodtan hajtom le vén fejemet, ha egyszer
						zörögni fognak értem... De várj csak! Megint eltértem s a mulandóság
						dolgaival szomo­ritgatlak. Pedig egyébről szándékoztam beszélni. Persze,
						persze, hiszen maholnap feleséges leszel: csak most jut az eszembe,
						örvendek, hogyne örvendenék...</p>
					<p>Ahogy ezt mondta, felállt és nem állapodott meg, csak a régi tanterem
						közepén. A hangja fátyolos lett:</p>
					<p>- Negyvenkét esztendőm ment el e négy fal között. Az édesapád is
						gyereklegényke volt még, öcsém...</p>
					<p>Elakadt a szava. A sarokba támaszkodva ott hevert az ócska falitábla, egy
						poros szekrény tetején ott állt a kopott kis földgömb. Sok-sok esztendő óta
						elmosódtak rajta hegységek, nagy folyók és tengerek... S azok az
						összefaragcsált padok! Megtaláltam a helyet, amelyen ott­hagytam egyszer a
						gyermekkoromat. A tanitó ur észrevette s odament a legutolsó padhoz:</p>
					<p>- Emlékszel-e még? Itt, a szélen figyelgettél reám, mikor már az ötödik
						osztályba jártál. A következő évre a kollégiumba készülődtél. Mintha most is
						látnálak...</p>
					<p>Visszament a tulsó padsor első soráig s rámutatott a legszélső helyre:</p>
					<p>- Itt ült kis testvérkéd, a Pirike. Akkor még nem lett volna tanköteles a
						kisleány, azon a télen csak látogatóba hozták el a szülei, de az édesanyád
						neki is kénytelen volt táskát és ábécét venni. Itt ült a kedves, de ő már
						kevésbé tudott figyelgetni, igaz, hogy akkor még alig látszott ki a padból.
						A testvérke jobban szeretett hátranézegetni s feléd integetett mindig, ha
						azt hitte, hogy nem látom. Már akkor is mindenben téged utánozgatott.</p>
					<p>A testvérke! Mindig a testvérke! Minden szögletből elibém áll megható
						alakja...</p>
					<p>A tornácon voltunk megint. A tanitó ur a testvérke után érdeklődött:</p>
					<p>- Hogy van a kedves? Szép volt tőle, hogy az esküvője előtt két nappal
						felszaladt hozzám és elbúcsuzott tőlem. El is sirta magát szegényke, de hát
						ez természetes. Ki tudja, látni fogom-e még?</p>
					<p>Ezt nem is tudtam eddig! A testvérke búcsuzása meglepett, mert sejtettem,
						hogy nem a tanitó ur miatt sirdogálhatott annyira. Az ujság nagy fölfedezés
						volt, de most csak levert. A tanitó ur is észrevette a rossz kedvemet:</p>
					<p>- Remélem, felnézel hozzám ezentul is.</p>
					<p>- Mindig fel fogom keresni, tanitó ur.</p>
					<p>A nap a nyugati hegyek feje fölött járt, alig embermagasra. Üres volt a falu,
						csak itt-ott játsza­doztak a gyerekek. A Vájnstok kocsmája előtt azonban
						egyszerre fölkaptam a fejemet. Az ivó felől ugyanis több lábnak egyidőben
						való tompa dobbanása hallatszott, mintha egyszerre többen is gyömöszöltek és
						rugdostak volna valakit. De mielőtt még észbekaphattam volna, az a valaki
						széles ivben repült már kifelé a kocsma ajtaján, átkalimpált a levegőben s
						hármat-négyet gömbörödvén, lenyekkent az ucca közepére. Ám ugyanabban a
						pillanatban csupasz talpaira is pattant már az a nyurga és lompos legény,
						ugy fenyegetőzött az ajtó felé:</p>
					<p>- No várjatok! Ezért meg fogtok halni!</p>
					<p>Persze Vidróczki volt. Szétcibált hajjal, a jobb nadrágszára fel volt hasitva
						a combjáig és persze mezitláb. Szörnyü talpai voltak, két kiugró bütyökkel a
						két nagyujja végső izületén. Olyan talpai voltak Vidróczkinak, hogyha
						nekivágott az országutnak, csakugy hüppögött alatta a por!</p>
					<p>Megörültem, hogy oly hosszu idő után igy összebotlottam ezzel az árva
						mezitlábassal. Ő is észrevett s egyszerre öröm viharzott át a savanyu
						képén:</p>
					<p>- Nagyszerü, apám, hogy itt vagy! Éppen téged kerestelek, mert hat hét óta
						sürgős beszédem van veled. Gyere csak utánam!</p>
					<p>Megindultunk a lakása felé. Vidróczkit bánthatta némileg, hogy a szemem
						láttára repitették ki, tehát csak visszatért erre a kellemetlen pontra:</p>
					<p>- Ugy történt, apám, hogy politikai dolgok miatt összevitatkoztunk. Egyéb nem
						is volt köz­tünk. De Patkányt, azt a vaksit, jól feneken rugom négyszemközt,
						mert még biztatta is hátulról a legényeket, hogy lökjétek ki a szemtelent,
						lökjétek ki a szemtelent!... No megállj Patkány! Vagyis hogy nem rughatom
						feneken, mert kettőhatvannal tartozok neki, csak megfricskáztam, hogy három
						hétig attul prüszköl majd! De mondd csak, nem volt valami kavarodás odafent
						a választási fogásaim miatt?</p>
					<p>- Hol? Az országgyülésben?</p>
					<p>Komolyan bólintott:</p>
					<p>- Csakis!</p>
					<p>Miért ne szereztem volna neki egy jó napot!? Még komolyabban mondtam rá:</p>
					<p>- De igen! Az egyik munkapárti képviselő szóvá tette, hogy milyen
						erkölcstelen eszközökkel dolgozott idelent az ellenzék. Téged névszerint is
						megemlitett az a képviselő, amire zugni kezdett az egész munkapárt...</p>
					<p>- Haljanak meg! - mosolygott hidegen Vidróczki.</p>
					<p>Akkor már odaértünk a pitvarukba. Le kellett hajtani a fejet, hogy bele ne
						ütődjön a gerendába. Vidróczki szinte négykézláb mászott be a hátulsó kis
						kamrába.</p>
					<p>Olyan volt ez a lyuk, mint tavaly ősszel is, amikor utoljára üldögéltem
						itten. Vidróczki leült a háromlábu székre, amelynek harmadik lába régen
						kitört már. Én az ágy szélére ereszkedtem le óvatosan.</p>
					<p>- Nyanya! Nyanya! - kiáltott ki hirtelen és kettőt csattintott a
						tenyerével.</p>
					<p>A kertecske felől becsoszogott erre a Vidróczki édesanyja. Sok gond és bánat
						emészthette, amióta világra-hozta ezt a hirhedt suszterfiát. De ahogy
						meglátott, jobb kedvet próbált erősza­kolni magára:</p>
					<p>- Isten hozta, urfi!</p>
					<p>Vidróczki közbevágott:</p>
					<p>- Nyanya, most nem érünk rá a traccsra, mert a jövőmről van szó. Tehát csak
						ugorj át Patkányhoz és hozz át tőle egy kis nyakzsirt. Félliterrel
						megelégszek.</p>
					<p>A néni elszomorodott:</p>
					<p>- De hiszen tudod, hogy a zsidó neked már nem hitelez. Tegnapelőtt is azt
						mondta, hogy mindig becsapod...</p>
					<p>- Azt mondta?! Azt merte mondani?! No nézd már a szemtelenjét!</p>
					<p>Láttam, hogy baj van. Öt forintot adtam át az öregasszonynak:</p>
					<p>- Itt van, néni. A felesleget hagyja ott tartaléknak.</p>
					<p>A néni elment, Vidróczki pedig rácsapott a térdére:</p>
					<p>- Mindig mondtam, gavallér vagy! Ne félj, apám, a véremet ontom érted, ha
						akarod! Becsü­letszavamra mondom ezt neked, én, Vidróczki, aki még soha nem
						hazudtam! De most másról van szó, kérlek. Most arról van szó, hogy
						megutáltam már ezt a zsiványéletet. Hekus akarok lenni!</p>
					<p>Nem értettem:</p>
					<p>- Mi az, hogy hekus?</p>
					<p>- Hogy mi az? - és felkacagott édesen. - Hát pesti detektiv! Ugy történt,
						hogy a mult vásárkor benéztem Ujhelybe s a Vörös Ökör-be összetanálkoztam
						egy pesti detektivvel. Eliszogattunk, összekomáztunk. Ő mondta, hogy Pesten
						a csirkefogók hekusnak csufolják a detektiveket. Hej, milyet ugrottam ettől!
						Hekus... Hekus... Emlékszel rá, hogy a méltóságos képviselő ur, már mint a
						leendőbeli apósod, ezt megigérte nekem, amikor annyit dolgoztam érte a
						válasz­táson. Hatszor bicskáztak össze, apám, kifolyt belőlem egy kanna vér,
						feküdtem utána vagy két hetet. De megigértem őméltóságának, hogy képviselővé
						teszem. Uriember pedig szavát tartja... Megtartottam! Az öreg ennek fejében
						megigérte, hogy kineveztet hekusnak...</p>
					<p>- Meglesz, Vidróczki pajtás. Erre én is a kezemet adom neked.</p>
					<p>Az öregasszony közbe visszajött a törköllyel. Vidróczki huzott belőle egyet
						és abban a pillanat­ban hányni kezdte magát:</p>
					<p>- Nyanya! Gyere csak vissza, nyanya! Most hallom Zoltántól, hogy a
						miniszterelnök el akar fogatni...</p>
					<p>- A miniszterelnök? Aki a király után gyön?</p>
					<p>- Az hát! - kacagott Vidróczki és a térdeit csapkodta. - Olyan veszekedés
						volt miattam az országgyülésbe, mint egy zsinagógába, mert kibuktattam a
						mungó-jelöltet! Másnap minden ujság azt irta rólam, hogy több eszem van,
						mint a hadügyminiszternek. A miniszterelnök erre olyan dühös lett, hogy
						kiadta ellenem az elfogató-parancsot. Hát csak gyöjjenek! Szent Isten, mi
						lesz még ebből!</p>
					<p>A néni akkor már kiment: egy szavát se hitte Vidróczkinak. Gyönyörködtem
						benne, de sajnáltam is:</p>
					<p>- Szoktál néha talpalni is valamit?</p>
					<p>- Nem talpalok, az Istennek se talpalok! - és ideges mozdulatot csinált. -
						Annyi eszem van te, hogy miniszter is lehetnék. Hej, mennyi pénzt kaparnék
						magam alá! De csak azért, hogy ur lehessek belőle és kiflangérozhassam
						magamat. Mert urnak születtem!</p>
					<p>Az ital a fejébe szállt. Pedergetni kezdte két-három szál bajuszát s aközben
						maga elé mosoly­gott:</p>
					<p>- Hekus... Hekus... Csak képzeld el, hogy amikor nyomozni kezdek valami
						gyilkosságba és a vasbottal végigmegyek a pesti uccán, a gyerekek orditani
						kezdenek utánam: hekus! hekus! Az áldóját, de jó dolgom lesz!</p>
					<p>Meghatódva hallgattam ezt a dologkerülő legényt. Tudtam, hogy egy szava sem
						igaz, de azt is tudtam, hogy sohasem hazudik számitásból. Költ és lódit
						szakadatlanul, csupaszláb az egész ember, de nagyzol csupán azért, hogy
						megbámulják.</p>
					<p>Este volt, az alacsony szobában valóságos lepedő lengett a szivarfüstből. Az
						üvegnek csaknem az alján járt már a nagyhirü Vidróczki. A szeme zavaros
						lett, minélfogva egyszer csak eldült a háromlábu széken és jobb tenyerét a
						tarkója alá helyezte. És akkor kiengedte szilaj torkát:</p>
					<p>Hallottad-e Vidróczkinak nagy hi-ri-i-it,</p>
					<p> Pintér Pista hogy levágta a feji-i-i-it...</p>
					<p>Mennyezet-remegtető mellhangja volt Vidróczkinak. Hatalmas torka átvert a
						szobán. Külön­ben is a kedvenc nótáját harsogta, tehát a tenyerével
						mórikálni kezdett a füle körül, mialatt zavarosan mosolygott. S még jobban
						nekieresztette a torkát:</p>
					<p>Pintér Pista ugy levágta egyszerre,</p>
					<p> Mingyárt lebukott Vidróczki a földre...</p>
					<p>Későre járt az idő, amikor felálltam. Vidróczki ittasnak látszott:</p>
					<p>- Tehát biztos a hekusi kinevezés?</p>
					<p>- Őszre meglesz, Vidróczki pajtás.</p>
					<p>Bólongatott magának s aközben mámorosan mosolygott:</p>
					<p>- Nagyszerü! Nagyszerü! Ez hiányzott nekem mindig! Zathureczky Zoltán magyar
						királyi országos vezérmérnök, meg Vidróczki főhekus! Micsoda hamis fattyak
						leszünk mi még ketten, apám!</p>
					<p>Kint sötét volt. Vidróczki az ucca közepéig kisért ki s nagyokat csuklott.
						Alig tudtam szaba­dulni tőle.</p>
					<p>Másnap délelőtt eljárkáltam a ház körül, a fenyves alatt s hosszan elnéztem a
						folyón tul álló gyümölcsösünk felé. Végigjártam még egyszer mindazokat a
						helyeket, ahol oly feledhetetlen pillanatokat éltünk át ketten. Itt
						játszadoztunk valamikor, később innét küldözgette utánam a nagyvilágba az
						öregek szigoru üzeneteit. Minden szögletből ő lépett elém s a kert ösvényein
						nem-egyszer azon kaptam magamat, hogy az apró lába nyomát keresgélem. Nem
						találtam meg többé.</p>
					<p>Bucsuztam a testvérke emlékétől s szelid merengéssel gondoltam rá még-egyszer
						örökké elsuhant alakjára. Akkor már tudtam, hogy két-három nap mulva el kell
						indulnom. Szinte örömet éreztem rajta. Mert ahogy tünedezett előlem a
						testvérke, olyan mértékben közeledett felém a szelid kis menyasszony. Már
						csak az anyámnak kellett szólnom, hogy készitsen elő az utra. De mi módon
						közeledjek hozzá?</p>
					<p>Ezen is tulestem. Sokkal hamarabb pedig, semmint reméltem volna.</p>
					<p>Ebéd után bementem az apám szobájába s még egy rövid levelet kezdtem irni a
						kis meny­asszonynak. Értesitettem, hogy az anyám egészséges már, én tehát a
						jövő héten vonatra fogok ülni.</p>
					<p>Közben valami dolgom akadt. Kimentem, de a levelet ugy hagytam az
						asztalon.</p>
					<p>Amire visszajöttem, az anyám az asztal mellett állt, kezében az én nyitott
						levelemmel. Szomorunak látszott:</p>
					<p>- Mikor voltam én beteg?</p>
					<p>No, most megfogtak! De azért hidegen feleltem:</p>
					<p>- Hát tegyük fel, hogy nem voltál beteg. De azért ugy illett volna, hogy
						kicsit ágynak feküdj a testvérke miatt. Már csak illendőségből is.</p>
					<p>- Ugy? - és gunyosan nézett végig. - Tehát a testvérke miatt? A te drágalátos
						testvérkéd miatt? No lám! Hát azért sietsz annyira a menyasszonyod után! Te
						szemtelen, még arra se vagy méltó, hogy a kezét megcsókold annak a leánynak!
						Most már mindent értek...</p>
					<p>Megállt. S kurtán annyit szólt:</p>
					<p>- Várj csak! Mindjárt visszajövök!</p>
					<p>Kiment, feltünő sietséggel. Két-három perc mulva visszajött, odalépett az
						ablakhoz s a jobb­kezét magasra tartotta a világosság fölött:</p>
					<p>- Hát ez mi?</p>
					<p>Közelebb mentem hozzá. És akkor vér szökött az arcomba...</p>
					<p>... Az anyám egy sötét és hosszu hajszálat tartott az ujjai közt. Olyan
						hosszu volt az a hajszál, hogy egy középtermetü leánynak akár a bokájáig
						érhetett volna...</p>
					<p>Farkasszemet néztünk. Az anyám haragtól elborulva kiáltott rám:</p>
					<p>- Kié ez a hajszál?</p>
					<p>- Te egy hajszálat találsz valahol, - mondtam tettetett nyugalommal. - Mi
						közöm hozzá?</p>
					<p>- Mi közöd hozzá? Tudd meg, te szemtelen, hogy a vánkosodon találtam aznap,
						mikor az a szerencsétlen leány elutazott a férjével. Hogy került hozzád ez a
						hajszál?</p>
					<p>- Nem mondom meg! Senkinek se tartozom felelősséggel!</p>
					<p>- Hát ezért szaladtál annyira a menyasszonyod után! Ezért!</p>
					<p>Vállat vontam:</p>
					<p>- Lehet.</p>
					<p>- Istenem! - és egyszerre felsirt. - Ilyen szégyent hozni a házunkra! Ó, hogy
						ezt nem tudtam! Hogy löktelek volna ki azzal a hálátlan teremtéssel
						együtt!</p>
					<p>Most már nyugodt voltam:</p>
					<p>- Az lett volna a leghelyesebb. Legalább nem lettünk volna annyira
						szerencsétlenek.</p>
					<p>- Mit beszélsz, te ostoba?! - kiáltott fel az anyám.</p>
					<p>Szembeszálltam vele:</p>
					<p>- Igen! Ha tudni akarod, tudd meg, hogy te tettél boldogtalanná
						mindkettőnket! De neked okos házasság kellett, verne meg az Isten minden
						okos házasságot! Megöltél anyám, megöltél! De megölted a testvérkét is!
						Hagyj itt, azonnal hagyj itt, mert nem tudom, mit csinálok ma­gam­mal!
						Szivtelen anyánk voltál, sohasem szerettél bennünket!</p>
					<p>Az anyám eltakarta a fülét:</p>
					<p>- Istenem, hát ezt is meg kellett érnem! Hát ezt érdemeltem, hogy
						fölneveltelek, hogy minden gondolatom csak a tietek volt...</p>
					<p>Sirva szaladt ki a szobából.</p>
					<p>Késő estére vetődtem csak haza. A folyóra néző széles verandán vacsoráztunk
						négyen s csön­desen beszélgettünk. Az anyám feltünően szives volt hozzám.
						Nem értettem. Az apám megjegyezte egyszer, hogy hétfő hajnalban nekilát az
						aratásnak. Norcsics még mókázni is próbált. S kényszeredett jókedvén át
						gyanitani kezdtem, hogy ezek hárman most össze­esküdtek ellenem és hogy
						mindent tudnak. Kivévén persze a hajszálat.</p>
					<p>És jól gyanakodtam. Mert a két öreg egyszerre csak felállt s jóéjszakát
						kivánt nekünk. Az anyám a homlokát is elém-tartotta.</p>
					<p>Az égen feltetszett már a hold s lábunk alatt egy tücsök énekelt, megható
						bájjal. Lent csobbant a folyó.</p>
					<p>Norcsics nagyokat fujt a szivaron. Vontatva indult meg a szó:</p>
					<p>- Emlékszel még a táviratra, amelyet nekem kellett feladnom?</p>
					<p>- Emlékszem.</p>
					<p>- És aztán?</p>
					<p>- Fölmentem a testvérkéhez.</p>
					<p>- És ő kidobott...</p>
					<p>- Ugy van!</p>
					<p>Hallgattunk. Megint Norcsics kezdte:</p>
					<p>- S mikor indulsz?</p>
					<p>- Holnapután.</p>
					<p>Megütődve nézett rám: ezt a választ nem igen várhatta. Mert az anyám ma esti
						jósága annyira meghatott, hogy most már föltettem, engedelmeskedni fogok
						neki. Csak azért is megmutatom, hogy tudok felejteni!</p>
					<p>- Szereted a menyasszonyodat? - kezdte sokára Norcsics.</p>
					<p>- Szeretem. Már csak becsületből is.</p>
					<p>Ingerült mozdulatot tett:</p>
					<p>- Ez nem elég! Mert éppen az ilyen beszéd nem becsületes! Látod, nem egyszer
						elfigyeltem, mennyire ragaszkodik hozzád az a leány. Neked is ragaszkodnod
						kell hozzá, de igazán! Ha nem megy, akkor jobb, ha most mentek szét!</p>
					<p>Kénytelen voltam mosolyogni ezen a tulzott aggodalmon:</p>
					<p>- Tévedsz, Danyikám. Szeretem a menyasszonyomat és tudom, hogyha két hónap
						mulva visszatérünk, kicserélt ember leszek. De lásd, én komolyan
						szenvedtem...</p>
					<p>Csöndes szép éjszaka vett körül bennünket. Aztán megszólalt Norcsics:</p>
					<p>- Tudom. De most ne bolygassuk a letünt dolgokat. A multat nem lehet
						visszacsinálni.</p>
					<p>- Nem is akarom, Danyikám.</p>
					<p>- Örülök, hogy igy beszélsz. A magunk esze után induljunk, igy csalódás
						lehetőleg ritkán ér bennünket. S mindig előre kell nézni, sose
						hátrafelé.</p>
					<p>Koccintottunk, kezet fogtunk.</p>
					<p>Régen nem aludtam olyan békében, mint ezen az éjszakán. Hát még másnap, a
						vasárnapi napon! Az édesanyám mintha minden értem való gondját elfelejtette
						volna: már jókor délelőtt hangos kedvvel rendelkezett és parancsnokolt s
						amikor kiléptem a szobából, megcsókolt. Három bőröndbe is pakolgatott
						egyszerre. Az apám is a kedvembe akart járni mindenképpen. Egyet-egyet
						csavart a bajuszán s amikor már semmi szebbet nem tudott kitalálni, kedves
						nagyzolással állt elém a tornácon:</p>
					<p>- Örülök, fiam. Kétszáz pengővel adok többet, mint amennyire szükséged van.
						Hadd tudják meg a franciák is, hogy az én fiam van olyan ur, mint ők.</p>
					<p>- Köszönöm, kedves apám...</p>
					<p>Juniusnak utolsó vasárnapja volt ez a vasárnap. A templomban aznap az aratás
						isteni eredetü jelentőségét fejtegette a tiszteletes ur. Hej, ha tudta volna
						akkor a tiszteletes ur, micsoda aratás lesz itt nemsokára, de a galiciai
						mezőkön!</p>
					<p>Ebéd után egyedül maradtam a két öreggel. Mert Norcsics a Vojtko-kisasszony
						látogatására indult át lóháton. Ebben az időben már annyira előrehaladott
						stádiumban voltak a Norcsics sanszai, hogy minden pillanatban felléphetett.
						És pedig a legkomolyabb szándékkal.</p>
					<p>Egyedül maradtunk s ez a délután a legkedvesebb emlékeim közé tartozik. Oly
						hosszu idő után a régi bizalommal vettük körül egymást s a hármunk csöndes
						békéje ráborult az öreg házra is. Ünnepi hallgatás feküdt a tájon.
						Valahonnét, a felvég irányából, elnyujtott kakasszó hallatszott el idáig. A
						dombon tul már elzakatolt a négy-órai tehervonat.</p>
					<p>Mi ott ültünk hárman a vadszőllős, árnyékos verandán. Csöndben
						kvaterkázgattam az apám­mal. Mert csak látogatónk se akadt erre a
						délutánra.</p>
					<p>Az apámnak megeredt a szava. S régi, nagyon régi dolgokról beszélt nekem,
						mint csak elvétve azelőtt s egészen kicsi koromban. A nagyapámról, meg a
						dédapámról s csodálatos, bolyongó életükről. Aztán öreg házunkról, amelynek
						árnyékában egyszer állitólag valamelyik Rákóczi is ebédet evett futtában,
						amikor éppen csatába készült a német vagy a török ellen. Beszélt az apám a
						negyven-ötvenesztendős házibálok, vig szüretek merengő emlékeiről. És ahogy
						fokonként jött az este, az apám is messzebbre kalandozott el. Előkerültek a
						várak és az erdők mondái, az éjféli temető babonái, amelyekben még ma is
						hiszek éppen ugy, mint ahogy hitt valamennyi dédapám és dédanyám az öreg
						házban. Mert a házunknak is voltak kisértetei. Az apám
						fel-felbólongatott:</p>
					<p>- Régi dolgok, nagy dolgok. Sose felejtsd el őket, fiam!</p>
					<p>(Jaj, dehogy is felejtem el őket, édesapám!)</p>
					<p>És akkor történt valami...</p>
					<p>Édesanyám terittetni akart, amikor lódobogás hallatszott az udvar felől. A
						tornácra siettünk ki mind a hárman.</p>
					<p>Norcsics érkezett meg, fülig porosan. Ijedt volt az arca.</p>
					<p>- No, mi az? Történt valami? - sürgette az apám.</p>
					<p>Norcsics a levegőbe csapott:</p>
					<p>- Szerajevóban meggyilkolták a trónörököst meg a feleségét. Ezelőtt félórával
						hozták meg a hirt a városból Vojtkoéknak. Kampec már a világnak, János
						bátyám!</p>
					<p>- Nem lehet az, Danyi fiam. Jobban vigyáznak ma egy trónörökösre!</p>
					<p>Vacsorához ültünk, nem a legnyugodtabb lelkiállapotban. Különösen az kezdett
						aggasztani, hogy Norcsics lehorgasztotta a fejét...</p>
					<p>Lent a faluban, valahol a harangláb tájékán, karikába táncoltak leányok,
						legények s méla nótájukra figyelgettünk akaratlanul is. De egyszerre
						abbamaradt a tánc, meg az ének. Csak arra rezzentünk össze, mikor az udvar
						felől Sándor Gyuri kisbiró kivánt reánk jóestét. Nyakig poros volt Sándor
						Gyuri és már messziről ujságot lobogtatott felénk:</p>
					<p>- Háboru lesz, nemzetes ur! Benne van a hirlapba!</p>
					<p>Sándor György a városban járt délután. Az esti gyorsvonattal megjöttek már a
						fővárosi hirlapok külön-kiadásai. Ő is elkapott belőlük egyet s azóta
						egyfolytában rohant hazáig.</p>
					<p>Olvasni kezdtem, fenhangon. Norcsics komolyan bólogatott maga elé, az apám a
						szavát vissza­fojtva figyelt, az anyám pedig élő-halott lett, szegény.</p>
					<p>Félóra mulva letettem az ujságot. Elhallgattunk.</p>
					<p>Sándor Gyuri szólalt meg elsőnek a háttérből:</p>
					<p>- Én már pakolni kezdek holnap, Zoltán urfi. Mert tüzér vagyok a
						kassaiaknál.</p>
					<p>- Együtt fogunk menni, Gyurikám, - szóltam rá csöndesen. S véletlenül az
						anyámra néztem.</p>
					<p>Szegény anyám! A szája halkan mozgott:</p>
					<p>- Nem lehet az, fiam... Nem lehet...</p>
					<p>Sándor Gyurit pohár-borral kinálta meg az apám. Gyuri helyet foglalt és
						szaporán kezdte előadni városbeli megfigyeléseit. Hogy azt mondja, mindenki
						esze nélkül kapkodta szét az ujságokat, az egész város az uccán van s az
						emberek szidják a szerbeket. Hogy azt mondják, ki kell irtani őket!</p>
					<p>Félóra mulva már tizen-tizenöten szállingóztak a verandára: a presbitérium
						tagjai, ősz föld­mivesek, kepés aratóink, öregasszonyok, legények és
						könnyezgető menyecskék. Másik félóra mulva már tele volt velük a tornác, meg
						az udvar és akkor Norcsics felolvasta előttük is az ujságot.</p>
					<p>- Háboru lesz, háboru lesz, - bólongattak maguk elé az öregek.</p>
					<p>Alvásról szó sem volt ezen az éjszakán. A lámpa égett még a fejemnél, amikor
						bejött hozzám az édesanyám. Halovány volt:</p>
					<p>- Holnap már nem indulhatsz. Várni kell néhány napig.</p>
					<p>- Édesanyám, - és felkönyököltem az ágyban, - azt hiszem, sehová se indulok
						el többet magamtól.</p>
					<p>- Hogyhogy? Csak nem gondolod komolyan?</p>
					<p>- Az az érzésem, édesanyám, hogy mától kezdve egy hadkötelest se eresztenek
						ki már az országból.</p>
					<p>Nekem lett igazam. Norcsics reggel lóháton ment be a városba s egy nyaláb
						ujságot hozott. De meghozta a hirt is, hogy egyetlen katonalegény nem
						távozhatik egyelőre a határokon tul.</p>
					<p>Az anyám nyugodt próbált maradni:</p>
					<p>- Nem baj, fiam. Azonnal irjál Lenkének, hogy jöjjenek haza. Nyaralhatnak
						nálunk is. De ird bele, hogy én hivom!</p>
					<p>A levél elment. Milyen észrevétlenül suhantak el azok a nyári napok! Zugó
						fejjel, álmatlanul kódorogtam föl és le s azalatt jöttek, egyre jöttek a
						hirlapok, mindig zavarosabb jelentésekkel. Kábult volt mindenki, kivévén az
						anyámat. Hidegen tett-vett és parancsnokolt s aközben ugy tetszett nekem
						többször is, mintha riadtan felejtette volna rajtam a szemét egy-egy óvatlan
						pillanatban. Az éjszakák rövidek voltak, a nappalok végtelen tikkadtsággal
						terültek el a forró tájék fölött. És a forró tájékon sietve, nagyon sietve
						arattak az emberek.</p>
					<p>Egy hét mulva megjött a kis menyasszony válasza. Első olvasásra még magamat
						is meg­nyugtatott. Nem kell félni semmitől, mert apa (már mint az öreg
						méltóságos) azt mondja, hogy diplomáciai feszültség az egész, elmulik néhány
						hét mulva. Ő (a kis menyasszony) elszomo­rodott, hogy nem mehetek utánuk, de
						két-három hét mulva eloszlik a fenyegető légkör (apa mondta igy!), én akkor
						mégis csak elindulhatok és ő vár, mindig vár reám.</p>
					<p>Mintha lecsillapodtam volna. De nem ugy az anyám! Ahogy átfutott a kis
						menyasszony levelén, most már ő ült neki a válasznak...</p>
					<p>- Megirtam, fiam, hogy azonnal, de azonnal haza!</p>
					<p>Hogy mentek azok a napok! A hirlapokat lestem minden pillanatban s ezek a
						hirlapok nap-nap után nagyobb nyughatatlansággal töltöttek el. Először csak
						a kis menyasszony miatt voltam nyugtalan, de később szorongó érzések közt
						gondoltam magamra is.</p>
					<p>Azokban a napokban, mikor zugott-főtt a fejem és az idegesség miatt már
						képtelen voltam aludni, egy délelőtt összebotlottam Szálka Simon pajtással.
						Szálka Simon olyan kedvében volt ezuttal, hogy szinte tánclépésben
						közeledett felém. Hirtelen visszaemlékeztem régi igéretemre s rosszul esett,
						hogy el kell rontanom ezt a pillanatnyi hangulatát:</p>
					<p>- Simonkám, Norcsics végleg belebolondult abba a leányba.</p>
					<p>Szálka Simon egy nagyot nevetett:</p>
					<p>- Hogy belebolondult!? Megnyugtatlak, Zoltánkám, hogy meg is fog bolondulni
						az a brutális lévita...</p>
					<p>Nem értettem. Szálka tovább-mosolygott:</p>
					<p>- Nézd, Zoltánkám, olyan egyszerü a számitásom. Itt a háboru! Az a zupás
						őrmester, mert sikerült megtudnom, hogy csak őrmester a koszos, az első
						napon bevonul. Én pedig itthon maradok, - és odacsapott a mellére. - Horpadt
						mell! Amire visszajön egyszer, föltéve, hogy visszajön, akár százszor
						kipukkadhat!</p>
					<p>A negyedik hét jött reánk ilyen állapotban. S néhány nap mulva megjött a kis
						menyasszony válasza is, illetve a méltóságos uré. Egyenesen az apámhoz
						intézte. Csak a külpolitikai vonatkozásu részét idézem, mert ez volt akkor a
						legfontosabb nekünk:</p>
					<p>»...ami viszont a külügyi vonatkozásu, specialiter a jelen bonyodalmakra
						vonatkozó fel­fo­gsomat, nézeteimet és álláspontomat illeti,
						megnyugtatástokra annyit máris elárul­hatok, nagybecsü Jánosom, hogy e
						tekintetbeni látköröm és horizontom, melynek tanuságát több alkalommal is
						adhatni szerencsésnek érezhettem immár magamat a képviselőházban,
						mondhatnám: csalhatatlan. Külső látszatra ugy tünhetik fel valóban az
						avatatlanok szemei előtt, mintha internacionális jellegü konfliktusok, sőt
						konflagrációk előszele zavarná meg az európai népek, nemzetek, országok és
						nemzetiségek békésebb szellemü eddigi összmüködését...«</p>
					<p>Az apám felnézett a levélből s azt mondta, hogy az öreg stilusa kissé
						tultömött ugyan, de alighanem igaza lesz. Nem ugy az édesanyám:</p>
					<p>- Táviratot küldünk, hogy azonnal jöjjenek!</p>
					<p>Az apám azt felelte rá, hogy az öreg leveléhez kell tartani magunkat, mert
						külpolitikai tekin­tetben csak neki van igazi orientálódása, de akkor
						belépett Norcsics.</p>
					<p>Belépett ugy, amint lóháton érkezett meg a városból:</p>
					<p>- Szerbiának tegnap megküldtük az ultimátumot!</p>
					<p>Összenéztünk. Az apám és Norcsics még akkor se hitt a háboruban. Én még
						ugyse. Csak az anyám lett egyszerre feltünően hideg és eleven, amint az
						apámra nézett:</p>
					<p>- Látod, ilyen a te méltóságos barátod külpolitikai orientálódása! De most
						nem szabad időt vesztegetni! A táviratot ugy kell megfogalmazni, hogy
						lóhalálban jöjjenek, egyenesen hozzánk s Zoltán el fogja venni a
						menyasszonyát!</p>
					<p>Meglepetve néztem az anyámra. A kis menyasszonynak, azaz a kis feleségnek
						tehát nálunk kellett maradnia: hiszen ezt akarta a méltóságos ur is! De okos
						teremtés volt az anyám! Kedvében akart járni az öregurnak, hogy magához
						szakitsa a leányát. Ő megérezte már akkor, amire én gondolni se mertem.</p>
					<p>De oly hosszu szenvedések után boldog lettem legalább. Álmomban se hittem
						volna, hogy öt, esetleg már három nap mulva feleségem lehessen a kis
						menyasszony. Hálával néztem föl az anyámra és a távirattal jókedvüen
						indultam meg a postahivatal felé.</p>
					<p>Zohor bácsi és Zohor néni a tornácon üldögélt. Elolvasták a táviratot s
						jószivvel kivántak szerencsét. Észrevettem, hogy ez a két kedves öreg mintha
						elfogódott lett volna e pillanatban, ám valami egyéb ok miatt. Zohor bácsi
						nem is késett sokáig:</p>
					<p>- Hát mégis, mégis, fiam... Lassankint mintha igaza lenne Ábrisnak. Pedig
						mennyit nevették! Most persze nem nevetnek rajta. Megmondta idejében, hogy
						nagy háboruk következnek...</p>
					<p>És ezt már, ezuttal először, büszkén mondta Zohor bácsi.</p>
					<p>- Hát Ábris hol van? - kérdeztem, csak éppen, hogy kérdezzek valamit.</p>
					<p>- A méhesben. Nézz ki utána, fiam. Sok okos dolgot fogsz meghallani tőle.
						Mert most már mi is bizni kezdünk szegényben.</p>
					<p>A méhesben csakugyan rábukkantam Ábrisra. Ott feküdt Ábris, négy-öt köpü méh
						zümmögő danája mögött, laboda és bodza árnyékában, hanyatt. Pipázgatott s az
						eget nézte. Kuszált hajjal, nyiratlan szakállal.</p>
					<p>- Mit csinálsz, Ábriskám?</p>
					<p>- Gondolkozok, - felelte. - Feküdj csak mellém!</p>
					<p>Leheveredtem a szalmazsupra. Ábris pöffentett néhányat a kurtaszáru fapipán
						és akkor igy intézte hozzám a szót:</p>
					<p>- Tehát bolond voltam. Mi? Az áldótokat!</p>
					<p>- Én sohasem állitottam ezt rólad, Ábriskám, - szóltam csöndesen.</p>
					<p>- Neked elhiszem. De azért te se hallgattál reám, - s búsan lógatta hozzá
						idomtalan fejét. - Megmondtam pedig idejébe, menekülj innét, merre a két
						szemed lát! Mária-Anyám, de sokan fognak meghalni itten!</p>
					<p>Felugrott és fájdalomra vonaglott el a szőrös arca. Én annyit mondtam rá:</p>
					<p>- Gyáva ember sohase tudnék lenni, barátom. S aztán mit szólna hozzá öreg
						tanitóm, ha a legválságosabb pillanatban elhagytam volna a hazámat?</p>
					<p>De itt már felhorkant Zohor Ábris. A fejét csapkodta s azalatt ugy orditott,
						mint egy valóságos őrült:</p>
					<p>- Hallgass! Hallgass, te ostoba ember! Gyávának nem látszani akarni: a
						legnagyobb gyávaság! Az öreg tanitódat pedig ne emlitsd, mert vagy hülye
						alak, vagy csirkefogó ez a hazafias vén tökfilkó! Mi az, hogy hazafiság!?
						Halomba dögleni!? Kazlakban rothadni el az erdők alatt?! Fuj, az emberiség
						szégyene vagytok! Ne makogj közbe, mert mindjárt hasbaruglak! Hogy én is
						embert akarok ölni a találmányommal? Ez igaz, de csak látszatra. Seregeket
						és országokat hamvasztó gépeim ugyanis pusztán arra valók, hogy
						megvalósitsam általuk az örök békét. Az örök emberi jó érdekében, ha
						szükséges, még a poklot is eszközül kell felhasználnunk. Ilyen pokol az én
						fejem!</p>
					<p>Odacsapott a homlokára, de legalább lecsillapodott valamit. Karjait keresztbe
						rakta a mellén:</p>
					<p>- Azt hiszik, bolond vagyok? Nem! Csak az kezd megbolonditani apránkint, hogy
						kiröhögött félbolond gyanánt kell kódorognom a hülyék között. Még nem vagyok
						bolond, - folytatta nagy keserüséggel, - de ugy érzem, hogy meg fogok
						bolondulni. Látnoki erővel hirdettem, hogy rémitő háboruk fognak jönni. Most
						persze óbégatnak a nyavalyások! Találmányomat fel­ajánlottam a hadseregnek
						is. Ugy néztek végig mint egy elmebajost. Várj, most már jönni fognak
						hozzám. S ha még most se jönne meg az eszük, a férgek fogják felfalni
						őket...</p>
					<p>Szorongva figyeltem erre a szőrös gnómra. Most már beláttam, hogy borzalmas
						igaza volt mindenkor szegény Zohor Ábrisnak. Ő is megérezhette ezt rajtam,
						mert hozzámlépett s mialatt könnyek csillantak fel diószinü nagy szemeiben,
						fejemre tette a kezét:</p>
					<p>- Menj hát, balga ifju és szerencsétlen áldozata e korhadt épitményü
						világnak! Nem áltatlak, hanem ugy bucsuzom tőled, hogy sohase látlak többé!
						Menj és halj meg vitézül - a hazáért!</p>
					<p>Kacagott.</p>
					<p>Riadtan menekültem előle. Soha ugy megzavarodva nem voltam, mint ezen a
						délutánon. De az eszelős Ábrisnak megint csak igaza lett! Mert egyszerre
						csak, honnét, honnét nem, valahonnét a felvég irányából, egyszerre csak
						felhangzott az édes egy anyáktól bucsuzkodó katonanóta:</p>
					<p>Mikor kezdtem a ládába pakolni,</p>
					<p> Akkor kezdett édesanyám siratni...</p>
					<p>Hol volt még az október elseje, mint máskor, ha széltiben hallatszott a
						regruták éneke! Két hónap hiányzott még, hogy meginduljon a szél és hogy a
						jegenyefák szünetlenül bókol­gassanak a lengyelországi szélben.</p>
					<p>Azalatt megjött a kis menyasszony távirata is. Örömtől repesve tudósitotta az
						anyámat:</p>
					<p>»Apa beleegyezett mindenbe. Azonnal indulunk.«</p>
					<p>Azalatt pedig megjött a hir, hogy Szerbiának megüzentük a háborut. Még akkor
						is hitt és reménykedett mindenki.</p>
					<p>De én két nap óta figyeltem már riadozva a katonák nótáira, amint fujták,
						keservesen fujták mindenfelé. Mert megéreztem már akkor, hogy a kis
						menyasszony sohase lesz a feleségem! És egy délután csak kiszóltam óvatosan
						a cselédnek:</p>
					<p>- Anna, kefélje ki a katonaruhámat.</p>
					<p>A szomszéd szobában felcsuklott valaki. Tudtam, hogy az anyám sir.</p>
					<p>Micsoda napok voltak! Az apám betakart már: a cséplőgép nem búgott többé a
						kertek alatt. Minden munka megállt: uj hirek után futkosott mindenki. Egy
						vasárnap reggel megjött a kis menyasszony második távirata is. Svájcban
						adták fel. Késő volt! Késő volt!</p>
					<p>Ugyanakkor, hosszu idő után, sürgős levél érkezett a testvérkétől is.
						Kétségbe volt esve:</p>
					<p>»Tegnapelőtt értünk haza. Zoltán minden órában várja a bevonulási parancsot.
						Mi van Zoltánkával?«</p>
					<p>(Tehát mégis gondolt rám egyszer!)</p>
					<p>Ugyanakkor pedig megperdült a nagy-uccán a Sándor György kisbiró
						hadbahivogató dobja is:</p>
					<p>- Közhirré-tétetik! Minden ember, aki katona volt, induljon azonnal Kassára,
						Ujhelybe, Munkácsra vagy Ungvárra! Ki hova tartozik! Mert kitört a háboru!
						Bumm! - és odavágott a dob hasára.</p>
					<p>Anyák és feleségek könnyezve fogták körül Gyurit:</p>
					<p>- Mi lesz most?</p>
					<p>- Semmi! - s kezefejét végighuzván a bajuszán Sándor György, szinte kéjelgett
						a fejvesztett kapkodásban. - A hasára lépünk egy kicsit a muszkának, Vilmos
						pedig falhoz keni a spanyo­lokat. Tudom, mert én is berukkolok a kassai
						tüzérekhez. Firnájsz! - és legyintett.</p>
					<p>S másodszor is megpergette a hadbahivogató dobot.</p>
					<p>És erre a dobszóra, öthetes kinlódó bizonytalanság után, egyszerre
						megnyugodtam.</p>
					<p>Bementem a diákszobámba. Fölvettem a hadapródjelölti egyenruhát, felhuztam a
						tüzér­csizmkat, felkötöttem a kardot s felbiggyesztettem hegyes kis
						sipkámat. Norcsics Dániel is szótlanul pakolgatott ezalatt. Őneki Munkácsra
						kellett indulnia, nekem a kassai nehéz tüzérséghez.</p>
					<p>És akkor megindultam a szüleimhez. De amint a folyosón haladtam át,
						önkéntelenül megáll­tam a testvérke szobája előtt. Azóta, hogy kiröppent a
						házból, csak egyszer láttam azt a kis szobát: a legelső napon, amikor üresen
						maradt.</p>
					<p>Benyitottam. Ugy állt a kis szoba most is: tisztán, a paplan kissé felhajtva
						az ágy szélén, mintha a kis gazdája várt volna. A hálószekrénykén megláttam
						a regényt, melyet az utolsó héten kért el tőlem. A rézágy végében ott álltak
						még a félcipőcskék, amelyekben annyit csatangolt velem együtt.</p>
					<p>Megálltam és körülnéztem. Az ablak alatt csendesen megbókolt a hársfa s
						fénykarikák haj­longtak a falon. Fölemeltem azt a két kis cipőt s
						elnézegettem sokáig. És akkor megindultam a szüleimhez. Vártak rám a
						nagyszobában.</p>
					<p>Megálltam előttük. Keményen, katonásan.</p>
					<p>De ahogy megláttam a két öreget, kerekre nyilt a szemem. Abban a pillanatban
						egyet gondol­hattunk mind a hárman: egyetlen fiu voltam!</p>
					<p>Először az apám lépett hozzám. A bajusza megrándult. Átölelt és elfordult
						tőlem. Az anyám az asztalnak támaszkodva nézett. Jaj, az az én okos, mindig
						hideg édesanyám! Falfehéren állt az asztal mellett s nem volt annyi ereje,
						hogy elinduljon az asztaltól. Odaléptem hozzá s megcsókoltam a kezét:</p>
					<p>- Köszönöm anyám, hogy fölneveltél!</p>
					<p>Magához emelt s könnyei végigfolytak az arcomon:</p>
					<p>- Fiam! Bocsáss meg nekem, ha vétettem volna ellened! Mindig jót akartam
						nektek!</p>
					<p>Nem tudom, hogyan botorkáltam ki tőlük. A tornácra már csak az apám jött ki.
						Zsebkendő­jével törölgette az arcát. A kocsiba vágtam magamat s nem mertem
						többé visszanézni. Norcsicstól el se köszöntem.</p>
					<p>Sebesen repültünk végig a nagy-uccán. Az udvarokon, a hidacskákon
						jajveszékelő asszonyok tárták felém a karjaikat, öreg emberek hangosan
						kiáltoztak utánam, a legények pedig a kocsma előtt daloltak keservesen. És a
						kocsma előtt pillanatra magam is megakadtam. Mert cigányok cifráztak a
						kocsma előtt s a legények karéjának legközepén egy kimagasló mezitlábas
						rakta a verbunkost, hogy széles talpai alatt csak ugy huppant a por! És
						mialatt táncolt, balkezével csipőnkapta magát, másik kezével a füle körül
						babrált a levegőben s azalatt izzadtságtól lucskosan dalolt:</p>
					<p>Megizentem a varsói birónak,</p>
					<p> Márványkővel rakassa ki az utat!</p>
					<p> Rakassa ki, rakassa,</p>
					<p> Rakassa ki simára.</p>
					<p> Gyön Vidróczki, csikorog a csizmája!</p>
					<p>Mert Vidróczki rugta a port oly eszeveszetten. Ahogy észrevett, halt!-ot
						intett a dádéknak, halt!-ot intett nekem is és felugrott a kocsimra:</p>
					<p>- Hát te is mégy már, őrnagy ur? Helyes, ez a magyar igazság! Muszka
						bendőkben forgatjuk meg a szuronyunkat! Vesszek meg, ha nem leszel ezredes
						az őszre! De miattam se kell restelkedned, apám! Holnap önként ajánlom fel
						magamat a hazának Munkácson! Népfölkelő leszek, vagyis hogy népkefélő...
						Tyü, mi lesz még ebből, ha én is belekeveredek valami csatába! Hirem lesz,
						apám, de milyen! Micsoda hetyke két fattyak leszünk mi ebbe a nagy
						ricsajba!</p>
					<p>Alig birtam lerázni magamról. S amikor mégis sikerült kezet adnom neki, a
						keszeg mezitlábas leugrott a kocsiról s odapattant a cigányok elé:</p>
					<p>- Hegyezni, csipások!</p>
					<p>Délután Kassán jelentkeztem a parancsnokságon. Harmadnap zászlóssá léptettek
						elő, ugyan­akkor pedig beosztottak a nehéz tüzérség második ütegébe.</p>
					<p>Kavargó napok voltak. Talán ötödnapra távirat érkezett a szüleimtől, hogy
						siessek azonnal Pestre, a kis menyasszonyhoz!</p>
					<p>Valahogy sikerült két napi szabadságot kapnom. Rohantam Pestre. A főváros
						egészen felfor­dult. Ismeretlen csoportok tüntettek az uccákon, katonai
						zenekarok játszottak s népképviselők lelkesitettek a háborura. Felnéztem a
						lakásomra s néhány apró tárgyat vettem még magamhoz. Aztán elindultam a kis
						menyasszonyhoz, hogy még ma feleségül veszem s éjjel leviszem a szüleimhez.
						Késő volt! Késő volt!</p>
					<p>Hancsu szakácsnő fogadott a házban egy távirattal, hogy már Laibachban
						vannak, de a nagy torlódás miatt megakadtak. Két napig vártam. Nem jöttek.
						Akkor bementem a kis meny­asszony szobájába s levelet irtam neki. Ha
						megérkezik, itt találja az asztalon.</p>
					<p>S megindultam az állomásra. De az állomás helyett egyszerre a testvérke
						lakásán csöngettem be. Lehetetlen, hogy még most is nehezteljen reám!</p>
					<p>A kis cselédleány nyitott ajtót. Megörült és elsirta magát:</p>
					<p>- A nagyságos asszonyka ma reggel indult el a nagyságos urral Kassára. Jaj
						urfi, urfi!</p>
					<p>- Ha visszajön, mondja meg neki, hogy itt jártam. Isten áldja meg,
						kedves!</p>
					<p>... Hét nappal ezután még egy távirat jött hozzám a szüleimtől, hogy a kis
						menyasszony minden pillanatban náluk lesz és ők azonnal indulnak utánam
						Kassára. Késő volt! Késő volt! Mert ugyanazon délelőttön vonatra raktuk az
						ágyukat s jókor délután megindultunk lefelé, Ungvár irányának.</p>
					<p>S ugyanazon a napon, délután hét óra körül a megyei városka állomásán
						vesztegeltünk valami félórát. Katonavonatokkal volt tele valamennyi sinpár.
						A katonák daloltak, igaz, hogy egy se volt józan közülök. A perronon
						urihölgyek, kisasszonyok élelmiszert és italt osztogattak s bent, a vasuti
						vendéglőben megyei urak áldomást ittak s meghivták rá az egész tisztikart.
						Attól­fogva sürün következtek dikciók odabent a vitéz hadseregre és az
						elmulhatatlan győze­lemre. Ezredesünk hasonlóan lelkes dikcióban
						válaszolt.</p>
					<p>Én nem mentem utánuk. Az ágyuimnál maradtam. Köröskörül ismerős mezők és
						dombok integettek felém s feljebb, északnak, merre a falum feküdt, borulni
						kezdett az alkonyodó határ. Csak egy gondolattól remegtem már: hogy ne
						kelljen találkoznom valami ismerőssel. Ezért maradtam az ágyuk mellett.
						Nagyboldogasszony napja volt ez a délután.</p>
					<p>De a lelkesült, orditozó tömegen át, amint ott álltam az ágyuim mellett,
						egyszerre csak lihegve szaladt felém a szakaszvezetőm:</p>
					<p>- Zászlós ur! Egy kisasszony keresi...</p>
					<p>Megrezzentem: csak nem a kis menyasszony!</p>
					<p>Nem ő volt. Amire megfordultam, a katonák között repesve jött felém a
						testvérke. Magából-kikelten, csak sötét szemei lettek még sötétebbek. Olyan
						volt a kedves, mint két hónappal előbb: talán azért is nézték leánynak a
						katonák. Megállt előttem szürke ruhácskájában s ahogy ujra meghallottam
						szerető, kedves hangját, meghatódtam.</p>
					<p>- Zoltánka...</p>
					<p>Kedveskedve csapkodtam meg az állát:</p>
					<p>- Pirike... Hát igy kell találkoznunk?</p>
					<p>- Zoltánka, - s könyörögve nézett rám, - ne szólits ugy! Szólits a
						testvérkédnek s felejts el mindent. Mindig szerettelek.</p>
					<p>Hát mégis csak fölkeresett a testvérke! Jókedvet erőltettem magamra:</p>
					<p>- Testvérke, nagy csacsi. Hát persze, hogy én is szerettelek mindig. De
						honnan kerülsz ide?</p>
					<p>- Kassára kisértem Zoltánt s vele voltam ma reggelig, mert ma reggel indult
						el, - és meg­re­me­gett a szája. - Hányszor kerestünk pedig, Zoltánka! Mi
						lesz most veletek?! - s összekulcsolta a kezét.</p>
					<p>- Testvérke, kis csacsi. Majd hazajövünk szüretre. Akkor megüljük a
						lakodalmat, - s évődve csapkodtam meg az arcát.</p>
					<p>De a testvérke csak nem akart jobbkedvü lenni:</p>
					<p>- Apa és mama éppen ma reggel indult el utánad a másik testvérkével.</p>
					<p>- A kis menyasszonnyal? Látod, látod. Az én utamat mindig keresztezi valami.
						Késő már, testvérke.</p>
					<p>A testvérke lehajtotta a fejét.</p>
					<p>És akkor, a vonat végén egyszerre trombitálni kezdtek a trombitások. A
						tüzérek felugráltak az ágyuk mellé s szakadatlan éljenzés, kalaplengelés és
						kendőlobogtatás közben a tisztek is kijöttek az étteremből. És gyorsan
						felszaladtak a kocsikba. A vonat füttyentett. Elszorult a szivem:</p>
					<p>- Emlékszel-e, testvérke, hogy tavaly ősszel, amikor hazaérkeztem, azt
						kérdezted tőlem a paradicsomkertben, hány év mulva leszel zászlós? Tiz
						hónapja még csak, testvérke...</p>
					<p>A testvérke rámnézett. Nagy szeme megtelt könnyel, a szája megvonaglott:</p>
					<p>- Zoltánka...</p>
					<p>Elakadt. Egy rozmaringszál volt a kezében. Levette a sapkámat s odatüzte a
						sapkarózsámhoz. A vonat indult.</p>
					<p>És akkor a testvérke is elfakadt. Átölelt még egyszer:</p>
					<p>- Csak téged szeretlek, Zoltánka.</p>
					<p>Megcsókoltam s felugrottam az ágyuim mellé. A vonat megdöccent. Az állomáson
						kalapot és kendőt lengettek utánunk, éljent kiabáltak, a kürtösök a
						generálmarsot fujták. Esteledett s északon, a hegyek fölött, erősen borult.
						Megindultunk, szembe a borulattal.</p>
					<p>Messze jártunk már. Ott álltam az ágyuimnál és visszafelé néztem. A testvérke
						egyre távo­lodott tőlem. Először még integetett felém a zsebkendőjével, de
						egyszer csak maga elé hajolt s a kiskendőjébe temette az arcát.</p>
					<p>Sirt.</p>
					
				</div>
				<div type="chapter">
					<head>IX.</head>
					<p>Augusztus vége körül, valahol Galicia északi határán, egy napfényes szerdai
						délelőttön buzakeresztek között megálltak az ágyuink. Én a második üteg
						mögött álltam.</p>
					<p>És akkor előrerohantak a lőszerkocsik is. Czelder kapitány órát tartott a
						kezében. A tüzérek cipelték már a nehéz golyókat az ágyuk farába. És akkor
						egyet kiáltott Czelder kapitány:</p>
					<p>- Shrapnels 60! Tempierung 58! Lage!</p>
					<p>És akkor cikkázó fény lobbant fel a nyolc ágyu szájából s nyolc dörrenés
						hallatszott, hogy megrázott mezőket, dombokat és erdőket. A nyolc golyó
						süvitve szántott át a mennybolt alatt, a nyolc ágyu pedig ugyanakkor lassu
						ingással megrázta a fejét s gyenge füst szállt el a torkuk előtt.</p>
					<p>S túl a buzakereszteken, krumpliföldek hajlásaiból, patakok bokrai közül, az
						utmenti árkokból erre a jeladásra csak előtörtek a katonáink. Nyolcszoros,
						tizszeres rajvonalban... Hihetetlenül izgalmas volt. Délután háromra a
						magyar és az orosz ágyuk füstjétől csak akkora közepe látszott ki a derüs
						mennyboltnak, mint egy katonasipka. Az ellenség már gránátokkal lőtte
						körülöttünk a falut és a dombláncot. A fülem csengett és szakadt rólam a
						veriték. Egyszerre csak, ijesztő recsegés közt, porba és tüzbe borult a falu
						hagymatetejü tornya és pillanatra rá levegőbe repült az egész.</p>
					<p>Délután félöt körül nagyot kiáltott Czelder kapitány:</p>
					<p>- Zweite Batterie! Aufprotzen!</p>
					<p>Fél-szempillantás alatt befogtuk a négy ágyut. Czelder kapitány koromtól
						feketén intett felénk:</p>
					<p>- Galopp! Mars! Direktion: vorwärts!</p>
					<p>A lovak vágtatni kezdtek, az ágyuk dübörögni kezdtek a poros tarlón. Egy
						erdőszélen le­mozdonyoztunk és most már gránáttal vágtunk valami falut. Füst
						volt köröskörül minden. Messziről rohamkiáltozás hallatszott. De a füstön és
						kormon s nyolc-kilenc lángoló falu riasztó világán át is dühösen ágyuzott
						vissza a menekülő ellenség.</p>
					<p>De hát mikor volt az!?</p>
					<p>Kerek kis erdők, végtelen füzesek a Búg mocsaras partjain, hagymatetejü
						muszka templomok, kutgémes pusztai tanyaházak, sivó homok a keskeny mezei
						utakon s ingoványok és ingovnyok. Mindig több lett az ingovány s az
						ellenség hátrált, egyre hátrált előlünk. És mindig csaták. Rettentő
						csaták.</p>
					<p>Szeptember elején, éjféltájban, ott lihegtünk már Komarov előtt. Az ágyuk
						megpihentek, a katonák ledültek a harmatos tarlóra s én szivszorongva
						figyelgettem előre, a tüzektől meg­riasz­tott sötétségben. Mert köröskörül
						égtek a falvak és az erdők, tüzektől lángolt az egész látó­határ s előttem,
						alig három kilométerre, akkor omlott zsarátnokba Komarov városa, amelyet
						rettentő csaták után foglalt el Auffenberg generális. Riadozva figyelgettem
						a kisértetjáró éjszakába s riadozva bámultam a lobogó város felé.
						Idáighallatszott a házak ropo­gása, a csattogás, szállt, egyre szállt az
						arcomba pernye és korom s egy-egy háztető szarufái lobogva és sisteregve
						ágaskodtak fel a sötétségbe és akkor nyöszörögve szakadtak le a
						zsarát­nokba. Kisérteti csöndjével iszonyu volt az a lángoló éjszaka!</p>
					<p>Másnap, harmadnap ujból előre kellett vágtatni. Mindig észak felé, mindig
						beljebb az ismeretlen orosz világ belsejébe. És az ingoványok mindig
						szaporodtak. Este lett megint és egy ilyen estén a tüzek kormaitól csak
						annyit láttunk, hogy a sötéten fenyegető telatini erdőből idegen ágyuk
						fénynyelvei cikkadoznak felénk. De ez sem tartott sokáig. Mert a közeledő
						éjszaka leple alatt, messze, nagyon messze, kassai honvédek rohanták meg azt
						az erdőt. És akkor egyszerre zúgni kezdett az égő telatini erdő! Mert az égő
						telatini erdőt dalolva rohanták meg a kassai honvédek. És akkor, az égő
						telatini erdő legközepéből, egyszerre csak feltört a honvédek csataorditása.
						Zengett-zengett ez az orditás az éjszakán keresztül, mintha a négy arkangyal
						fujta volna meg az itélet trombitáit a világ négy sarkán, mialatt a kassai
						legények behunyt szemmel rohantak a halál elébe...</p>
					<p>De ez sem tartott sokáig. Egy délután megeredt az őszi eső s visszafelé
						rendeltek mindnyjunkat. Befogtuk hát a két kormos üteget s Czelder
						kapitány szemébe huzta a sipkáját:</p>
					<p>- Vorwärts...</p>
					<p>Az a visszavonulás!</p>
					<p>Katonáink fele temetetlenül maradt el a délorosz pusztákon. Az ingoványok
						visszafogták a menekülők harmadát, a többi pedig kétségbeesett erőlködéssel
						vonszolta magát visszafelé. Zuhogott, mindig zuhogott az eső. Dágvány lett a
						homokból, feldagadt az ugarhát s keresztül-kasul megáradt patakok vizei
						tomboltak. És mi huzódtunk, huzódtunk, egyre délnek. De már nem az
						országutakon többé, mert arrafelé az ellenség lovasai portyázgattak s
						huszárok és dragonyosok egyre többször kezdtek szállingózni felénk. Akkor az
						ágyukkal nekivágtunk mi is a sürü és posványos galiciai erdőknek. Hideg,
						reszkető éjszakák következtek. Az égen, ha pillanatokra megszakadtak a
						felhők, itt-ott feltetszett a növekvő hold sarlója. Éhesek, álmosak és
						nagyon fáradtak voltunk. De azért vonszoltuk magunkat. Mindig délnek, mindig
						délnek. A hold félderengésénél olykor ugy rémlett, hogy halott falvak uccáin
						cuppogunk a sárban. Olykor mintha lengyel udvarházak végtelen kőfalai
						szürkültek volna föl előttünk. De minden olyan kisértetinek látszott, mintha
						álomban történt volna. S a zuhogó esőben, a hüvös őszi sötétben itt is, ott
						is mintha magános katonák maradoztak volna el az utfélen. Arrafelé néztem,
						mintegy álomban: tudtam, hogy ezek nem birnak felállni többé. Az erdők
						egy-egy tisztásán ágyuk hallgattak, ponyvák alatt. A tüzérek lebocsátott
						sapkával, szótlanul állottak az ágyuk mellett. Tudtam, hogy ezeket is
						elfogja az ellenség. Olykor-olykor gazdátlan éjjeli ágyuszó riasztott meg
						bennünket balkézről. Olykor-olykor megakadt az ütegünk, de Czelder kapitány
						ott termett nyomban:</p>
					<p>- Gyerekek, ne hagyjuk az ágyuinkat!</p>
					<p>Ám ennek is vége lett. Mert kisütött még egyszer a nap. Szeptember
						nyolcadikának reggele volt ez és mi ott álltunk az üteggel a széles
						ravaruszkai réten, egy erdő alatt. Mert Ravaruszka előtt két nap óta állt
						már az Auffenberg meg a Hadffy Imre uj csatája!</p>
					<p>Attólfogva négy napig dörgött a négy ágyunk. Reggelenkint kéken mosolygott le
						reánk az Isten őszi mennyboltja, de délidőre már csak annyi kis kerek
						foltját láttuk az ég közepének, mint egy katonasipka. Az egész világot
						elnyelte az ágyuknak és puskáknak füstje. Szánalmas külsejü, meggyötört
						sebesültek vonszolták magukat hátrafelé a füstbe és koromba burkolt széles
						ravaruszkai pázsitról s hihetetlen meséket dadogtak a rémült csatákról. Este
						tájban véres rohamokra jöttek ellenünk az oroszok. Pernye és korom volt
						minden tüzérnek az arca, az emberek lihegtek, csak Czelder kapitány őrizte
						meg a taktust. És ha már hátrálni kezdtek a mieink, nyugodtan kiáltott
						felénk:</p>
					<p>- Einzellfeuer!</p>
					<p>És megindult az egyes-tüz, amikor dolgozni kezdett minden tarack.
						Külön-külön, ahogy birta. Az ágyuk lihegtek és tüzes lett a hátuk.</p>
					<p>A harmadik nap délutánján, egy őrjöngő kavarodás legközepén, hirtelen
						fülsiketitő csattanás hallatszott. Az első üteg harmadik és negyedik ágyuja
						felágaskodott és eldült, a kerekei forgácsban repültek szét s magam is
						elterültem. Orosz gránát érte őket.</p>
					<p>A fülem ijesztően csengett még, amire fel tudtam tápászkodni. Az első üteg
						két ágyujának vége lett, de vége lett három tüzérnek is, meg Turay
						hadnagynak. Ott feküdt szegény Turay az egyik ágyuroncs szélén s
						halántékából vékonyan szivárgott a vér. A tüzérek ijedten néztek össze. Csak
						Czelder kapitány maradt nyugodt:</p>
					<p>- A halottakat vigyétek hátra! Zathureczky zászlós átveszi a második üteg
						parancsnokságát! Einzellfeuer!</p>
					<p>De éjszakára csönd borult fölénk. Mert ezekben az első hónapokban ideát is,
						odaát is vége lett a csatának, ha az ég alján feltünt az első csillag.
						Ledültem az ágyum farához. Mellettem ott hevert Sándor György kisbiró, a
						tisztiszolgám. És mialatt oszladozni kezdett a nappali csaták füstje,
						fel-felbukkantak a csillagok is. Sándor Gyuri felsóhajtott:</p>
					<p>- Hej, zászlós ur, gondolnak-e még reánk odahaza?</p>
					<p>- Amig a csillagokat látjuk, sohase szabad kétségbeesni, Gyurikám.</p>
					<p>Negyednapra még dühösebben tört ki a csata s félóra mulva már nem látszott a
						koromtól és a füsttől az Isten napjának arca. Ez a nap ujabb szorongást
						hozott reánk. Mert teméntelen katonákkal támadott az ellenség és ha nyolc
						rohamot vertek vissza a kassai közösek és honvé­dek, kilencedszer megint
						csak támadtak, rengeteg tömegekben. És megtudtuk azalatt, hogy mi állunk az
						Auffenberg seregeinek legészakibb balszárnyán. Később hire jött, hogy messze
						balról kozákhadosztályok vágtatnak a hátunk mögé. Mégis megvigasztalódtunk,
						sőt a lelkese­déstől harsányan kezdtük lengetni sipkáinkat a huszárok felé.
						Mert alig délután a tőlünk balkézre elfutó homokos uton huszárok tüntek föl
						végtelen sorban. Legalább négyezer magyar huszár. A rózsája hiányzott már
						minden ötödiknek, a zabzacskó üresen lötyögött már a leg­több nyereg alatt,
						de amint elügettek mellettünk, könny szökött a szemeinkbe. Ám a huszárok nem
						sokat törődtek a lelkesedésünkkel, hanem elvágtatván mellettünk, széles
						attak-vonalba fejlődtek föl a ravaruszkai réten, kihuzták a kardjaikat s
						felhangzott a kiáltásuk:</p>
					<p>- Hej! Hejj!</p>
					<p>És attakra indulván, repülni kezdtek Kamionka-Sztrumilova irányának. És
						félóra mulva, mialatt erdők és mezők hömpölyögtek az ágyuink szavára, a
						kamionka-sztrumilovai tarlók felől mennydörgető dobogás hallatszott s
						messziről, igen messziről, porfelhő repült előre, mindig előre. Eltünt a
						porfelhő, hire nem maradt a huszároknak.</p>
					<p>Alkonyodni kezdett már: minden ágyu háta tüzes lett az erőfeszitéstől. A
						huszárok visszaver­ték az orosz lovasokat, de a gyalogságunk
						hátrálva-hátrált azalatt. És amire ujból feljött volna a csillag, a kassai
						honvédek az ágyuink előtt verekedtek már keservesen.</p>
					<p>Este volt. Füst és füst minden s köröskörül hat-nyolc falu égett repkedő
						tüzözönben... S ugyan­ezen az estén megindult a második nagy visszavonulás.
						Először egy poros hadosztály masirozott el mellettünk az országuton, aztán
						megmozdultunk mi is a hat ágyunkkal. Aztán megint gyalogosok. Megint
						tüzérek.</p>
					<p>Egyszerre csak másodszor is megindult az őszi eső s nem is lett vége azontul,
						csak mikor a már az első dér is megmutatkozott a fakó mezőkön. És mi
						mentünk, egyre mentünk azalatt. És nem tudtuk, hová? És nem sejtettük,
						meddig? Nappalonkint hideg esőnek permetegje szállt s hónunk alja gőzölgött
						a bóditó hőségtől. Éjszakánkint, a bujdosó felhők mögött, olykor-olykor
						mintha felrémlett volna az utolsó negyed sarlója, de a csillagokat nem
						láttam többé. Nappa­lonkint nem-egyszer vissza kellett irányitani az ágyuk
						fejét s dühösen kellett tüzelnünk a láthatatlan ellenségre. Éjszakánkint
						kábuldozva botorkáltunk a sárbafult lengyel országutakon, kongótorku ágyuink
						után. Ha virradt, mentünk a sárban, ha jött az este, mentünk a sárban.
						Nappalonkint, a térdigérő dágványban, tiz-tizenkét vonalban huzódtak igy
						visszafelé görcsös erőfeszitéssel lovasok, tüzérek, gyalogosok, szekerek,
						szekerek, szekerek. Fölöttünk pedig, a szitáló szürke ég alatt, orosz
						repülőgépek kóvályogtak kerepelve. Éjszakánkint vörösben lángoltak megettünk
						a dombok és az erdők s e tüzek ijesztő fényében olykor-olykor, ha
						visszanéztem, mintha cikázó lovasok körvonalait láttam volna fel- és
						alákalandozni gazdát­la­nul. Ötödször ereszkedett már fölénk az éjszaka. S
						mi tántorgó lábakkal, zugó fejjel, álmosan és éhesen vonszoltuk magunkat
						visszafelé, mindig visszafelé. És mialatt fülemre bocsátott sipkával
						ténferegtem az ágyuim után, különös, visitozó hangok kergették egymást
						felcsigázott képzeletemben. Sándor Gyuri a karomba kapaszkodva cuppogott
						mellettem s mialatt én beléje-kapaszkodtam s menetelés közben
						el-elszunyókáltam félpercre, egész percre, a visito­zás egyre élesebben
						kergetőzött a fejemben. Néha ugy volt, mintha a Spolarits-kávéházban
						üldögéltem volna és a cigányok rég nem hallott nótákat játszottak visitozó
						egy-huron... Néha ugy volt, mintha öreg házunkban szunyókáltam volna s a
						szomszéd szobában mintha a testvérke játszott volna a zongorán. De ugy
						visitott az a zongora, hogy éles fájdalom hasitott át a tarkómon... Néha ugy
						volt, mintha a tomasovi dombokon álltunk volna iszonyu csatában, az ágyuink
						visitozva orgonáltak és akkor az égő telatini erdőben egyszerre csak
						felharsant a honvédek rohamorditása... Eget-hasogató visitozásba fult bele
						az egész tomasovi harctér...</p>
					<p>Soha még egy olyan visszavonulást!</p>
					<p>Az emberek dülledt szemmel, kidagadt nyakerekkel huzták és tolták magukat,
						mint a félig agyonvert állatok. S a hátunk mögött riasztó fényben álltak a
						távoli dombok. Az eső szakadt. És a szakadó esőben olykor pihenőt
						vezényeltek. Az ágyukat otthagytuk az országuton és ugy, amint voltunk,
						ledültünk a sáncpartra, vagy a feldagadt ugarhátra. De alighogy
						megmeleged­tünk a sárban, jött a riadó:</p>
					<p>- Auf! Vorwärts!</p>
					<p>Sokat gondolkoztam e nyomorult napjainkban s éreztem nem egyszer, hogy
						visszavonha­tatlanul elszállt az ifjuságunk. S egyre-másra előttem állt a
						kérdés: miért? Katonáink fele elhullt, többi része gonosz rabság felé
						bandukolt az orosz országutakon s aki megmaradt még... Jaj, Ferenc Józsefnek
						alig volt már épkézláb katonája! Otthon özvegyek és árvák jajgatnak immár,
						de miért? Kinek adott rá jogot az Isten, hogy igy kiverjen bennünket az
						esőbe, éjszakába, éhezésbe és a szünetlen halálremegésbe!? Ki fog majd
						felelni ezért vala­mikor? Jaj, hova lett már akkor az a hazafiság, amelyre
						öreg tanitóm oktatgatott valamikor!</p>
					<p>Ezalatt hatodszor is mintha virradni kezdett volna és én, belekapaszkodva
						Sándor Györgybe, zúgó fejjel bandukoltam az ágyuink után, amelyek mintha
						szüntelenül igy kongtak volna széles torkaikkal: ha-lál... ha-lál...
						Derengeni próbált most is. És én hazagondoltam megint.</p>
					<p>Gyötrő kétségeim elpihentek ilyenkor és én hittem, mindig hittem, hogy
						hazajutok még-egyszer! Magam elé képzeltem ilyenkor mindenkit, százszor
						megszépitett vonalakban, akire csak szivesen gondoltam valamikor. A kis
						menyasszonynak három levele volt már a bluzom zsebében s mindenik levél nagy
						megnyugvás volt a számomra. Okosan beszélt hozzám, hogy rámgondolnak minden
						estén, de vigyázzak is magamra. E szomoru napjaimban sokszor meghatott a kis
						menyasszony szeretete. Tudósitott mindenkiről: az öregekről, akik mindennap
						százszor ölelnek körül gondolatban; édesapjáról, az öreg méltóságosról, aki
						sajnos, a vég­nélküli harc és a tökéletes győzelem rendületlen hive lett a
						parlamentben; a testvérkéről, aki szintén nálunk van s kétségbeesett a férje
						miatt és én-miattam is. Megtudtam e levelekből, hogy Norcsics a lembergi
						csatában vitézkedett legutóbb s megkapta a kisezüst érmet, hogy Vajda Zoltán
						sógorunk valahol a közelemben táborozhat, mert a tábori postaszámunk
						ugyan­egy. Még annyit, hogy Zohor Ábrist kidobták a sorozáson. A
						főtörzsorvos megállapitotta róla, hogy végleg elborult az elméje.</p>
					<p>Ezen a hatodik virradaton édes ábrándozások között szálltam haza megint. A
						mult nem csalogatott már, de annál szivesebben festettem ki magam előtt,
						hogy lesz, mint lesz, ha mégis hazajutok egyszer. Mert bizonyos, hogy nem
						fogok holtan itt-maradni! Most már némi restel­kedéssel gondoltam rá,
						mennyire fenekedtem valamikor szegény Vajda Zoltánra. Igaza volt
						Norcsicsnak: »nem érdemes... nem érdemes.« Csak éljen a sógor a
						testvérkével, a kis meny­asszony meg az én feleségem lesz. Otthon fogunk
						lakni majd, az öreg házban. Esténkint a kis feleséggel elbeszélgetünk a
						verandán... Az öregek álomra tértek már s a kis feleség egyszerre csak az
						ölembe kuszik föl, átölel s kedves fejét lehajtja a vállamra...</p>
					<p>Amire fölriadtam az álmodozásból, erősen virradt. A lovak kötélszakadásig
						huzták az ágyukat, Sándor György görbült háttal vonszolta magát az
						oldalamnál. Nagy torlódásba keveredtünk: az ágyuk megálltak. Az ut itt már
						feltünően széles lett s az országut két oldalán, meddig csak el tudott látni
						a szem, valóságos drótsövényerdők.</p>
					<p>Sejtelmem se volt, merre járhatunk. Odasiettem Czelder kapitányhoz, ki az
						első ágyu oldalán ténfergett. Tetőtől-talpig egy sár volt ez a kemény
						katona. Annyit mondott:</p>
					<p>- Przemyslbe érkeztünk.</p>
					<p>Már csak lépést mehettünk. Minden pillanatban alig érezhető halmok tüntek
						föl, ám e halmok hátában olyan beépitett ágyuk ásitoztak, mint egy-egy
						bivaly. Kilométerek mélységeiben drótmezők, aknák és ágyuk. Egyre rettentőbb
						ágyuk!</p>
					<p>Déltájt bent voltunk a belső várban, a Szan vize partján. Parancs jött, hogy
						pihenő következik.</p>
					<p>Ki irhatná le akkori megkönnyebbülésünket!</p>
					<p>Az ágyukat lemozdonyoztuk egy külvárosi gyümölcsöskert szélén s mivel a
						napocska is kisütött, levetkőztünk s fejest ugrottunk a Szan vizébe. És
						friss erőre tevén szert, nagy ebédet csaptunk. Ott heverésztünk a kertben,
						az őszi napocska alatt s mialatt a tüzérfiuk az ágyukat csutakolták,
						előkerült néhány üveg borocska. A tisztek összeverődtek, még az ezredes is
						közénk kukkantott néhány jóleső pillanatra s megdicsért bennünket. A régi
						emberek lettünk egyszerre s mindent elfelejtettünk egyszerre. Ott hevertünk
						a gyepen, hanyatt s milyen bol­dogok tudtunk lenni! Körbejárt az egyetlen
						pohár s a lelkesedés akkor érte el tetőfokát, amikor Czelder kapitány egy
						magyar ujságot lobogtatva közeledett felénk. Hat hét óta az első ujság!</p>
					<p>Körbe-ültünk, ugy kezdtünk figyelni. Csongor László, egy gyerekarcu
						önkéntesünk felolvasta az ujságot. De amint olvasott a kis önkéntes, a
						tisztek egyre ingerültebbek lettek. Döntő győzelem minden tudósitás, lángoló
						lelkesités minden betü a végleges és el nem maradható kegyelemdöfésig.
						Czelder kapitány, aki pedig higgadt maradt, ha kartácsra kellett vezényelni,
						váratlanul elhagyta a türelme. Rákiáltott az önkéntesre:</p>
					<p>- Hagyd abba, öcsém! Hazugság minden szó! Az összes ujságirókat ki kellene
						hajigálni a legelső rajvonalba! Akkor meglenne a döntő győzelem! Minden
						szemtelen firkászt felköttet­nék, ha tőlem függne!</p>
					<p>Koccintottunk, de a hirtelen kedvünk nem jött vissza. Lassankint oszladozni
						kezdtünk. Titokban mégis áltatott a reménykedés, hogy itt szorulunk esetleg
						a lengyel várban, amely köré akkor már három irány felől kezdett özönleni az
						ellenség.</p>
					<p>Én ott maradtam a kertben s elaludtam. Amire fölébredtem, alkonyodott. A nap
						fénye ott vöröslött a Szan csöndes tükrén s a folyó tulsó partjáról tompa
						csillogásban néztek erre felé Przemysl templomai. Valamelyik toronyban öt
						órát ütött a harang.</p>
					<p>Körülfigyeltem. És akkor egyszerre olyan meglepetés ért, hogy elállt a
						lélegzetem. Valamelyik szomszédos kertből ismerős nótát hallottam. Már vagy
						negyedszer fujta szilaj mellhangon valaki:</p>
					<p>Megüzentem a varsói birónak,</p>
					<p> Márványkővel rakassa ki az utat!</p>
					<p> Rakassa ki, rakassa,</p>
					<p> Rakassa ki simára,</p>
					<p> Gyön Hindenburg, csikorog a csizmája!</p>
					<p>Felálltam, ijedten. Szent Isten, hiszen ez a Vidróczki hadbahivogató nótája
						volt, amikor utoljára hallottam!</p>
					<p>Átugrottam három kert palánkján és akkor megálltam. Mert a negyedik kertben,
						a gyümölcs­fák alatt, a gyepen csakugyan Vidróczki ült egy háromlábu széken.
						Hegyes kis sipka volt odahajitva a feje bubjára, szeplős volt most is és
						persze mezitláb, az inge kigombolva s kilátszott alóla a szőrös melle. És
						azalatt élénken kalapált a kaptafán. Katonai bakancsokat talpalgatott serény
						szorgalommal. (Végre! Végre!) Mellette, ugyancsak háromlábu széken, még két
						uniformisba bujtatott katonasuszter kalapált veszettül.</p>
					<p>Megálltam a keritésnél: a szivem erősen vert. Vidróczki akkor már abbahagyta
						a hetyke nótát, pillanatra letette a kalapácsot s két susztertársa felé
						vágta föl a fejét:</p>
					<p>- Tudjátok-e maflák, ki az a Hindenburg generális? Persze dunsztotok sincs
						róla, mert parasz­tok vagytok! Két méter magas ember ez a Hindenburg, pedig
						csak német az ebadta, a muszkkat meg ugy gyömöszölte bele a mocsárba, hogy
						tiz napig óbégattak ott bent, amig meg­döglöttek egy szálig! A mocsár körül
						minden faluba egy hétig szóltak a harangok, hogy a nép aludni tudjon a
						muszik óbégatásától, repednének ki, ahányan vannak! Mit röhögtök? Én, amit
						mondok, nem szopom az ujjamból! Van nekem ott Hindenburg alatt egy édes
						unokaöcsém, Zathureczky Zoltánnak hijják, még csak huszonhárom éves, de már
						alezredesi sarzsiba szolgál a tüzéreknél! Ő irta meg nekem az elmult héten!
						Micsoda komisz fattyak vagyunk mi ketten, ha ugy összetanálkozunk!</p>
					<p>Nem birtam tovább. Rákiáltottam:</p>
					<p>- Vidróczki!</p>
					<p>Vidróczki meglepetve vágta felém a fejét, felugrott, egy pillantás alatt ott
						volt a keritésnél, felkapott, átemelt, megölelt, összeropogtatott:</p>
					<p>- Éppen terólad beszéltem, alezredes ur! Az Isten hozott ide, mert azt hittem
						már, hogy abba a fene ingoványba bekapott valami nagy potyka. Onnét jössz,
						ugy-e? Hát alezredes vagy már?</p>
					<p>Igazság szerint zászlós voltam, de ez a kis rangkülönbség nem hozta zavarba
						Vidróczkit. Belémkarolt, ugy vitt lelkendezve két susztertársa felé:</p>
					<p>- Haptákba, koszosok! Bemutatom néktek édes unokaöcsémet, Zathureczky ezredes
						urat!</p>
					<p>Közbe tehát elő is léptem. A két cipész mereven szalutált.</p>
					<p>- Ugy-e, csak röhögtetek rajtam, csipások! - nézett végig a két népfölkelőn.
						- De ilyen szem­telen minden bakancsos, ha nincs megfelelő képzettsége. Te
						Fügedi, ugorj csak át a zsidóhoz s kerits tőle némi nyakzsirt. Hogy nem
						kölcsönöz? Apám, Zathureczky, - fordult hozzám fesztelenül, - lökj oda vagy
						két forintot, mert ezek a kocsmárosok már itt is molesztálni akar­nak.
						Szemtelenség! Ha megharagszok egyszer, a hadijog alapján a Szan partjára
						akasztatom fel az összes bitang polyák kereskedőket. Ne röhögj, Fügedi, mert
						képen-nyallak, akkor oszt mehetsz!</p>
					<p>Leültem az egyik háromlábu székre, szembe Vidróczkival. Annyi idő után ebben
						az órácskban derültem fel először. Vidróczki felrántotta a vállát:</p>
					<p>- Hogy néz ki az a Hindenburg? Igen kedvemre való ember!</p>
					<p>Megjegyeztem, hogy nem tudom, mert sohasem láttam. Vidróczki a térdére
						csapott, ugy nevetett:</p>
					<p>- Javithatatlan ember vagy te, ezredes ur! Annyira szerénykedsz, hogy nem is
						fogod vinni soha semmire. Én, apám, ha ugy parolázhattam volna vele, mint
						te, azóta ugy felfuvódtam volna, mint egy béka! Mert ettől pukkadnak az
						emberek, meg a grófok! Hát azt hallottad-e, hogy verekedtem Máramarosba?</p>
					<p>Persze, semmit se hallottam. Vidróczki szippantott egyet az orrán:</p>
					<p>- Nincs némi füstölni-valód?</p>
					<p>Két szivarvéget sikerült kikaparnom a zsebem aljából. Vidróczki a bal
						zápfogára helyezte a két véget s köpködni kezdett a frenetikus élvezet
						folytán. Ugyanakkor a Fügedinek mondott népfölkelő is meghozta az
						üveg-pálinkát. Vidróczki jót nyakalt belőle és akkor hányni kezdte
						magát:</p>
					<p>- Hát, apám, önként vonultam be a munkácsi ezredbe s két héttel ezelőtt
						Bukovinába vere­kedtem. Mi, vén népkefélők, csak ugy civilbe mentünk bele a
						csatába, mert akkor még nem volt elég mondur. Tudod-e, hogy verekedtem?!
						Csak olyan elültöltő kapszlis puska volt a markomba, de hat golyóra
						töltöttem minden fojtást és amikor megrántottam a kakast, ugy szólt az a vén
						puska, hogy majd szétrepedt a fülem. És ugy vágott képen, hogy féllábra
						billentem. Aztán olyan szórása volt, mint egy masingevernek és ha
						beletanáltam egy kubáni kozákba, hát a fél mejjit repesztette le a golyó.
						Mert dum-dummal lőttem, ez a bagó a dolog­ba! Egészen megvadultam akkor! Ha
						sebesült került elém, ott helybe leszurtam! Ha megadta magát egy-két nyálas
						tatár, beledöftem! Dögöljenek meg, piszok népség! De a kapitány megsokalta a
						kegyetlenségemet, feljelentést tett ellenem és most Frigyes főherceg
						büntetésből idevezényelt a brigádsuszterájba...</p>
					<p>Repesve gyönyörködtem a Vidróczki előadásában, mialatt a két népfölkelő
						tisztelettel hallga­tott. De Vidróczkit ez nem zavarta. Simitott egyet a
						haján:</p>
					<p>- Itt is akad azért beseftigung. Tegnapelőtt például, hogy egyebet ne
						emlitsek, járőrbe mentem ki a vár elé és egyszer csak hallom, hogy valami
						gránát gyön felém a levegőbe. Nem vesz­tettem el az egyensulyt, hanem
						legugoltam. Ha két másodpercet kések, leberetválja a fejemet. Igy is ugy
						megcsapott a szele, hogy vagy öt méterre vágott fel...</p>
					<p>Faggatni kezdtem, tud-e valami ujságot hazulról? Vállat rántott, hogy őt a
						hinterland nem érdekli, ő most katona, puska van a vállán s nem ér rá vacak
						dolgokon bibelődni. A lengyel, közelebbről a przemysli kocsmárosok kissé
						szemtelenek ugyan, mert egy se akar már hitelezni neki, de alkalomadtán majd
						leszámol ezekkel a gilisztákkal is.</p>
					<p>De akkor már este lett s az ütegnél riadót fujtak. Ránéztem még egyszer, igaz
						szeretettel néztem rá a nyurga mezitlábasra.</p>
					<p>Vidróczki megcsapkodta a hátamat:</p>
					<p>- No, csak semmi érzékenység, apám! Ki a mellel, be a hassal, mert katonák
						lennénk utó­végre! Még hallani fogsz rólam, ezredes ur! A fene vinné el,
						szeretném látni egyszer azt a Hindenburgot! Mérges fattyu lehet!</p>
					<p>Negyedóra mulva megindult már az üteg s a négy ágyu kongó torokkal döngött át
						a Szan fahidján. S éjféltájban messze volt már mögöttünk a titokzatos vár.
						Az eső ujból megeredt. Sehol egy csillag, sehol egy kiáltás az
						éjszakában.</p>
					<p>És micsoda éjszakák következtek reánk még azután!</p>
					<p>Az ágyukerekek agyig merültek a sárba, az őszi fellegek ott libegtek, alig
						torony-alacsonyan a fejünk felett s uszályaik szinte seperték a fekete
						határt. Máskor szél jött, sipolva zugott át a fekete határban s napokig
						zugott és sipolt szomoruan minden. Néha eső szakadt. És ha megint
						szétnyiltak a felhők, sötéten rémlett már felénk a Kárpát. S a Kárpátoknak
						lucsoktól ázott ormai mindig fenyegetőbben ágaskodtak. És akkor
						nekirugaszkodtunk az ágyukkal a magyar hágóknak. És harmadnap délutánra a
						Kárpátok tetején voltunk! És Czelder kapitány egy intésére visszafelé
						forditottuk az ágyuinkat.</p>
					<p>Az eső megszünt, de a Kárpátok tetején akkor már hó kezdett pilingélni. Hideg
						volt, éheztünk s a sapkát most már fülünkre bocsátva kellett viselni, a szél
						pedig szakadatlanul visitott a hágók és az ormok felett. Feketén hömpölygött
						utánunk az ellenség, de hazánk messzi tájairól is lelkendezve rohantak
						felénk azalatt a vonatok és a vonatokból lelkendezve kapaszkodtak föl
						segitségünkre az uj menetzászlóaljak. A szél dalolt, az uj katonák is
						daloltak. Egy uj háborus nótát fujva indultak előre a reánk kapaszkodó
						ellenség ellen s ez a nóta pillanatok alatt átragadt az egész kárpáti
						hadseregre:</p>
					<p>Hideg szél fuj, édesanyám</p>
					<p> Adja ki a kendőm:</p>
					<p> Még ma este fölkeresem</p>
					<p> A régi szeretőm...</p>
					<p>Lehajtottam szakálltól-szőrös arcomat: hiszen a testvérke régi nótája volt ez
						a nóta! Talán éppen ma egy éve történt, hogy egy ilyen hidegedő napon, a
						falubeli katonák bucsuzása idején, ott álltam az apám szobájában, a
						testvérke mellettem és mialatt odakint szél zugott s keser­vesen daloltak a
						legények, a testvérke vállamra hajtotta a fejét s ugy dudolta utánuk
						önfeledten ezt a szokatlan bánatu nótát. Akkor még nem volt története a
						nótának. De most, mikor a Kárpátok tetején hallottam meg ujra, most
						egyszerre riadozva kezdtem emlékezni a multra és minden emlékre, mely a
						multat jelentette. Az uj nótát fujták immár végtől-végig a havasok
						gerincein. Dideregve dünnyögték maguk elé a gyalogosok, énekelték a
						huszárok, mialatt lassan kocogtak fölfelé a hegyi utakon és ezt fujták
						keservesen a fiuk az ütegeknél, mialatt a golyókat cipelgették az ágyuk
						farához. És akkor egyszerre, véges-végig a Kárpátokon, tulhar­sogva a szél
						jajgatását, csak végigzugott ijesztő-erejü, bánatos kardalban. Ezredek és
						had­osztályok bucsuzkodtak immár a régi szeretőjüktől:</p>
					<p>Kiállok a kapujába,</p>
					<p> Kibeszélgetem magamat</p>
					<p> Véle utoljára.</p>
					<p>De most nem volt idő magunkat elsóhajtani se! Mert ugyanakkor a Zborón vagy
						Kassán táborozó Boroevics generális kiadta a parancsot:</p>
					<p>- Vorwärts!</p>
					<p>És erre a parancsszóra hat-hét magyar vármegye határán, végig az ormokon,
						dörömbölni kezdett ezer meg ezer ágyu, hogy a Kárpátok felett megdördült az
						ég s a Kárpátok csucsai és szakadékai mennydörögve visszhangot vertek tőle.
						És akkor nekimentünk a felfelé hömpölygő ellenségnek.</p>
					<p>Régen volt... Régen volt...</p>
					<p>Tiz nap mulva a Medika-magaslatok előtt álltunk. Balra tőlünk éjszakák óta
						zugtak Przemysl várának minden ágyui. Sárosan és dideregve álltunk a
						Medika-magaslat dombsorai alatt. Sipolt a szél, emberek haldokoltak mind a
						két részen, de a megmaradt élők tántorgó lábakkal vágtak neki már vagy
						huszadszor a domboknak, ahol toronymagas tüzeket vágtak fel a gránátok. És
						ebben a mennydörgő kavarodásban egyszerre uj zászlóalj tört a dombok felé.
						Az ágyuik között rohantak előre ezek az uj katonák s ahogy oldalt néztem
						véletlenül, ijedten láttam, hogy a legszélső szakasznál egy kivont kardu,
						hadiszakállas tiszthelyettes liheg előre. Mellén két vitézségi érem s
						szakadatlanul ordit a katonák felé:</p>
					<p>- Csak kitartás, gyerekek! Estére a pupjukon fogunk táncolni!</p>
					<p>Utána-kiáltottam:</p>
					<p>- Danyikám!</p>
					<p>Mert Norcsics volt a nagyszakállu tiszthelyettes. Már messze járt, de
						meghallotta a kiáltsomat. Visszafordult, észrevett s előirás szerint
						tisztelgett a kardjával:</p>
					<p>- Most megyek a tizedik csatámba, bratyesz! Fűts be csak egy kicsit azoknak a
						koszosoknak! - és a katonái felé fordult: - Tempó, gyerekek! Vagy meghal az
						ember vagy nem!</p>
					<p>S eltüntek egy szakadékban. Én pedig odakiáltottam a legényeknek:</p>
					<p>- Einzellfeuer!</p>
					<p>Tüz, rettentő tüz volt minden, égtek a falvak s a Medika-sor oldalán lángolt
						a nedves avar. Öreg barátom a dombsor felé vágtatott már,
						rohamlépésben...</p>
					<p>Ennek is vége lett. Alkonyat felé, mialatt a sebesültszállitók félig-halott
						katonákat cipelgettek hátrafelé, egy szanitész intett felém a karjával.</p>
					<p>Odasiettem. A hordágyon Norcsics feküdt s az ágy aljából csorgott a vér. Ott
						feküdt Norcsics Dániel tiszthelyettes ur, behunyt szemekkel. Vér szivárgott
						a száján s véres volt a haja. Könnyekre fakadtam.</p>
					<p>Norcsics tiszthelyettes ur felnyitotta a szemét. A szája alig érezhetően
						erőlködött:</p>
					<p>- Nem érdemes, bratyesz... Nem érde...</p>
					<p>Elcsuklott. A szanitész a fejét vakarta:</p>
					<p>- Srapnell érte a tiszthelyettes urat. Amikor föltettük, még jobban volt s
						azt mondta, jelentsük a dolgot a zászlós urnak. Azért kiáltottam.</p>
					<p>Ott feküdt Norcsics vértől átitatva, ijesztő sárgán. A könnyem másodszor is
						kibuggyant:</p>
					<p>- Vigyétek a kötözőhelyre, fiuk! S mondjátok meg a főorvos urnak, hogy a
						tiszthelyettes ur az én legjobb barátom.</p>
					<p>Soha olyan levert nem voltam, mint azon az estén! Tiz hét óta csatáztunk
						immár: nem volt többé hitünk, reménykedésünk semmiben. Az emberek egyre
						haltak. Hányszor megtörtént, hogy egy-egy összeeső tüzérem megragadta a
						köpönyegemet, illanó erejének minden meg­feszitésével mintha talpon akart
						volna maradni s haldokló nyöszörgéssel tekintett föl reám: »zászlós ur...
						meghalok...« Átöleltem a haldokló fejét s biztatgatni próbáltam. Akkorára
						meg is halt. Olyankor napokig maradtam szótlanul, mert éreztem, hogy ez lesz
						a vége mind­nyájunknak...</p>
					<p>Ez sem tartott sokáig. Ujabb parancs jött:</p>
					<p>- Aufprotzen! Galopp! Mars!</p>
					<p>Ki emlékszik még a téli harcokra a Kárpátokban?!</p>
					<p>Sáppadt árnyaikkal sokszor fölkeresnek elhunyt pajtásaim lenge árnyai, ahogy
						most róluk emlékezem... Turka, Mezőlaborc, Fenyvesvölgy és Uzsok: ma már
						kétségbeejtő emléke mind-mind az egykori dicsőségnek. Mert dicsőség volt az,
						amit mi csináltunk akkor! A havas ormokon, a lucskos szakadékok alján, az
						ezeresztendős rengetegben, a hervadt kárpáti legelő­kön, a keskeny hágókon,
						az övig érő hóban verekedtünk, verekedtünk, mint a halálra-keresett
						farkasok. És most már nem kérdeztük többé: meddig és miért? Hazai rögökért
						csatáztunk és hazai rögökön haltak meg annyian, de annyian! Mikor a
						Dukla-hágón át is lesepert az orosz, a köztüzérek ijedten néztek össze:</p>
					<p>- Magyarországon vagyunk... Mi lesz most, zászlós ur?</p>
					<p>A választ Czelder kapitány adta meg:</p>
					<p>- Srapnells 80! Tempierung 76! Lage!</p>
					<p>Ha kifáradt ember és ló, bivalyok huzták fel az ágyukat a hegyormokra. És
						november vége táján mégis Homonna alatt remegtünk már össze. Négy ágyunk ott
						állt a barkói szorosban, melyen tul már a magyar sikság következik.
						Elszorult a szivem:</p>
					<p>- Fiuk, ezt az ágyuszót a falunkban is hallják! Csak most az egyszer még!</p>
					<p>Ujhely és Ungvár felől vén népfölkelők rohantak segitségül. Ők nem daloltak
						már többet, de annál dühösebben kezdtek kapaszkodni a tetőkre. S ugyanakkor
						én is kiadtam a parancsot:</p>
					<p>- Gránáttal, gyerekek, amig birjátok! Dögöljünk meg, gyerekek!</p>
					<p>És másnap már végigviharzott a hegyormokon:</p>
					<p>- Előre! Előre!</p>
					<p>Boroevics generális személyesen tüzelt a hóban és sárban:</p>
					<p>- Vorwärts, Honved! Nur vorwärts!</p>
					<p>Ki emlékszik még a téli harcokra a Kárpátokban?! Ujesztendőre ott fujtunk már
						a határon. De mennyien haltak meg akkorára! Olyan nehéz visszaemlékezni ma a
						kárpáti hóra... Pedig szünetlenül emlékeznünk kell, mert a Kárpátokban és a
						Kárpát-hegyeken is tul magyar legé­nyek feküsznek. Feküsznek szerteszét a
						világ minden zugában és nem volt szabad meghalniuk eredménytelenül. Ki
						emlékszik ma még Csermák ezredesre? Eszébe jut-e még valakinek a lengyel
						vár, ahonnét százezer honvéd indult el rettentő rabságba, a kievi országut
						locsogó sarában?! Akad-e még magyar, aki felsóhajt olykor a Nida-parti
						legények nevére? Mert senki még ugy nem verekedett, mint ahogy verekedtek a
						Nida-parti legények! Istenem, ha meg nem siratott és elfelejtett sirjaikból
						fel tudnának kelni még egyszer a régi honvédek, a régi huszárok és a régi
						tüzérek! És ha fel tudna kelni még egyszer a tömpe-orru, szürke kis
						Boroevics generális! És ha lovaglóostorával ott biztatgatna még egyszer a
						hátunkban rossz magyar kiejtéssel:</p>
					<p>- Vorwärts Honved! Mindig megtámadni az ellenség! Nur vorwärts!</p>
					<p>Ujesztendőre virradt és mi ott álltunk ujból a Kárpátok gerincein, a magyar
						határkövek között. Napok óta fergeteg volt s övig ért a hó. És az övig-érő
						hóban szünetlen puskázott egymásra és nyomult egymás ellen a gyalogság. Az
						ágyuk mögött csákánnyal vágtak barlangot a tüzérek s a hidegtől reszkető
						estéken, ha némi szünetek jöttek, gyenge tábortüzeknél melengettük magunkat
						a föld alatt. Össze-összejöttünk a szomszéd ezredektől és ha előkerült
						néhány üveg pálinka is, szinte családiasan éreztük magunkat. Elbeszélgettünk
						az otthonról s nagyokat hallgattunk utána.</p>
					<p>Egy ilyen földalatti estémen levelet kaptam a testvérkétől. Dehogy tudnám én
						leirni akkori ujjongásomat! Szerető aggodalommal értesitett, hogy az ura
						olyan zászlóaljban harcol, melyet az ősz óta elvezényeltek tőlünk, de éppen
						most értesült tőle, hogy a napokban megint a mi hadtestünkhöz fognak
						visszakerülni. Akkor föltétlenül fel fog keresni engemet is. De vigyáz­zunk
						magunkra mind a ketten! Nagyon vigyázzunk!... Folytatása is volt a testvérke
						levelének s ezt a folytatást már az édesanyám irta. Hogy Pesten van
						Pirikénél. Ő maga többször gyen­gélkedik ugyan, (...egyre fogyaszt a
						miattatok való bánat, édes fiam...), de föl kellett utaznia néhány hétre.
						Otthon most csak az apám van Lenkével, akiben sok örömüket találják mind a
						ketten. »Én most itt tartózkodok Pirike mellett, mert ugy vagyunk, fiam,
						hogy február végére kis katonát vár a testvérkéd. A derék Norcsics tizenhat
						sebet kapott valami ágyugolyó miatt, de annyira magához jött már, hogy az
						elmult héten hazautazott s Szálka Simont erősen megverte, amint halljuk és
						most Norcsics feleségül akarja venni a Vojtko-leányt...«</p>
					<p>Letettem a levelet s eltünődtem rajta. A testvérkéről hallott ujság
						megzavart. S azalatt nem egyszer gondoltam harcoló sógoromra, Vajda Zoltánra
						is. Hát ő vajjon tudja-e már? És ha tudja, mit gondolhat magában?</p>
					<p>Aztán csak tavaszodni kezdett. Az ég szikrázó kékben borult le a Kárpátok
						gerincei fölé s a mély havon át itt-ott dugdosni kezdte már fejecskéjét a
						hóvirág. Akkoriban lettem hadnagy. És akkoriban történt, hogy váltakozó
						szerencséjü harcok után nagy támadásra adta ki a parancsait Boroevics
						generális. Tudtuk, hogy Przemyslt kell fölszabaditanunk. Ha nem sikerül,
						vége a lengyel várnak! És akkor, az övig érő hóban, a duklai hágótól
						Bukovina szegletéig megkez­dődött a Boroevics felszabaditó csatája!</p>
					<p>A Kárpátokban förgeteg dult. És ebben a förgetegben verekedni kezdtünk a
						Boroevics paran­csára. A véznanyaku honvédek kétségbeesve rajtáztak, mindig
						rajtáztak s lyukas köpenyeik ugy csattogtak vékony lábszáraik körül, mint a
						zászló a nyele körül. A kárpáti tó piros lett a vértől, délutánra pedig
						fekete lett az ellenség tömegeitől. Hatszor annyi volt az orosz, de mégis
						előretörtünk! Az ágyuk ugy zugtak az erdők között és a sziklák tetején, hogy
						zugásuktól a Tiszaháton se tudtak aludni az emberek. És a reszkető hidegben,
						a szemet vakitó hóviha­rokon keresztül mi mégis előretörtünk! Magyar és
						orosz katonák halott testein át, éhesen, rongyosan és dideregve, de mégis
						előretörtünk! Késő estéken szivdobogva fülelgettünk Przemysl várágyuinak
						rettentő dobogására: tudtuk, hogy a lengyel várban hetek óta éheztek már a
						pajtásaink s meg kellett menteni őket. Tudtuk, hogy messze északon, késő
						estéken sziv­dobogva fülelgetnek délfelé a przemysli-erődök éhes katonái:
						közeledik-e dél felől az ágyu­dongás? A tudat, hogy nyolcvan kilométerre
						tőlünk százezer halálravált bajtársunk reszket az éhségtől, kétségbeejtő
						erőt adott a karjainknak. Előre! Mindig előre!</p>
					<p>Egy hét mulva a cizna-baligródi müuton dörögtek az ágyuk. Akad-e még valaki
						ma, aki emlé­kezni tud a cizna-baligródi müutra és ha az eszébe jut még
						olykor, nem fakad-e könnyekre? Égbenyuló hegyek ágaskodnak a hires országut
						két szélén, hegyek ágaskodnak előtte és mögötte, haldokló katonák
						hemperegtek hörögve a hegyek oldalairól, az orkán tombolt, a honvédek
						köpenyei ugy táncoltak vékony lábszáraik körül, mint a zászló a nyele körül,
						az ágyuk megállás nélkül dolgoztak s mindig uj, meg uj katonák törtek föl a
						segitségünkre. Sikoltott a hó, de e sikoltozáson át is hallottuk, reszketve
						hallottuk egyre a przemysli ütegek szunyogszerü dongását. Ám olyankor csak
						megreccsent a Czelder kapitány vezénykiáltása:</p>
					<p>- Zweite Batterie! Vorwärts!</p>
					<p>Meg kell itt halni! Meg kell itt halni! Nem gondoltam már többé apámra,
						anyámra, a testvér­kére, a kis menyasszonyra. Csak arra gondoltam
						szünetlenül, hogy a szegény Vidróczki az éhező várban ténfereg roskadozva és
						égő hassal. Meg kell menteni Vidróczki pajtást!</p>
					<p>Március közepén Baligród alatt rohantunk előre. Égbenyuló hegy meredezett az
						ut baloldalán: meg kellett mászni az ágyukkal! Egy szempillantás alatt nyolc
						bivalyt fogtak be minden ágyu elé, egész századok ugrottak a kötelek alá, a
						bivalyok elé, a többiek nekidültek a kerekeknek. Recsegett a kötél, fujtak a
						bivalyok, lihegtek és káromkodtak az emberek, a hófuvásban ömlött róluk az
						izzadtság, a kerekek nyomán megdöngött a hegy, felporzott a hó és az ágyuk
						kongva dübörögtek fölfelé! Mindig fölfelé! S szél süvitésén, ágyuk
						orditásán, a rajtázó katonák kiáltozásain, a dörömbölő ormokon át a második
						üteg egyszerre csak fönt volt a tetőn! És a tetőről láttam a gránátoktól
						reszkető és táncoló ormokat, mélyen beleláttam Galicia lapos belsejébe és
						egyszerre csak megütött a przemysli ütegek riasztó ágyuzása. Mintha biztatni
						akartak volna bennünket vagy mintha a reménytelenség utolsó üzenetét
						küldözgették volna felénk. Ne félj, Vidróczki pajtás, meg fogunk
						menteni!</p>
					<p>Ott álltunk Baligród alatt, a tetőn. Az üteg felé kiáltottam:</p>
					<p>- Granat 40!</p>
					<p>És akkor megremegtek az ágyuk, tüz lobbant fel, rettentő dörgés rázta meg a
						hegyeket s zengő visszhangot vertek rá a völgyek és szakadékok. A négy
						gránát nagy zugással vágott le a szem­közti tetőre. Belerengett a havas
						tető, sziklák és emberek kalimpáltak a felporzott hóban...</p>
					<p>- Rajta, fiuk! Egyestüz! Csak most az egyszer még, fiuk!</p>
					<p>Az ágyuk megrázkódtak. Czelder kapitány a lábunk alatt erőlködött még az első
						üteggel, amikor... Amikor ijesztő suhogás hasitott át a levegőn s forgószél
						rázott meg. Orosz gránát vágott le, alig száz lépésre oldalt.</p>
					<p>Összeremegtem. Mert fedezetlenül álltunk a tetőn. Végigrohantam az ágyuk
						mögött:</p>
					<p>- Tüzeljetek! Tüzel-je-te-e-ek!</p>
					<p>És akkor egy másik zugó suhogás, de még ijesztőbb... Egyszerre forgószél
						kapott fel, elvágód­tam, de éreztem még, hogy valaki megütött a jobb
						halántékomon... Elterültem a havon, valami sötétségbe estem bele, de mintegy
						félálomfélében. Nem tudom, akkor mindjárt-e, vagy csak órák mulva, de mintha
						Sándor György jajgatott volna felettem:</p>
					<p>- Elesett a hadnagy ur! Vigyük le a hadnagy urat!</p>
					<p>Amire fel tudtam nézni, éjszaka volt. Ugy éreztem, mintha üres dézsa lett
						volna a nyakamra illesztve. Belül, az agyvelőm helyén égett, mindig égett
						valami s meleg folydogált a nyaka­mon. Fütött szobában feküdtem s kormos
						lámpa függött le a mennyezetről. Később fehér­köpenyes orvosokat láttam.
						Felnéztem nagy kinnal és ekkor ugy rémlett nekem, de csak zavaros álom
						gyanánt, mintha Vajda Zoltán főhadnagy álldogált volna mellettem, komoly
						arccal. Mintha hosszu idő óta álldogált volna már igy a fejemnél, rongyos
						gyalogsági köpeny­ben, sapkája alól kicsüngő hajjal, két barázdával a szája
						két sarkán. Mindez olyannak tünt föl, mintha álomban történt volna, az
						orvosok is mintha megnyult, álomszerü taglejtésekkel siettek és hadonásztak
						volna fel és alá a lámpa kormos világánál. Aztán mintha jajgató katonákat
						cipelgettek volna befelé a szanitészek. Hihetetlenül furcsa volt. Azalatt
						pedig éreztem, de ezt is csak olyan álomfélében, hogy a nyakamon valami
						meleg szivárgál. Tudtam, hogy a vérem szivárog.</p>
					<p>Fölemeltem valahogy a fejemet és Vajda Zoltánnak, ahogy találkozott a
						szemünk, könny jött le az arcán. A főorvos hozzálépett:</p>
					<p>- A sógorod? Gránátszilánk érte a fejét. Jobban lesz.</p>
					<p>Ezt a megjegyzést jól hallottam még s megrázkódtam az örömtől. Arra is
						emlékszem, mintha Vajda Zoltán lehajolt volna fölém és mintha megsimogatta
						volna a fejemet.</p>
					<p>Aztán hosszu, igen hosszu zakatolás következett. Néha mintha felrévültem
						volna és mintha azt suttogtam volna valaki ismeretlen felé:</p>
					<p>- Hol vagyok?</p>
					<p>- Miskolcon, hadnagy ur.</p>
					<p>Ez a hang mintha a Sándor Gyuri hangja lett volna.</p>
					<p>Máskor meg mintha orvosok babráltak volna a fejem körül. Azt hiszem,
						orditozni kezdtem olyankor. Zavaros, lázas álmakba merültem, hallottam a
						honvédek ijesztő csatakiáltását a telatini erdőben furcsán elnyujtott,
						borzongató nyávogással. Mintha tizezer fehér csontváz üvöltött volna felém
						tulvilági kórusban. Máskor Vidróczki pajtást láttam: ő volt Przemysl várának
						parancsnoka s kitörvén a várból s foglyul ejtvén az orosz cárt, maga elé
						vitette s nyeritésszerüen röhögött a szemébe. Majd vállon-csapta fidélisen a
						cárt: »micsoda hetyke fattyak vagyunk mi ketten, tata! Te suszter maradsz
						ezentul, én pedig hekus leszek Buda­pesten!« Aztán az ágyuimat láttam, amint
						négykézláb másztak föl a baligródi magaslatokra s azalatt egymáshoz
						beszélgettek: »disznóság, disznóság, hogy igy nyujtják ezt a háborut...
						Maholnap bele fogunk repedni egészen.« Sajátszerü, elnyult ákombákomok
						táncoltak előttem, tüzet öntöttek a fejembe s rám-vigyorogtak. Aztán
						borzongató tánclépésben kezdték fujni a testvérke nótáját, fejetlen, hamis
						kardalban. Mintha szándékosan ferditették volna el s azalatt hetykén
						kurjantottak bele ismeretlen, kisértetszerü alakok. Azalatt zugott-zugott és
						égett a fejem. Néha mintha letörölte volna valaki veritékes arcomat. A
						vonatdöcögést hosszu ideje nem hallottam már magam alatt. Később mintha a
						kis menyasszony ijedt tekintete villant volna föl előttem, de akkor ujból
						feketearcu katonák kezdtek visitozni a fekete Kárpátokban s a felhők mögül
						csontváz-huszárok vágtattak előre. Minden csontváz-huszárnak ágyu volt a
						hónalja alatt s tátott szájjal sipitoztak: »Tüzelj, testvér! Éljen Ferenc
						József!«</p>
					<p>Aztán elmult ez is. Elmult az ijesztő visitozás a fejemben. Csak arra
						emlékszem, hogy amikor fölnéztem mégegyszer, a kis menyasszony ült az ágyam
						szélén. Rámmosolygott. De olyan fáradt volt az a mosolygása.</p>
					<p>- Hol vagyok, kedves?</p>
					<p>- Budapesten, - mondta okos-csöndeskén.</p>
					<p>- Hányadika van, kedves?</p>
					<p>- Április három. Holnap lesz husvét vasárnapja.</p>
					<p>S elmondta a kedves, hogy édesanyám mindennap fölkeresett és bizonyos, hogy
						itt lesz nem­sokára. A testvérke fölkelt már, de még nem szabad elhagynia a
						szobát. Az édesapám három­szor járt fönt hazulról, Norcsics zászlós ur
						ellenben megházasodott, nőül vevén a Vojtko-kisasszonyt. Mert az öreg oly
						rettentően verekedett a harctéren, hogy még betegségében zász­lóssá
						léptették elő. Apa, - sóhajtott fel a kis menyasszony - nagyon háborus-párti
						kép­viselő és most ő vezeti az Aranyat-Vasért elnevezésü hazafias akciót,
						azonfelül alparancsnoka a buda­pesti polgárőrök csapatának.</p>
					<p>Jókor délután volt: a nap besütött a kórházi ablakon. A kis menyasszonyt
						néztem meghatottan:</p>
					<p>- Mi hir Przemysl váráról?</p>
					<p>- A vár elesett, tiz nappal ezelőtt. Valami százhuszezer katona ment belőle a
						fogságba. Mindenki sirt akkor...</p>
					<p>Éreztem, hogy könny tolul a szemembe s leszivárog a halántékomon. Hol lehet
						azóta Vidróczki pajtás!? Százhuszezer társával talán éppen most menetel a
						kievi országuton.</p>
					<p>- Csak nyugodjon meg, - csititott nyájaskodva. - Majd jórafordul minden.</p>
					<p>Nyugodt-csöndeskén beszélgetett hozzám, amikor lábujjhegyen benyitott a két
						öreg.</p>
					<p>Ahogy megláttak!</p>
					<p>Az apám arcban megfogyott s a bajusza gondozatlanul csüngött lefelé.
						Édesanyám sem volt már a régi: feltünően sáppadt lett s ijedten rebegett a
						pilláival. Megállt a két öreg az ágyam mellett és mialatt meghatottan néztem
						őket, könnyekre fakadtak.</p>
					<p>- Hogy vannak, édesapám?</p>
					<p>Felsóhajtott:</p>
					<p>- Megvagyunk, kedves fiam. Csakhogy téged is épségben hozott haza az Isten!
						Most már nyugodtabban érezzük magunkat.</p>
					<p>Az apám beszélt, felváltva a kis menyasszonnyal. Édesanyám alig szólt
						valamit. Csak nézett-nézett furcsánrebegő szemeivel. Talán megérezte, hogy
						nem sokáig nézhet már igy engemet!</p>
					<p>- Ha jobban leszel, - biztatott az apám - majd hazajössz, fiam.</p>
					<p>- Édesapám, - és felsóhajtottam. - Sose lesz vége ennek a háborunak.</p>
					<p>Az anyám ismét olyan furcsa ránditással kapta el a fejét. S
						megsimogatott:</p>
					<p>- Ne beszéljünk előre, fiam. Nem tudni, mi van megirva a jövendőben.</p>
					<p>Azok a csöndes kórházbeli délutánok! Az ablak tetején benéz ránk a tavaszi
						mennybolt kékje, itt ott fehér felhők usznak el a véghetetlen magasságban.
						Az ablak előtt susog a platánfa, az asztal közepén piros virágok égnek.
						Naponta kétszer-háromszor benéznek az orvosok s annyi barátsággal biztatják
						a szegény katonát, hogy a szegény katona szive megindul ennyi bajtársi
						jóságra. Néha mankók tipegése hallatszik be a folyosóról, néha nyöszörgő
						katonákat cipelnek el hordágyban. És a szobákban reggeltől-estig tesz-vesz,
						vizet ad, beszélget hozzám, a segit­ségemre van vagy olykor ujságból olvas
						föl a kis menyasszony.</p>
					<p>Csak estetájban bucsuzott el tőlem. A folyosón már várt reá Hancsu szakácsnő,
						hogy haza­kisérje. Egy délelőtt azt mondta a kedves:</p>
					<p>- Ebéd után apa is meglátogatja magát.</p>
					<p>S ebéd után csakugyan megjött az öreg méltóságos. Már messziről meghallottam
						szöges bakancsainak kopogását. Belépett, pónilovacska-szerü baktatással, sál
						volt a nyakában, a fején ellenben tüntető-hetykén a budapesti polgárőrök
						sapkája.</p>
					<p>- No, hogy vagy, öcsém? - és fürgén adott kezet. - Jártam már itt, persze
						akkor még kutyaliter voltál, de hát ez katonasors. Egyikünk se tudhatja,
						kit, hol és mikor térit le a golyó. És ha talál, az a legszebb halál, mint a
						költő, vagy kicsoda is mondta. Remélem, mihelyt talpra-állsz, első dolgod
						lesz visszamenni a harcvonalba, a csatázó vitéz bajtársak közé...</p>
					<p>- Okvetlenül, méltóságos uram, - feleltem szerényen.</p>
					<p>Az öreg föl és lefelé baktatott:</p>
					<p>- Ne szólits már méltóságos urnak! Szólits ezentul Gyula bátyádnak! De most
						másról van szó, öcsém. Most arról van szó, hogy mint aktivitásos fül- és
						szemtanutól hallani szeretnék tőled néhány objektiv megállapitást az általad
						netán megfigyelt esetleges felszerelésbeli, ugyszintén az itt-ott
						felmerülhetett egyéb hiányok sürgős szóvátételére vonatkozólag. Milyen
						például az ellátás, közelebbről: az utánpótlás a csatanapok alkalmával?</p>
					<p>S odaszólt egy elálló-fülü fiatalembernek, aki ezideig óvatosan lapult meg az
						ajtóban:</p>
					<p>- Jegyezze csak, öcsémuram!</p>
					<p>Az ifju titoknok tenyerébe kapta noteszét. Az öreg rámnézett:</p>
					<p>- Nos?</p>
					<p>- Hát, Gyula bátyám, tudom is én! Ha csata van, municióban nincs hiány, de az
						ennivalóban való utánpótlás bizony gyönge. Sokszor napokig is elmarad...</p>
					<p>- Példátlan hanyagság! - pattogott az öreg.</p>
					<p>- ...ezen azonban nem lehet csodálkozni, mertha megindul a pergőtüz, nem
						akadt még olyan bolond szakács, aki a csapkodó gránátok között menjen előre
						a kondérrel...</p>
					<p>Az öreg nyakig-vörösen bökött a titkár felé:</p>
					<p>- Jegyezze csak, öcsémuram: »A miniszterelnök ur figyelmét vagyok bátor
						felhivni ama szé­gyenszerü harctéri tünetekre, melyeknél fogva többrendbeli
						hadosztályok szakácsai leple­zetlen gyávaságról tesznek tanubizonyságot.
						Inditványozom ennélfogva, miszerint bizonyos had­osztályok szakácsaira nézve
						záros határidőn belül folyamatban teendő a kicserélési parancs s nevezett
						szakácsok lehetőség szerint azonnal beosztandók a gránátdobáló
						detasmanokba.«</p>
					<p>Az öregur ugyanakkor ingerült hangon tette szóvá előttem Budapest fő- és
						székváros egy bizonyos rétegének ama kozmopolita jellegü magatartását,
						melynélfogva nevezett réteg nem átallja a közrendre és közfegyelemre
						éjjel-nappal önzetlen hazafisággal vigyázó polgárőröket a »polgőr« csufszó
						guny-nyilaival meglövöldözni.</p>
					<p>- Én ugyanis a polgárőrség elnevezéssel felállitott valóban közhasznu, a
						harcoló frontot hátulról támogató, tehát tagadhatatlanul hazafias jellegü
						intézmény alparancsnoka vagyok s egyben az Aranyat-Vasért cimü nemzetmentő
						akciónak egyik vezérlő embere.</p>
					<p>- Gratulálok, Gyula bátyám! Valóban gratulálok!</p>
					<p>Jólesett neki az elismerés. És már bucsuzott is azzal, hogy egy komoly
						honfinak ma való­sággal főni kénytelen a feje a közgondok miatt. Utoljára
						biztatni kezdett:</p>
					<p>- Mihelyt ugy érzed, öcsém, hogy ki tudsz egyenesedni, nyomban indulj a
						harcvonalba! Magyar hazánk határait ugyanis okvetlenül ki kell terjesztenünk
						a Nagy Lajos dicső királyunk hármas tengerpartjáig. Enélkül nem dugjuk
						vissza hüvelyébe kardunkat!</p>
					<p>Ahogy ketten maradtunk, a kis menyasszony felsóhajtott:</p>
					<p>- Zoltánka, ha tudná, hányszor összeszólalkoztam apával! Én azt szeretném, ha
						vége lenne már mindennek. Apa pedig egyre azt mondja, hogy ő
						imperialista...</p>
					<p>Igy ment el vagy egy hónap s a testvérke még egyszer se keresett föl. A kis
						menyasszony viszont még egyszer se maradt el addig. De május elején, amikor
						már fentjártam a szobában, igy szólt hozzám egy délelőtt:</p>
					<p>- Én most elmegyek, mert egyet-mást be kell vásárolnom. Délután ugyis kinéz
						magához a mama.</p>
					<p>Az édesanyám ki is jött, de nem egymagában. Mert velejött a testvérke is és a
						cselédleány egy kiabáló legénykét hozott utána az ölében.</p>
					<p>Az ablakban ültem és ahogy fölnéztem, rég nem érzett melegség szállt a
						szivemre. Ott állt előttem a testvérke: asszonyosan csillogó szemeivel. És
						amire fel tudtam volna állni, már a nyakamba szaladt, mint annyiszor
						azelőtt:</p>
					<p>- Zoltánka!</p>
					<p>S a régi bizalommal nézett föl a szemembe:</p>
					<p>- Ne neheztelj, Zoltánka, hogy előbb nem jöhettem hozzád. Hiszen jöttem volna
						én, de nem lehetett, - s gyönge pironkodás futott át az arcán. - Most már
						ketten vagyunk..</p>
					<p>Hátrafordult s a leánytól átvette a verekedő lurkót. Mert a legényke
						kiszabaditotta valahogy a karjait s össze-vissza hadonászott parányi
						ökleivel. A testvérke az ölembe tette át s kedves zavarral magyarázta:</p>
					<p>- Ez a legkisebb Zoltánka.</p>
					<p>Megcsókoltam. Az első pillanatban az arcomba kapott. A testvérke
						fölkacagott:</p>
					<p>- Vigyázz, mert nem ismer tréfát!</p>
					<p>Mellém ült a kedves és attólfogva vége-hossza nem volt a szerető
						kérdezgetésnek. És mialatt a legényke elaludt az ölemben, a testvérke
						felsóhajtott:</p>
					<p>- Istenem, csak vége lenne már ennek a háborunak! Hát te mikor indulsz haza,
						Zoltánka? - s a szeme ugy mosolygott, mint régen, amikor még nem volt oka a
						szomorkodásra.</p>
					<p>- Talán a jövő héten, testvérke. Megigérték, hogy legalább egyhónapi
						szabadságot adnak.</p>
					<p>- Jaj, de jó lesz! - és felujjongott. - Akkor én is hazamegyek a mamával, meg
						a kisfiammal!</p>
					<p>Az édesanyám csöndes elbusulással nézett igy hármunkat. A fiucska a karjaim
						között aludt. S egyszerre csak - honnét, honnét nem! - a testvérke előhuzta
						a hervadt katonasipkámat s szótlanul kezdte forgatni az ujjai között. És a
						sapkarózsámnál észrevettem akkor azt a száraz rozmaringszálat, amelyet ő
						tüzött oda, mikor a háboruba indultam.</p>
					<p>Rámnézett és bus emlékek felhői tükröztek a szemében. Halkan kérdezte:</p>
					<p>- Az én virágom ez, Zoltánka?</p>
					<p>- A tied, testvérke.</p>
					<p>Csöndes busongással hajtotta le a fejét...</p>
					<p>... Hétfőn délután elvált tőlem az édesanyám. Ugy volt, hogy szombaton én is
						utánuk indulok a kis menyasszonnyal.</p>
					<p>Egyelőre hatheti szabadságot adtak. Szombaton reggel utrakészen állitott be
						hozzám a kis menyasszony, de mögötte ott állt egy mahomettermetü zászlós is,
						teljes harci-dresszben. És rengő haptákot vágván előttem, előirás szerint
						bemutatkozott:</p>
					<p>- Herr Leutnant! Faehnrich in der Reserve Dániel von Norcsics stellt sich
						gehorsamst vor!</p>
					<p>Mert Norcsics volt ez a rengőtalpu zászlós. Két kitüntetés zörgött immár a
						mellén (ő laskának nevezte őket) s a lábain olyan egy-pár gigászi bakancs,
						amilyet még mustrának se szokott varratni a hadbiztosi-kar. A régi
						barátsággal öleltük meg egymást.</p>
					<p>Kocsiba ültünk s félóra mulva vonatra szálltunk. Ugy repült el az utazás,
						hogy észre se vettük, öreg barátommal magunk elé idézgettük a
						felejthetetlenül letünt napokat s megemlékeztünk a bajtársakról is, akiket
						soha már nem fogunk látni e földi életben. Az ilyen emlékekre hosszan
						elhallgattunk s különösen a kis menyasszony tünődözött el egyre többször.
						Olyankor távoli felhők árnyai tükröztek lenvirág-szemeiben s hosszan
						nézegetett kifelé az ablakon.</p>
					<p>Délután megérkeztünk. Norcsics elbucsuzott azzal, hogyha éltet a Teremtő,
						csak ott találko­zunk megint, hol »a halál kaszája arat«. És a feleségéhez
						hajtatott át.</p>
					<p>Mi pedig együtt maradtunk az öreg házban, akik oly kedvesek voltunk valamikor
						egymásnak.</p>
					<p>Hanem sok minden megváltozott azóta!</p>
					<p>Az öreg ház hiszen a régi volt most is, de a lakói nem voltak már a régiek.
						Az apám tavaly óta felhagyott ártatlanul nagyzoló szokásaival s a bajusza
						rendetlenül csüngött lefele. A testvérke elárulta, hogy éjszakánkint nem tud
						aludni az apám. Éjfeleken tul forog az ágyban s olyankor többször hallják a
						sóhajtozását. Az anyám tavaly ősz óta a derekát fájlalta. Most napokon át
						üldögél a karosszékben, a szeme ijedten röpköd ide-oda s néha az ágyból se
						kél föl. Csak ritkán szokott áttévedni már a konyhába s a háztartás minden
						gondja a testvérkéé. Valahogy nem mennek már ugy a dolgok, mint azelőtt.</p>
					<p>De egyéb változások is történtek a házban, amióta megérkeztem. A testvérke s
						a kis fia az anyámmal aludt együtt, a kis menyasszony pedig a testvérke régi
						szobájába költözött át. Most már ő volt a ház kisasszonya. Édesanyám néha
						órákon át eljátszadozott a kis unokával s mialatt a testvérke csapongó
						kedvvel parancsnokolt a házban, a kis menyasszony szemeiben ott láttam a
						csöndeske elbusulást, mint tavaly ilyenkor a testvérke szemeiben. Mintha
						valami alig érezhető feszültség hallgatózott volna a ház felett s csak a
						véletlenen mulik, hogy minden kirobbanjon egyszer. De megnyugtattam magamat,
						hogy képzelődöm. Tudtam, hogy az anyámnak kedvence a kis menyasszony.</p>
					<p>A május a vége felé járt s én alig mozdultam ki még a kapun. Az apám
						nagyrészt lóháton nyar­galta be a határt és csak ebédre, meg vacsorára
						vetődött haza. Esténkint ki-kiültünk a széles verandára s ha már feljött a
						holdvilág is, elhallgattuk a mezei munkások hazafelé igyekvő nótáit. Egészen
						ujak voltak ezek a nóták, furcsa bánattal elzengők, mindegyik egy-egy nagy
						sóhajtás az apák és legények után, akik elmentek hazulról és azóta is hiába
						várják őket minden estén.</p>
					<p>Ott ültünk négyen a verandán: az apám, a testvérke, a kis menyasszony, meg
						én. Anyánk lefeküdt már olyankor vagy a kis unoka felett őrködött. És
						nagyokat hallgattunk a verandán. Ismét megütött az érzés, hogy valami nincs
						egészen rendben.</p>
					<p>Néha felsétált hozzánk öreg tanitóm is. Ujságot tartott a kezében s már
						messziről integetett:</p>
					<p>- Ujabb negyvenezer fogoly, száztiz ágyu s kétszáztizenöt géppuska! Most már
						meg nem állunk Moszkváig!</p>
					<p>Bosszantott az öreg lelkesedése s nem egyszer azon a ponton voltam, hogy
						felugrom:</p>
					<p>- Hagyja el, tanitó ur! Kilenc hónap óta döglenek az emberek. De miért? Hogy
						egyszer az egyik győzzön, három hónap mulva a másik győzzön?! Disznóság,
						tanitó ur, disznóság! Én hazafias ember vagyok, de megmondom nyiltan, hogy
						féltem az életemet s növekvő reme­géssel megyek bele minden uj
						csatába...</p>
					<p>De nem szóltam semmit. Ugyse tudtam volna meggyőzni a tanitó urat, aki
						ezalatt magyarázni kezdett az ujságban közölt térképről:</p>
					<p>- Akármi legyek, ha egy hét mulva nem mi vagyunk az urak Przemyslben!</p>
					<p>A lengyel vár nevére kiujultak fájdalmas emlékeim:</p>
					<p>- Istenem, mi lehet azóta szegény Vidróczkival! Gondoljunk olykor a
						halottainkra is, tanitó ur!</p>
					<p>A Vidróczki nevére azonban ingerülten nevetett fel az öreg:</p>
					<p>- Kutya baja a szemtelenjének! Hat héttel ezelőtt itt járt...</p>
					<p>- Kicsoda? Vidróczki?</p>
					<p>- Eltaláltad! Ő járt itt, de negyednapra csendőrök zsuppolták el azt a
						tiszteletlen alakot...</p>
					<p>Nem hittem. Ám fölvilágositottak rövidesen, hogy igy van szórul-szóra.
						Przemysl második körülzárása előtt Vidróczki egy 65-ös hadnagynak lett a
						puccerje, otthagyta a várat s azóta a kárpáti front mögött drukkolt
						szakadatlanul. Hat héttel ezelőtt a hadnagy azzal küldte haza, hogy az uj
						egyenruháját vigye utána a harctérre. Vidróczki szerencsésen meg is érkezett
						a városba, ott a katonaszabótól átvette az uj egyenruhát, de nyomban fel is
						huzta magára. A hadnagyi egyenruhában megfordult a moziban is, ahol többen
						lettek figyelmesek a közismert suszter magas rangfokozatára, a moziból
						hazajött a »hadnagy ur« és olyanokat hazudott a faluban, hogy mindenki
						elhitte neki. Azzal hányta magát a kocsmában, hogy egyesegyedül hat orosz
						bakát, meg egy őrnagyot ejtett foglyul s ugy huzta őket maga után a magyar
						lövészárok felé, mint a mészáros a bornyubőrt. Történetesen tanuja volt a
						jelenetnek Károly Ferenc József trónörökös is, ott helyben hadnaggyá nevezte
						ki s az arany vitézségi érmet sajátkezüleg akasztotta ki a mellére. És
						Vidróczki a hadnagyi ranggal négy napja terrorizálta már a falut, amikor
						jöttek a csendőrök, lehuzták róla a tiszti bluzt s visszatoloncolták a
						frontra...</p>
					<p>A lélegzetem állt el ennyi vakmerőségre:</p>
					<p>- S mi lett a haszontalannal?</p>
					<p>Az apám, a testvérke s a kis menyasszony mosolygott. A tanitó ur szippantott
						néhányat s bosszu­san folytatta:</p>
					<p>- Mi lett volna? Semmise! Mert olyan szerencséje van annak a szemtelen
						alaknak! Még én is komolyan elhittem neki, amikor tiszteletét tette nálam,
						hogy csakugyan elérte a hadnagyságot. A csendőrök elzsuppolták s szabadságra
						hazajött falubeli fiuk beszélték, hogy amikor raportra vitték a tábornok
						elé, a tábornok nevetni kezdett s azt mondta, jelen esetben nem tehet
						semmit, mert Vidróczki javithatatlan s különben is nem akart ártani
						senkinek, csak nagyzási mániába esett. Az ellen pedig nincs orvosság a
						világon, mondta a tábornok. No, én ugyan megtanitottam volna azt a
						piszkot!</p>
					<p>Azalatt mentek a napok s a háznál maradt minden a régiben. Édesanyám egyre
						kevesebbszer kelt föl és egyre többször feküdt vissza. A testvérke volt a
						ház parancsnoka s a kis meny­asszony örömmel segitett neki. Ugy láttam,
						pajtási viszonyban vannak megint.</p>
					<p>A szabadságom a vége felé járt: három-négy napom lehetett hátra. Szálka
						Simont nem láthattam többé, mert Simon a Norcsics-féle tettlegesség után
						önként jelentkezett s be is vonult valahová. Az öreg tanitó vette át az uj
						iskolát, Szálka Simonnak pedig elveszett a hire. Zohor Ábris a határban
						barangolt szüntelenül, de Ábrist igazán nem akartam látni. Beszélték, hogy
						azóta ötször dobták ki a sorozásról, miután megállapitották róla, hogy
						elmezavara gyógyithatatlan. Akkor már olyan szakállt növesztett, mint Jézus
						Krisztus, rongyos lett, az erdők alatt kószálgatott, sajátmagával
						veszekedett s az emberek messziről kitértek előle, mivel szentnek
						tartották.</p>
					<p>Egy délelőtt belémkarolt a kis menyasszony:</p>
					<p>- Mondani szeretnék magának valamit.</p>
					<p>- Parancsoljon, kedves.</p>
					<p>Mintha megakadt volna. Aztán csaknem alázatosan mondta:</p>
					<p>- Nem parancsolni akarok...</p>
					<p>A kert felé indultunk el. Jókor délelőtt volt, felhő nem látszott.
						Hallgatagon mentünk végig a kettős ribizlisor között.</p>
					<p>Leültünk a pázsitra. A kis menyasszony lehajtotta a fejét.</p>
					<p>- Valami baj van, kedves?</p>
					<p>Rámnézett. Könny csillogott a szemében:</p>
					<p>- Már előbb is emliteni akartam. Most, hogy megint elmegy, nem halaszthatom
						tovább.</p>
					<p>Elhallgatott. Aztán igy kezdte, csöndeske hangon:</p>
					<p>- Valahogy sehogyse vagyok, Zoltán. Tavaly, amikor ránkjött ez a háboru, ugy
						volt, hogy meg­lesz az esküvőnk. Lekéstünk vele. Jobb lett volna pedig. Mert
						azóta valahogy... Tudom is én... Az apám nem törődik velem. Ha otthon
						vagyok, neki ugy jó minden, ahogy van, csak a szobákhoz ne nyuljak. Ha meg
						itt vagyok... Itt sokszor olyan furcsán érzem magamat...</p>
					<p>- De kedves! Hogy mondhat ilyet!</p>
					<p>Felmosolygott a könnyein át:</p>
					<p>- Félreértett, Zoltán. Az öregek olyan jók hozzám, mintha a saját lányuk
						lennék. De én érzem, mégsem vagyok az. Isten látja a lelkemet, ugy szeretem
						a testvérkét, mintha a saját testvérem volna. De... de...</p>
					<p>Tehát igazam volt, amikor megfigyeltem a két leányt! Most azonban, hogy a kis
						menyasszony fordult hozzám, szinte védelemért, izgatott lettem:</p>
					<p>- Folytassa csak, kedves! Most már tudni akarok mindent! Mi van a
						testvérkével?</p>
					<p>Esdekelve nézett rám:</p>
					<p>- Ne gondoljon rosszat a testvérkéről! Ő igazán nem tehet róla, de őneki,
						hogy ugy mondjam, mégis több joga van a háznál...</p>
					<p>- Kedves, - és megfogtam a kezét. - Senkinek több joga nincs e házban, mint
						magának. Majd rendet csinálok én mindjárt!</p>
					<p>- Csak ezt ne, Zoltán! - s összetette előttem a kezét. - Nem akarom! Maga
						félreértett most. Én csak azt akartam mondani, hogyha a felesége lennék,
						mégis más lenne a helyzetem...</p>
					<p>Magamhoz vontam a fejét:</p>
					<p>- Nyugodjon meg, kedves. Ha nagyon akarja, holnap vagy holnapután
						megtarthatjuk az esküvőt. De fölösleges igy sietni! Nem tudjuk, mit hoz
						reánk a jövő, mi lesz még az én sorsom odakint? Minek kötném le magát? Ne
						próbáljon tiltakozni, kedves. A háznál maga az első s ezt tudtára is adom
						mindenkinek...</p>
					<p>- Jaj! - és ugy kérlelt. - Csak ezt ne!</p>
					<p>- Akkor feleségül veszem! Rendben van?</p>
					<p>Csöndeskén ingatta a fejét:</p>
					<p>- Nem tudom... Nem tudom...</p>
					<p>Fel voltam háborodva a testvérke ellen. A kis menyasszony könyörgött még, de
						nem figyeltem rá többet. A tornácon ijedten hagyott el s bemenekült a
						szobájába. Az udvaron éppen fogtak, mert ma kellett felülvizsgálatra
						jelentkeznem.</p>
					<p>Az anyámhoz siettem. Párnázott karosszékben pihent a nappaliban s a kis unoka
						az ölében kiabálgatott. Történetesen az apám is bent volt. Kiváncsian
						figyeltek föl mind a ketten, ahogy benyitottam:</p>
					<p>- Holnapután mennem kell, édesanyám. Mit szólnának hozzá, ha holnap feleségül
						venném Lenkét?</p>
					<p>Egyszerre kérdezték:</p>
					<p>- De miért most?</p>
					<p>- Mert nem akarom, hogy Piri megalázza a menyasszonyomat!</p>
					<p>Nagy csönd támadt. Később hozzámlépett az apám s vállamra tette a kezét:</p>
					<p>- Nincs igazad, fiam. A két leány közt senki nem tesz különbséget.</p>
					<p>Édesanyám rámnézett megfonnyadt arcával s olyan furcsán rántotta meg a
						fejét:</p>
					<p>- De igazad van, fiam! Én vagyok az oka mindennek! Istenem, olyan
						szerencsétlen vagyok! Jaj, ha mégegyszer vissza lehetne csinálni...</p>
					<p>Az apám meglepetve fordult vissza:</p>
					<p>- Miket beszélsz itt össze, te asszony?</p>
					<p>Szánalommal vegyes érzéssel álltam az anyám előtt. Szinte bánni kezdtem, hogy
						megint fájdalmat okoztam neki. Az anyám lehajolt a ficánkoló apró legényke
						fölé:</p>
					<p>- Emiatt a fiucska miatt sokat gondolkoztam már. Fiam, hagyjuk még azt a
						házasságot! Nem tudni, mi lesz velünk holnap? Hátha nem jön vissza többé az
						apja! Hátha... - s lehajolt a legény­kére, ugy sirt.</p>
					<p>(Ez a második félbeszakadt »hátha« annyit jelentett: hátha én se jövök vissza
						egyszer!)</p>
					<p>Az anyám megrázta a fejét, megint olyan különösen:</p>
					<p>- Mi is öregszünk és betegszünk. Mi lesz akkor ezzel az aprósággal? Fiam,
						bocsáss meg, mindig jót akartam neked is, a testvérkének is...</p>
					<p>Hallgattam: nagy okom volt rá. Az apám is hallgatott, ő azonban azért, mert
						szót nem értett az egészből. Az anyám, amikor lecsillapodott valamennyire,
						igy szólt:</p>
					<p>- Küldd be csak a kis menyasszonyt!</p>
					<p>Fellélegzettem. Bementem a testvérke régi szobájába. A varrógép körül
						tett-vett valamit.</p>
					<p>- Jöjjön csak, kedves.</p>
					<p>A folyosón szembejött velünk a testvérke. Meghallhatta, hogy odabent sir az
						anyám, mert csudálkozva kapta fel a fejét, aztán elnézett fölöttünk s
						bosszusan sietett el a konyha felé.</p>
					<p>A kis menyasszonyt bevezettem a nappaliba. Ahogy meglátta az anyámat,
						hozzászaladt, térdreesett előtte s ölébe hajtotta a fejét:</p>
					<p>- Mama... Én nem vagyok az oka semminek...</p>
					<p>Az anyám sirt, a kis menyasszony sirt, a legényke pedig torkaszakadtából
						kiabált kettejük között.</p>
					<p>Magukra hagytam őket.</p>
					<p>Az udvaron várt a kocsi. Egy óra mulva már a városban voltam s a
						főtörzsorvost kerestem. A megyeházán vizitálta a legényeket. Soronkivül
						megvizsgált s kijelentette, hogy akár e pilla­natban indulhatok a frontra.
						Majd áthivott a szomszéd terembe, hol a háboru óta nyolcadszor kerültek már
						mérce alá fiatalok és öregek. Mert nagy szükség volt odakint a katonákra:
						két hónap óta szélsebesen vágtattak már Oroszország belseje felé a Ferenc
						József ezredei s e vágtatás alatt nagy fogyatkozások estek bennük.</p>
					<p>Valami félórát maradtam a sorozási teremben. Egy pápaszemes, kemény-szemü
						ezredes volt a bizottság elnöke. Hát jöttek egymásután a legények: bizony
						girhes is akadt köztük és mégis bevették. Bizony, egy se maradt itthon
						akkorára a kettő-három nyomorult vacakból.</p>
					<p>Már el akartam köszönni az ezredestől, amikor egy púpigszakállas,
						gubancoshaju, tömzsi alakot vezettek a mérce alá az altisztek. Megijedtem: a
						félkegyelmü Zohor Ábris volt! Bajusza gondozatlanul csüngött, a szemgolyói
						vadul forogtak. De csak félpillanatig. Mert amint észre­vette az ezredest,
						csak kipattant a mérce alól, odaugrott hozzá, kislányos bókot csinált
						előtte, persze szüzmezitelen állapotban, aztán megpaskolta az ezredes állát
						és ravaszkásan sunyitott hozzá:</p>
					<p>- Hogy vagyunk, tatuskám?</p>
					<p>Az öreg katonát elfutotta a harag:</p>
					<p>- Mars! Hinaus! Eins für allemal untauglich!</p>
					<p>Három altiszt akkor már megragadta és ráncigálta is kifelé a kapálózó Ábrist.
						Ám Zohor Ábris megismert azalatt és miközben kifelé taszigálták,
						nekieresztette hörgő torkát:</p>
					<p>- Te is itt vagy, jópipa! El fogtok patkolni mind s pokloknak kénköves tüzein
						recsegni és pörkö­lődni. Nem hallgattatok rám! Most imé az Antikrisztus
						bujtogat közöttünk! Hát dögöljetek meg, pimaszok!</p>
					<p>Kilökték. Az ezredes hozzámhajolt, a homlokára mutatott:</p>
					<p>- Ganz verrückt!</p>
					<p>Zohor Ábris valóban bolond volt már. Gyógyithatatlan bolond. S magamban
						mélyen megha­tód­tam a háborunak e szivfacsaró áldozatján.</p>
					<p>Délután otthon voltam ujra s készülődni kezdtem. Az esti vonattal indulni
						akartam az üte­gemhez, amely akkor már orosz földön harcolt. Sándor Gyuri
						serényen pakolgatott a folyosón, itt-ott egy pillanatra fel-feltünt a kis
						menyasszony is, amint csöndeskén segitgetett neki.</p>
					<p>Nagy némaság borult a ház köré. Én a diákszobában öltözködtem azalatt.
						Fogalmam sem volt, mi történhetett itt, amióta a városban jártam. Szinte
						örültem, hogy el kell mennem. A csizmát felhuztam már, a kardot felkötöttem.
						Kevés időm volt. A két öreghez készültem, amikor a testvérke nyitott be
						hozzám.</p>
					<p>Azt hittem, bucsuzni akar tőlem. Tévedtem. A testvérke megállt a szoba
						közepén s furcsa fény villant fel a szemében:</p>
					<p>- Zoltán, kérlek, mit avatkozol te az én dolgomba?</p>
					<p>Tehát azért jött, hogy számonkérjen. Nem akartam rossz emlékkel távozni s
						mindössze annyit feleltem:</p>
					<p>- Csak a saját dolgaimba szoktam beleavatkozni.</p>
					<p>Erre már felcsattant! Sohase hittem volna, hogy ilyen vakmerő lehessen a
						testvérke:</p>
					<p>- Vedd tudomásul, hogy itt én parancsolok!</p>
					<p>No, erre már elfutott a méreg:</p>
					<p>- Tévedsz. Ebben a házban én parancsolok!</p>
					<p>- Igen? - és összeharapta a száját. - Szóval kiadod az utamat! Jó,
						elmegyek!</p>
					<p>- Nono, testvérke, azt nem mondtam...</p>
					<p>Dehogy hallgatott rám! Reméltem, hogy most mindjárt elsirja magát és akkor
						minden rendbe­jön. De a testvérke megfenyegetett. Az összeszoritott öklével
						fenyegetett meg:</p>
					<p>- Zoltán, vigyázz! Mert baj lesz, ha beszélni kezdek egyszer a mamának!</p>
					<p>Elnevettem magamat ennyi konokságra. De nem nevetett a testvérke:</p>
					<p>- Kiutasitasz? No megállj! Azért se megyek!</p>
					<p>- Jól teszed, testvérke.</p>
					<p>Akkor már bevágta maga után az ajtót, hogy csak ugy csattant! Én pedig
						megindultam az öregekhez, hogy elköszönjek tőlük. Édesanyám feküdt: beteg
						volt szegény. Az ágya mellett ott állt az apám, meg a kis menyasszony. De se
						a testvérkét, se a kisfiát nem láttam a szobában, ami mégis
						elszomoritott.</p>
					
				</div>
				<div type="chapter">
					<head>X.</head>
					<p>Köröskörül, ameddig el tud látni a szem, ingoványok. Mindig ingoványok. Néhol
						rengeteg-erdők, amelyekben sok száz esztendővel azelőtt a szlávok őslakói, a
						drevlyánok vivtak csat­togó baltaharcokat egymás törzsei és nemzetségei
						ellen. De hova lettek azóta a drevlynok? Sehol egy falu, élő idegennek
						sehol semmi nyoma. Fülükre-bocsátott sapkáju katonák laknak most az erdőkben
						és a mocsarak között. A felhők itt huzogatják uszályaikat, alig arasznyira a
						fejünk felett és ha szétlebbenti őket a szél, felsóhajt tőle a sás, a
						nádibuzogányok pedig lengve hajbókolnak. S meg-megzörög valami a nádasban,
						mint otthon késő ősz táján a kukoricás. Néha kibujik még a napocska, de
						egyre ritkábban.</p>
					<p>November volt.</p>
					<p>Sok hónap ment el azóta, hogy utoljára láttam a kis menyasszonyt, meg a
						testvérkét. Hányszor kezdtem riadozni azalatt az ágyuk szavára, miközben
						szántásokon át, erdők szélein, porzó homokban és vizmosások árkain keresztül
						rohantunk előre, mindig előre! S egyre izgatottab­ban és szorongóbb érzések
						között kezdtem kapkodni az ágyuk zúgására. A katona inkább-ember mindenki
						másnál, mert a csata halált, mindig halált jelent.</p>
					<p>Hosszu hetek óta álltunk már a Pripjaty-mocsarak között. A határ zúgott.
						Ruhánkat beverte az agyag, szakállunk kinőtt, a körmünk beszakadt. Betegesek
						és soványak voltunk s a köpenyeg széle ugy csattogott a lábszáraink körül,
						mint a zászló a nyele körül. Aztán eső jött és ha itt-ott megszakadtak a
						felhők, különösen este-tájban, messzi délnyugatról lángoló vörösben nézett
						vissza reánk az ég alja. Tudtuk, hogy arra kell lennie valahol
						Magyarországnak!</p>
					<p>Napok óta hideg esőnek permetegje szállt s ahogy kiöntött a Pripjaty vize,
						amely messze-messze, valahol az ingoványok legközepén kanyargott ismeretlen
						utja felé s a félvilágot el­árasztották az ingoványok, - napok, sőt hetek
						óta pihentünk már tétlenül.</p>
					<p>E sáros és hideg napokon, mikor az ágyuk is ponyva alatt hevertek, órákig
						elfeküdtem a fedezékben és sokat gondolkoztam olyankor. A balkaromra
						fektettem a fejemet s órákon át elhallgattam a vérem rejtelmes zúgását.
						Mintha a föld mélyéből, titokzatosan kongó üregeken át jött volna felém ez a
						zúgás. Az életem szünetlen zakatolása volt ez, amelyet most figyeltem meg
						igy először. De ugyanakkor rémület szállt meg, mert a vérem zúgásán át
						olykor-olykor földalatti tompa ütéseket éreztem. Egyszer mintha északi
						irányból, egyszer mintha déli irány­ból jöttek volna ezek a tompa dobbanások
						szabályszerű ütemben, többnyire négyszer vagy hatszor egymásután. Szorongva
						kezdtem hallgatózni a föld alatt s rájöttem, hogy messze, nagyon messze
						tőlünk, tul délre és északra a mocsarakon, vad ágyuzás folyik. A tompa
						dobo­gás mindig szaporodott s egy-két óra mulva már oly féktelenül dobogtak,
						hogy fedezékem falán meg-megremegtek a homokszemek. Mély megindultság fogott
						el, mert tudtam, hogy messze tőlünk megint emberek haldokolnak.</p>
					<p>Hiszen ha megmondta volna valaki, meddig tart még? Bizonyára bele tudtunk
						volna törődni. De igy! Ilyen bizonytalanul, örök rettegésben, cél nélkül,
						hiu reménytelenséggel!</p>
					<p>Esténkint, öten-hatan, összeverődtünk valamelyik tiszti-fedezékben. Kigyult a
						petróleum­lám­pás és mi körbe-ülve a gyér szalmán, beszélgetni kezdtünk:
						hogy volt? mint lesz? A hangulat keserü lett már a tisztek körében is.</p>
					<p>De ezek az esték is elmultak s én napokon át a fedezékembe vackolódva
						figyelgettem a vérem zúgását. Levert és szomoru voltam. Hazulról rossz
						hireket kaptam: az anyám nagyon beteg volt. De megnyugtatott némileg, hogy a
						kis menyasszony, meg a testvérke közös levelet irt hozzám s egyenlő
						szeretettel biztatgattak, hogy csak reméljek, mert ők sokszor gondolnak
						mindnyájunkra, akik egyformán kedvesek vagyunk nekik. Az ősz elején kétizben
						is fölkeresett Vajda Zoltán, meg Norcsics Dániel. Micsoda esténk volt az!
						Azóta Bukovinába vezényelték át mindkettejüket. S azóta csak itt-ott kaptam
						tőlük egy tábori lapot.</p>
					<p>Igy jött el a december. A felhők alatt varnyuk kóvályogtak s a mezők tele
						voltak dérrel. Libabőrös lett az ingoványok háta s az ágyuink hetek óta
						hallgattak. Éjjelenkint, mialatt összehuzódtam a fedezékem alján, távoli és
						gyönge dobbanások ütöttek meg a föld alól. Tud­tam, hogy lent, Bukovinában
						nagy harcok kezdődtek. Sándor Gyuri ott kuporgott mellettem, kicsike tüzet
						gerjesztett a fedezék bejáratánál s kapkodva szivta a pipáját. A pipaszárat
						ugyanis elvesztette valahol, minekfolytán pipaszár nélkül volt kénytelen
						szipákolni. A pipa azonban áttüzesedett s ezért pipázott oly kapkodva Sándor
						Gyuri. És a közben fel-felsóhajtott:</p>
					<p>- Mikor fogunk hazamenni, urfi?</p>
					<p>E hosszu orosz éjszakák alatt Sándor György sokszor mesélt el egyet-mást.
						Elmondta például, hogy a szakácsok szerint Vidróczki orosz fogságba került s
						két visszaszökött foglyunk beszélte, hogy látták egyszer, amint kurgán
						parasztokkal verekedett egy kocsma előtt, valahol Szibériában. Ámde
						Vidróczki a két öklével verte szét a kurgánokat s azonfelül még néhány
						tatárt is. Rossz kedvemben is elmulattam e képtelen hazudozáson. Meg voltam
						győződve, hogy Vidróczki terjeszti magáról e fantasztikus dolgokat.
						Vidróczki ugyanis abban az időben valahol a Doberdón talpalta a bakancsokat
						szilaj lelkesedéssel. Alig pár nappal azelőtt kaptam tőle a következő
						levelet:</p>
					<p>»Apám it Harcolunk a digók elen! én bene vagyok a sturm Batalijonba a digók
						ugy Félnek Tőlem, hogyha este fele el danolom magamat A Kavernába kilencet
						üttöt az óra este Van a digók ugy kezdenekk Kijabálni majd meg bolondulnnak
						hogy abasszo Vidróczko vagy is hogy apcuk Vidróczki ugy félnek tőllem hogy a
						frász áll a Lábukba Isten Veled! Vidróczki! most tünttetett ki borojevics fő
						Vezér a Nagy ezüst éremel Szervusz jövő hétre Firer Isszek Szervusz!«.</p>
					<p>Vidróczkin se tudtam mulatni akkor igazán. Rossz, nagyon rossz hireket kaptam
						hazulról. Legutóbb már a testvérke értesitett, hogy készüljek el mindenre s
						ha csak tehetem, azonnal induljak el haza. Mert az anyám mindig engem
						emleget.</p>
					<p>Tiz nappal volt ez karácsony előtt. Akkor történt, hogy hetek és hónapok után
						parancs jött: felmozdonyozni az ágyukat! Készülődni kezdtem tehát, de nem
						hazafelé, hanem ujabb csatába. Czelder őrnagy (mert őrnagy volt már ekkor a
						vitéz kapitány ur) megsugta, hogy Bukovináig meg se állunk.</p>
					<p>Az ágyuk készen álltak. Estére az állomáson kellett volna lennünk.</p>
					<p>Ezen a délutánon Sándor György lihegve jött hozzám a hadtápvonal irányából.
						Táviratot lengetett felém messziről. Tudtam, mi lesz benne.</p>
					<p>A testvérke küldte. Meghalt az édesanyám.</p>
					<p>Az ágyuk akkor már megindultak mély kongással az állomás felé. Czelder
						őrnagyhoz siettem s könnyes szemmel mutattam meg neki a táviratot.</p>
					<p>- Bajos, fiam, mert ilyenkor nincs szabadság. De majd csak eligazitjuk. Saját
						felelősségemre adok neked tiz napot.</p>
					<p>S aznap éjjel már döcögött velem a vonat. Másfél-napig tartott a rettentő ut.
						A köpenyembe burkolózva néztem a váltakozó tájékot, mialatt Sándor György a
						folyosón sóhajtozott s néha vakart egyet a nyakán.</p>
					<p>Estére otthon voltunk. Az anyámat akkor már eltemették.</p>
					<p>A nagyszobában lámpafénynél találtam valamennyiöket. Ahogy beléptem, a
						testvérke szaladt felém először. Megölelt, vállamra hajtotta a fejét és
						sirva fakadt. Aztán jött a kis meny­asszony, szintén gyászruhában. Kicsit
						megfogyott és szomorunak láttam. Édesapám lehajtott fejjel ült az asztalfőn.
						Ott volt az öreg méltóságos is. Felállt és hozzám topogott, baktatva:</p>
					<p>- Igaz részvétemet, öcsém!</p>
					<p>- Köszönöm, Gyula bátyám.</p>
					<p>S felállt a sarokból és hozzám lépett rég látott sógorom, Vajda Zoltán is.
						Igaz szeretettel öleltük meg egymást.</p>
					<p>- Hogy vagy, testvér?</p>
					<p>Felsóhajtott:</p>
					<p>- Vége lehetne már, testvér...</p>
					<p>Sokáig maradtunk együtt ezen az éjszakán. Halk beszédü volt mindenki: az
						anyám emléke járt közöttünk. Kint vaksötét hallgatózott s árnyak suhantak el
						az ablakok előtt. Együtt voltunk valamennyien s alkalmasnak láttam a
						pillanatot, hogy előhozzam, amire olyan régen készül­tem magamban:</p>
					<p>- Arra gondoltam, Gyula bátyám, hogy feleségül veszem Lenkét.</p>
					<p>Még nagyobb csönd lett. A testvérke, meg a kis menyasszony lehajtotta a
						fejét, az apám a lámpába bámult föl. Vajda Zoltán pipára gyujtott.
						Hallgattunk. Az öregur rezzent föl elsőnek:</p>
					<p>- A magam részét illetőleg semmi kifogásom tervezett házasságtok
						megpecsételésére vonatkozólag. Sőt természetesnek is találnám. Ám erre az
						esetre fennállana továbbra is legfőbb és egyetlen kikötésem, hogy Lenke
						leányom itt maradna a házban, hisz a főváros falai között oly prózai, sőt
						kietlen ma az élet!</p>
					<p>Az öregur fokonkint annyira tüzbe jött, hogy vörös lett a nyaka s
						egyszer-kétszer odacsapott az asztalra is. De akkor megszólalt Vajda
						Zoltán:</p>
					<p>- Én azt ajánlanám, testvér, hagyjuk most! Lenke ugyis itthon van a háznál. S
						nem lehet tudni, mi lesz velünk holnap...</p>
					<p>A kis menyasszony csöndeskén szótlankodott mellettem. Megfogtam kezét:</p>
					<p>- No, kedves?</p>
					<p>Szelid okosan felelt:</p>
					<p>- Igaza van Zoltánnak. Hagyjuk most, nem olyan sürgős. Én csakugyan itthon
						vagyok a háznál s a testvérkével mi a régi hüséggel fogunk várni
						mindkettőjükre...</p>
					<p>Okosan beszélt a kis menyasszony, mialatt keze a vállamon pihent:</p>
					<p>- Hallgasson meg, Zoltánka! Tavaszra vége lesz a háborunak...</p>
					<p>Itt már közbeszólt Vajda Zoltán is. Nagy keserüség volt benne:</p>
					<p>- Ennek a háborunak sose lesz vége!</p>
					<p>- El kell itt pusztulni mindenkinek! - tettem hozzá én is. - El kell
						pusztulni, testvér!</p>
					<p>Az öreg méltóságos erre a megjegyzésemre indulatosan kapta föl a fejét s kis
						öklével oda­vágott az asztalra:</p>
					<p>- Hát aztán! Elpusztulunk egy szálig, ha kell! Micsoda defetista beszéd ez!
						Hát a nacionalista érzelmü tisztikarunk is ilyen felforgató tendenciáju
						mentalitásnak lett az áldozata immár?! Szégyen! Szégyen! Hát ez a
						hazafiság?!</p>
					<p>Ránéztem az öregre:</p>
					<p>- Gyula bátyám téved. A hazafiság nevében félmillió ember halt meg idáig.
						Elég volt!</p>
					<p>De itt már felugrott az öregur s kurta két karját a plafon felé vágta:</p>
					<p>- Ó hazám, hallod? Hát mivel érdemeltem én ezt agg napjaimra! Hogy mialatt én
						hajnaltól éjszakáig az Aranyat-Vasért elnevezésü hazafias akció minél
						szélesebb alapokra való le­fektethetése irányában áldozom fel minden
						munkaerőmet, azalatt hadrakelt fiaink a defetista tanok által megmételyezett
						ideológiával destruálnak bennünket s a dicső győzelem helyett készek inkább
						hüvelybe dugni kardjaikat... Véged van, ó szeretett haza!</p>
					<p>S otthagyván bennünket, elbaktatott mérges-dühöskén. Csak a testvérke sietett
						utána, hogy a szobájába kisérje.</p>
					<p>Másnap délelőtt nem találtam otthon az öreget. Jókor reggel kihajtatott az
						állomásra meg­alzott, keserü szivvel. Csak Vajda Zoltán ment vele s az
						öreg a szegény, csatáktól megháboritott fejü sógort korholta az egész
						uton.</p>
					<p>Milyen csöndes lett a házunk! Azóta, hogy az apám óraszámra üldögélt a
						szögletben s szótlanul nézegetett a szemközti sarokba, a kis menyasszonyra
						szakadt a ház minden gondja, mert a testvérke a gazdaságot vette át. És
						mialatt az apámnak egyelőre nem lehetett hasznát venni, a testvérke csizmát
						huzott a lábára s az udvaron át, a hólétől cuppogó sárban naponkint
						háromszor-négyszer is átment az istállók felé: megetették-e a jószágot, a
						csikó nem akadt-e meg valamiben s személyesen volt jelen a fejesnél. És
						valahányszor előkerült, a hideg pirosra csipte az arcát.</p>
					<p>Ahogy fölkeltem, vele ütődtem össze a folyosón. Szomoru volt, csöndeske volt.
						Azt hiszem, másfél-esztendő óta elfelejtette összes nótáit. Kedvesen
						köszönt:</p>
					<p>- Jó reggelt, Zoltánka! Gyere csak, nézd meg a fiamat!</p>
					<p>A lurkó nagyokat nevetett a cselédleány karjaiban, amikor beléptünk. Karonülő
						kis katona lett ekkorára. A kezem közé kaptam. Nevetett és apró karjaival
						kapkodott a sapkám felé. A testvérke csillogó szemmel állt eléje:</p>
					<p>- Ki vagyok én, fiacskám?</p>
					<p>A lurkó csókra fogta össze a csepp száját:</p>
					<p>- Ma-ma...</p>
					<p>- Hát ez a bácsi kicsoda itt, fiacskám?</p>
					<p>A gyerek rámnézett, kerekretágult szemmel, mintha a kis eszét próbálta volna
						megerőltetni. S egyszer csak kimondta:</p>
					<p>- Ap-pa...</p>
					<p>Fölnevettem. A testvérke is mosolyogni akart, de még a halántéka is égni
						kezdett:</p>
					<p>- Tedd csak le, Zoltánka, ezt a kis haszontalant, - s a kezével végigsimitott
						a szemén, hogy pa­lástolja pillanatnyi zavarát. - Apjának szólit ez
						mindenkit, akin bajuszt lát, - és megveregette az apró katona pofácskáját.
						Egyszerre komoly lett:</p>
					<p>- Mehetünk, Zoltánka?</p>
					<p>- Mehetünk, testvérke.</p>
					<p>Havas délelőtt volt. Szótlanul vágtunk neki a temetőnek. Kihalt volt a
						nagyucca, de itt-ott egyik-másik ablakból mintha hosszan tekintett volna el
						utánunk egy öregasszony, egy magát epesztő menyecske. Negyedóra mulva
						fent-jártunk a templomdombon.</p>
					<p>Az anyám sirja mindjárt elöl feküdt. Uj hó lepte be az éjjel.</p>
					<p>Megálltunk a fejfája előtt, ketten. Levettem a sapkámat, a testvérke
						összetette a kezét és könnyezni kezdett. Köröskörül vigasztalan volt a
						határ. Az erdőt hó lepte be, mély csönd volt minden, az ég olyan szürke,
						mint a katonaköpenyegem s messze északon kékes-sávok látszottak a hegyek
						vállain. Sokáig maradtunk igy. Aztán föltettem a sapkámat s karomat adtam a
						testvérkének. Az anyámról beszélt:</p>
					<p>- Az utolsó napokban mindig téged emlegetett. Jaj, Zoltánka, mennyit sirtunk
						akkor a másik testvérkével!</p>
					<p>- Szeressétek is egymást, hugocskám...</p>
					<p>- Nyugodj meg, Zoltánka. A multkor, hogy elváltál tőlünk, megbántottalak.
						Tudom, nem nehezteltél meg rám. Ha az édesbátyám volnál, akkor se
						szerethetnél igy. Pedig - s itt elhalkult a hangja - sokszor rászolgáltam,
						hogy összeszidj. Csak nyugodj meg, Zoltánka. Lenke igazi testvérem
						énnekem...</p>
					<p>Mire hazaértünk, Vajda Zoltán készülődni kezdett. Aznap este, a nagy
						sötétben, a tornác elé állt a kocsi.</p>
					<p>Zoltán testvért szomorunak láttam. Odalépett az öreghez:</p>
					<p>- Isten áldja meg, édesapám!</p>
					<p>Aztán odaállt a kis menyasszony elé:</p>
					<p>- Sógornőcském, - és mosolyogni szeretett volna. - Csókoljon meg maga is.</p>
					<p>Akkor a kisfiát vette a karjára Vajda Zoltán. És ugy, a kis fiával együtt, a
						testvérke elé lépett...</p>
					<p>Tiz perc mulva az állomás felé hajtattunk már ketten. A kocsi lámpásai
						messzire világitottak a vaksötétben. Sehol egy hang az éjszakában. A
						behavazott uton néha nagyot döccent a kocsi. Messziről idelátszottak már az
						állomás gyönge lámpái. És akkor megszólalt Vajda Zoltán, nagyon
						komolyan:</p>
					<p>- Figyelj most reám, testvér! Titokzatos a jövő: nem tudni, mi lesz velünk?
						De igérjük meg egymásnak, hogyha csak egyikünk jönne haza egyszer, az az egy
						gondoskodni fog a kisfiuról, meg a testvérkéről!</p>
					<p>Szó nélkül adtam rá kezet.</p>
					<p>Igy értünk ki az állomásra. Tiz perc mulva fényes lámpaszemeivel egyet
						torpant és megállt a mezőlaborci vonat. Vajda Zoltánnal megöleltük egymást
						mégegyszer.</p>
					<p>És akkor nekiment a vonat a távoli éjszakának. Nehéz szivvel indultam meg
						visszafelé.</p>
					<p>Négy napom volt még. Ez alatt a négy nap alatt fölkeresett öreg tanitóm is, a
						pipaszárával. De örömünk nem volt már a régi. A tanitó ur a hazafias jellegü
						költészet nemzeti jelentőségét hangoztatta. És káromkodni kezdtem s a tanitó
						ur szelid felháborodással távozott el a házunkból. A harmadik napon
						benyitott hozzám a Zohor Ábris édesapja.</p>
					<p>- Isten hozta, Józsi bácsi! Mit csinál a szegény Ábris?</p>
					<p>Az öreg össze volt törve:</p>
					<p>- Vége van, fiam! Hiszem el tud ő beszélgetni most is mindenről. De mihelyt
						háboru vagy repülőgép kerül szóba, törni-zúzni kezd maga körül. Külsejét
						elhanyagolja s szakálla a hasáig ér. A katonaorvos kimondta rá, hogy
						elmezavarban szenved. Nagyon szerencsétlen család vagyunk mink, fiam!</p>
					<p>Ez alatt a három-négy nap alatt alig mozdultam ki a házból. Vidróczkiról
						annyit hallottam mindössze, hogy valahol a Doberdón fogyasztja a magyar
						királyi menázsit. Egy darabig sürün firkált hol a tiszteletes urnak, hol az
						apámnak, hogy legutóbb tábori pilóta lett és ha kedve szottyan, csak
						felugrik a gépbe, mint huszár a nyeregbe s ugy bombázza végig Velencét vagy
						Rómát, hogy attól köpködnek Londonban.</p>
					<p>Eljött a karácsony szombatja. Lassankint készülődnöm kellett. A nappali
						sarkába mennyezetig-érő karácsonyfát állitottak és mialatt tétlenül feküdtem
						a heverőn, elnéztem, mint tett-vett körülötte a testvérke meg a kis
						menyasszony. Elnéztem őket és megnyugodtam. Később bejött az apám. Ránézett
						a karácsonyfára, odalépett az ablakhoz, kitekintett a havas világba és
						fel­sóhajtott. Arcban összeesett és tudtam, hogy hónapok, esetleg évek
						kellenek hozzá, amig bele fog törődni. Eszembe jutott, mit fog csinálni
						ezentul az öreg itt egymagában? Alighanem a testvérke vállaira szakad
						minden.</p>
					<p>Odakint csikorgó hideg volt, idebent nagy tüz égett a kályhában. Visszadültem
						a heverőre s mialatt a kis menyasszony a kis katonával kezdett játszadozni,
						a testvérke leült a fejem mellé s csendesen kötögetett valamit. A balkaromra
						feküdtem s oly hosszu idő után hallgatni kezdtem ismét a vérem szüremlő
						zúgását, mint annyi sokszor azelőtt a harctéri lyukak fenekén.
						Eltü­nő­döztem s szerettem volna soha többé el nem mozdulni hazulról. Ahogy
						igy elnézegettem négyünket, szomoruság vett erőt rajtam.</p>
					<p>A testvérke homlokomra tette a kezét:</p>
					<p>- Min gondolkozol, Zoltánka?</p>
					<p>- Azon gondolkozom, testvérke, - és nagy keserüség fogott el, - hogy amint
						elnézegetem magunkat, a kis menyasszony mintha a feleségem lenne, Zoltánka
						meg a fiam, te pedig a test­vérkém. És nem akarsz férjhez menni, mert
						megfogadtad, hogy mindig mellettünk maradsz...</p>
					<p>A kis menyasszony odajött hozzánk a fiucskával, letérdelt az anyja elé s
						összebujtak hárman egy felém-mosolygó koszoruba.</p>
					<p>- Ha visszajösztök egyszer, - biztatgatott a testvérke, - együtt fogunk majd
						élni. Jó lesz, testvérke? - és átkarolta a kis menyasszonyt meg a kisfiát. -
						Sohase fogunk elválni egymástól!</p>
					<p>És átölelve egymást, ugy mosolyogtak felém, hogy majd a szivem szakadt meg.
						Kint erősen szürkült. Az apám minden valószinüség szerint félrehuzódott
						valamelyik szobába s fölrakván a pápaszemét, bizonyára a Bibliában
						olvasgatott. Karácsony előtt ugyanis szokása volt külö­nösképpen
						magábaszállni. Feküdtem-feküdtem a heverőn s azalatt hallgattam nem csupán a
						vérem földöntuli, szakadatlan zúgását, hanem egyebet is. Egy idő óta mintha
						ismeretlen boltozatu üregeken át jött volna felém valami egyéb is. Alig
						érezhető tompa dobbanások szakitották meg a vérem zúgását. Pontosan ugy,
						mint odafent is, a harctéri lyukak fenekén, mialatt reménykedve gondoltam
						hazafelé. Eleinte azt hittem, képzelődöm. De most már határozottan hallottam
						az ütéseket, legtöbbször négyszer egymásután. A szobának mintha afelől a
						sarka felől hallatszottak volna e rejtelmes dobbanások, mely a templom felé
						esett. Felugrottam:</p>
					<p>- Ágyuznak!</p>
					<p>A testvérke, meg a kis menyasszony rámnézett:</p>
					<p>- Ugyan! Képzelődöl!</p>
					<p>- Nem, gyerekek! Negyedórája hallgatózom a karomon át. Bukovinában nagy
						csaták lehetnek! Jelentkezett már Sándor Gyuri?</p>
					<p>- Délután üzentem érte, - mondta rá a testvérke.</p>
					<p>Átmentem a diákszobámba: Sándor György erősen pakolt már. Felhuztam a
						tüzércsizmát, felkötöttem a kardot s belebujtam a bőrbekecsbe. És amire
						visszamentem a nappaliba, éles fényben uszott már a szoba. Száz apró gyertya
						égett a karácsonyfán. A testvérke széken állva gyujtogatta őket, az apám
						oldalt állt, összekulcsolt ujjakkal s a kis menyasszony a fiucskát tartotta
						az ölében, aki repesve kapkodott a lángok felé. De ahogy beléptem s a kardom
						megcsörrent és megcsillant a gyertyafényben, a lurkó a kardom felé kezdett
						kapkodni. Az anyja leszállt a székről, ám ahogy meglátta a fiucskát, ijedten
						próbálta visszafogni:</p>
					<p>- Csak ezt ne, kisfiam! Soha ne láss kardot az életben!</p>
					<p>De a gyerek visitozni kezdett. Utoljára elvettem az anyjától s odaállitottam
						magam mellé. A kölyök belekapaszkodott két aprócska öklével a kardomba s már
						ami ereje volt, rázogatni kezdte. Félkézzel a karját fogtam s lenéztem
						rá:</p>
					<p>- Mi leszel majd, kisfiam?</p>
					<p>S a fiucska keményen felelt, ahogy megtanitottam rá:</p>
					<p>- Tat-tona... Tat-tona.</p>
					<p>Félkézzel az apró katonát tartottam s megálltam a gyertyák özönében sercegő
						karácsonyfa előtt. Mint régen, nagyon régen, amikor alig lehettem
						nagyobbacska ennél a kardomat zörgető pöttömnyi katonánál s amikor
						tágranyilt szemmel csodálkoztam még a földreszállt apró Jézus ajándékai
						előtt. Megálltam most is. Az apám, a testvérke és a kis menyasszony
						összetett kézzel vette körül a karácsonyfát, mintha magukban imádkoztak
						volna. S a hidegen derengő estében, valahol a harmadik szomszéd ablaka
						alatt, egyszerre megcsendült a kántáló gyer­mekek vékony kórusa:</p>
					<p>Krisztus Urunknak áldott születésén</p>
					<p> Angyali verset mondjunk szent ünnepén.</p>
					<p>Odaléptem az öreghez:</p>
					<p>- Édesapám, legyen gondja erre a kiskatonára...</p>
					<p>Az apám sóhajtott. S mialatt a kis katona minden gyenge erejével rázogatta a
						kardomat a test­vérke, meg a kis menyasszony könnyek között nézett rám. Nem
						sirtak csak a könnyeik hulltak.</p>
					<p>Csak soha bucsuzni ne kellene azoktól, akiket szeretünk! Akkor pedig sokat
						kellett bucsuz­gatni s ezért folyt el utánunk annyi hiábavaló könny...</p>
					<p>... Harmadnapra az ágyuimnál voltam, de micsoda csaták között! Egy félig
						leágyuzott városka piactéren állt az ütegem s balkéznek, egy néhai szük ucca
						üszkös házsor-romjai között gyöt­relmesen dolgozott a másik négy ágyu.
						Össztüzre lőttek s amikor hirtelen megrázkódtak és egyet bömböltek, a
						zsarátnokbaomlott házak, kertek s a négyszögü piac-tér mennydörgető zúgással
						feleltek vissza az ágyuk torkainak. Aztán jöttek az ellenség gránátjai
						ijesztő süvöl­tések között, mintha a halál kaszája suhogott volna felettünk.
						Levágódtak a feketén meredező falak közé és akkor téglák, keritések,
						tetőgerendák kalimpáltak fölfelé ijesztő zugással, hogy gyengülni kezdett
						miatta a szivünk verése. De azért tettetett nyugalommal vezényeltem:</p>
					<p>- Salve!</p>
					<p>A négy ágyu felvágta a fejét s széles hátuk megrázkódott. Oldalról Czelder
						őrnagy jött felém. A csipő hidegben korom és lucsok szakadt róla:</p>
					<p>- Jó, hogy itt vagy már! Azt hiszem, rövidesen tovább mégy az ütegeddel
						Toporoutz vagy Rarance alá. Ott akarnak áttörni bennünket.</p>
					<p>Ki emlékszik még az 1916-os ujévi harcokra Bukovinában, mikor a magyar
						katonák megunták a nehéz puskát és szurony helyett baltával, meg fokossal
						vetették magukat az ellenségre?! És ki emlékszik még a névtelen
						katonaköltőre, aki megsiratván pajtásai temetetlen testeit, fájdalmasan
						kiáltott fel minden versszak végén:</p>
					<p>»Hej Toporoutz, hej Rarance!«</p>
					<p>Hat nap óta álltunk már nagy csaták között a városka közepén. Csongor Laci
						zászlóst véresen huzták ki előző nap egy reászakadt kőfal alól. Az ágyuk
						kitüzesedtek, felettünk orosz repülő­gépek jártak s alig hogy eltüntek a
						látóhatáron, az ellenséges ütegek mázsányi ágyugolyókkal árasztották el a
						városkát, ahol nyolc ágyunk dörgött ijesztően. Néha fergeteg jött, de a
						hó­fuvást is tulharsogták az ágyuink s valósággal szétverték a zivatart.
						Néha pillanatnyi szünet állt be, de ez a szünet is olyan szomoru és olyan
						nyugtalanitó volt. Katonáink, a város két szélén, hol előttünk harcoltak,
						hol leszorultak velünk egy vonalba, mialatt keservesen puskáztak széltől
						csattogó köpenyeikben.</p>
					<p>Az ujév utáni reggelen szokatlan erővel tört ki ujból a harc. Házfalak,
						kémények repkedtek nagy zugással a magasságba, ha közéjük vágott öt-hat
						orosz ágyu. Mindig több gránát vágott le s dél felé már egy borzalmas
						szinjátékban zugott és repkedett fölfelé a tövéből kiforgatott városka.
						Végigszaladtam az ágyuk megett:</p>
					<p>- Einzellfeuer! Einzellfeuer!</p>
					<p>Ekkor már megkaptam a parancsot, hogy az ütegem este ötkor Rarance alá indul.
						A szemem körül furcsa karikák lebegtek. Az orditástól rekedt voltam s mivel
						a sapkámat elvesztettem valahol, a lófarkos csákót nyomtam a fejembe. Zugott
						a levegő s arra lejebb, délnek ugy dörgött már, mintha egyszerre tizezer
						ágyu döngette volna a világot.</p>
					<p>Valamivel ebéd ideje után Sándor Gyuri jött lelkendezve hátulról, a lőszeres
						kocsik felől. Levelet hozott. Ránéztem a boritékra: Vajda Zoltán irta. Neki
						valamivel délre, Rarance alatt kellett tartózkodnia.</p>
					<p>Az ágyuk ismét megrázkódtak. Felszakitottam a boritékot, leültem egy köre és
						olvasni kezdtem, amint következik:</p>
					<p>»1915. dec. 29.</p>
					<p>Testvér!</p>
					<p>Mire megkapod ezt a levelemet, én már halott leszek.</p>
					<p>Ma éjjel a félszázadommal előre kell nyomulnom egy ékalaku sánc ellen. Nagyon
						erős az ellenség, tudom, hogy támadni akarnak s azért kell megelőznünk őket.
						Négyszeres drótmezők állnak előttem s én támadok legelőször. Élve nem jövök
						vissza, testvér!</p>
					<p>Figyelmeztetlek egymásnak tett igéretünkre: aki életben marad kettőnk közül,
						gondja lesz a testvérkére, meg a kis Zoltánra. Te egyelőre megmaradsz
						még.</p>
					<p>Mikor olvasni fogod e soraimat, én nem fogok élni. Erről meg vagyok győződve.
						Vedd tehát ugy, mintha egy halott ember beszélne hozzád. A halottak nem
						szoktak hazudni.</p>
					<p>És itt kitárom magamat előtted ugy, mint soha senki előtt nem tettem, amig
						éltem. E pilla­natban, amikor egyedül tetőled bucsuzom el, fájdalom vagy
						keserüség nincs a szivemben.</p>
					<p>Fájdalom és keserüség nélkül irom meg tehát neked, hogy mindent tudok. A
						testvérke az első héten mindent elmondott nekem: hogy csak téged szeretett
						először és igazán. Megijedtem a vallomásától, de az első szörnyü pillanatok
						után fokonkint annál jobban kezdtem megbecsülni. A jóságáért becsültem
						annyira. S én tudom, hogy hü maradt hozzám azontul.</p>
					<p>Nem tagadom, ez a vallomása seb maradt bennem. De kit kárhoztathattam volna
						érte? Az anyátok csak jót akart nektek, de én sem voltam hibás, hidd el
						nekem, testvér! Az a dolog ugy jött, hogy talán nem is lehetett volna
						elkerülni. Fiatalok voltatok. Felejtsük el!</p>
					<p>Legyen gondod a testvérkére és a kis Zoltánra! Tekintsd őket ugy, hogy ők
						állnak legközelebb hozzád. Hidd el, jó és becsületes ember voltam mindenkor.
						Most, amikor nyugodtan tudok gondolkozni még, - mert az önuralmamat csak
						akkor veszitem majd el, ha este tizkor kikapaszkodom a sáncból és elindulok
						utolsó utamra, - most nagy sze­retettel gondolok mindnyájatokra.
						Gondoskodtam, hogy értesités menjen haza rólam. És ha összejösztök majd
						odahaza, emlékezzetek meg rólam! Igaz barátod,</p>
					<p>Vajda Zoltán.«</p>
					<p>Ma sem tudom, hogyan futottam át ezen a levelen. Erőlködnöm kellett, hogy
						visszaszoritsam a könnyeimet. A szégyen és megalázottság könnyei voltak
						ezek. Csak most láttam, mennyire fölöttem állt szegény Vajda Zoltán! És
						bármennyire biztositott is az ellenkezőről, a legiszo­nyubb keserüséget
						éreztem minden sorában. Nem tudtam beletörődni, hogy ilyen nyomorultul
						vesszen el. Még beszélni akartam vele! S aztán hátha nem is lesz igaz?
						Lehet, hogy vissza­kerül, lehet, hogy az ellenség fogta el. Hátha csak a
						keserüség iratta vele ezeket a sorokat, hogy megtudjam végül, amit ő is tud
						és amit annyi tehetetlen kinlódás között rejteget magában másfél-esztendő
						óta!</p>
					<p>Az ágyuk zugtak. Én ültem egy romfal aljában, a kövön s magam elé néztem. Fel
						voltam kavarodva s igaz bünbánatot éreztem a régi dolgok miatt. Csak arra
						révedtem föl, amikor Czelder őrnagy érintette meg a vállamat:</p>
					<p>- Hajnalba Rarance alatt kell lenned, - s a térképen megmutatta a pontos
						helyet. - Viszontlátásra, pajtás!</p>
					<p>Esteledett, amikor megindultunk hátrafelé. A hideg szürkületben lassan
						görgött a négy ágyu s réztorkaikkal meg-megkondultak, ha a feltört uton
						egyet döccent valamelyiknek a kereke. Olyankor félrebillent széles hátuk s
						kongó torkaikkal mintha szakadatlanul figyelmeztettek volna: ha-lál...
						ha-lál...</p>
					<p>Este nyolckor az ezredes szállásán jelentkeztem. Lámpafénynél bukkantam rá
						egy szurtos paraszt­házban. Megdicsért az üteg nagyszerü teljesitményéért s
						rummal kinált meg. Nem kellett. Aztán kiadta az utasitást, hogy hajnali
						ötkor hol kell jelentkeznem Rarance alatt.</p>
					<p>Már el akartam köszönni, mikor a segédtiszt táviratot hozott felém. Azt
						mondta, délután érkezett, de mivel tudták, hogy ugyis jelentkeznem kell itt,
						nem küldték ki utánam. Feltéptem, ez volt benne:</p>
					<p>»Szegény Zoltán elesett. A testvérke kétségbe van esve. Tudjon meg mindent,
						hátha nem is igaz? Vigyázzon magára! Lenke.«</p>
					<p>Előző napon adták fel odahaza. Az ezredes rámnézett:</p>
					<p>- No, mi az?</p>
					<p>- Elesett a sógorom, itt Rarance alatt, - és nem birtam elfojtani egy
						sóhajtást.</p>
					<p>Az ezredes a lámpába nézett:</p>
					<p>- Az a sorsa mindnyájunknak. Nem válogat a golyó, fiam.</p>
					<p>Egész éjjel bandukoltam az üteg után. Sándor Gyuri az oldalamon botorkált s
						gyakran belefohászkodott az éjszakába. Rarance irányának tartottunk a
						vaksötétben. Egyre-másra meg kellett állni, mert előttünk is, a hátunk
						mögött is idegen ágyuk kongtak a hideg éjszakában, ugyancsak Rarance
						irányának. És hol itt, hol ott gyalogság botorkált el az oldalunkon, sulyos
						dobbanással, néha pedig egész zászlóaljak vágtak keresztbe az uton s
						olyankor félórákig kellett vesztegelni. Mind-mind Rarance irányának siettek.
						És Rarance irányából azalatt ijesztő ágyudörgés hallatszott s nagy tüzek
						vereslettek a keleti látóhatáron.</p>
					<p>Ott bandukoltam a negyedik ágyu mögött s töprengtem az egész éjszakán. És
						mialatt mély kongással dübörögtek az ágyuk, minden részvétemmel a testvérkét
						öleltem körül. Mi lehet most a régi házban? És voltak gondolataim ezen az
						éjszakán, amelyeket még magamnak sem akartam elárulni. Eszembe jutott, de
						hányszor, hogy most már feleségem lehetne a testvérke s a kis Zoltánt én
						nevelhetném föl az apja helyett. Hiszen ha nem mondta is ki nyiltan, de
						föltét­lenül erre célzott szegény Vajda Zoltán legutolsó levelében. Hátha
						csak azért akart meghalni?! Megdideregtem a puszta gondolatára. Igen, igen.
						De mi lenne akkor a kis menyasszonnyal? Nem volt tanácsos sokat gondolkozni,
						mert néha azt hittem, széthasad a fejem. Hátha... Hátha én se fogok
						hazamenni többet?! A régi ház állni fog tovább is, a kis menyasszony idővel
						férjhez megy, az apám meghal, a testvérke pedig otthon nevelgeti majd a kis
						Zoltánt. Csöndes estéken tanitgatni fogja az ábécére és olyankor elbeszélget
						neki mirólunk is. Szép, szelid-arcu özvegy lesz a testvérke, megkérik többen
						is, de tudom, hogy kosarat fog adni minden kérőjének. Mert a testvérke várni
						fog bennünket. Vége lesz egyszer a háborunak, szüretek fognak jönni megint,
						de nem a régi szüretek lesznek azok! A testvérke csöndes búval fog kiállni
						olyankor a présház előtti verandára, kezét ellenzőnek teszi majd a szeme
						fölé s bán­kódó mosollyal fog elnézni a bágyadt verőfényü tájékon. Tudom,
						engemet fog várni akkor is. És mert hiába fog várni, egyszerre csak
						könnyekre fakad. Évek, megint évek mulnak el. A kis Zoltán megházasodik,
						unokák kezdenek tipegni az öreg házban, a testvérke nagymama lesz s a haja
						ezüstbe fordul. És derüs őszeleji délutánokon csak mesélni kezd az
						unokáknak. Mesélni kezd rólam, aki fiatalon mentem el és nem jöttem vissza
						többé. És a testvérkének egyszerre csak hullani kezdenek a könnyei...</p>
					<p>- Miért sirsz, nagymama?</p>
					<p>- Mert elgondolkoztam, gyermekeim...</p>
					<p>Ilyen gondolatok közt mult el az éjszaka. Amire pedig virradni kezdett
						volna...</p>
					<p>...amire virradni kezdett volna, Rarance alatt kanyarodtunk fel az ágyukkal.
						És amire feljött volna a nap és szembesütött velünk, Rarance fölött állt az
						ütegem, egy hajlásban. Leirhatatlan erővel indult meg előttünk a harc.
						Jobbról és balról tábori ágyuk porzottak előre a hóban, hat ló vágtatott
						minden ágyu előtt. S jobbról és balról katonák rohantak előre, csattogó
						rajvonal­ban.</p>
					<p>Akkor egyszerre megdördült az én ütegem is és megdördült tőle a kék téli
						mennybolt. És megdördültek az összes tarackok és az összes tábori ágyuk,
						mert zárótüzet kellett ereszteni az ellenség hátába, hogy a tartalékjai ne
						jöhessenek segitségül. Tudtam tehát, hogy támadni fogunk.</p>
					<p>Hátrafelé indultam, a völgynek, hogy odalent valami közelebbit tudjak meg
						szegény Vajda Zoltánról.</p>
					<p>Már lekerültem, amikor egy erősen megterhelt tisztiszolga szuszogott el
						mellettem. Ügyet se vetettem rá, de a katona megszólitott:</p>
					<p>- Hadnagy ur, alázatosan jelentem, nem Zathureczky hadnagy urnak teccik
						lenni?</p>
					<p>Ránéztem a legényre. Ismerősnek tünt fel az arca:</p>
					<p>- De az vagyok, fiam.</p>
					<p>- Én meg Szabó Balázs vagyok, a Vajda főhadnagy ur tisztiszolgája. Most
						viszem haza a ruháit, a kardját, meg a messzilátóját, valamint kilencszáz
						koronát, amit nekem adott át meg­őrzés végett...</p>
					<p>És elsóhajtotta magát Szabó Balázs:</p>
					<p>- Mert elesett szegény főhadnagy ur. Huszonkilencedikén éccaka. A
						lövészárokból látni is a holttetemit. Ott fekszik a major előtt, akibe
						oroszok tanyáznak. Még valami hét bakája hótt meg, ugyanott helybe.</p>
					<p>- Mind meghalunk egyszer, - szóltam Szabó Balázsnak. - Ha hazaérsz, mondd meg
						az édesapámnak, hogy itt vagyok a főhadnagy ur holtteste mögött és ha
						sikerül a támadásunk, el fogom temettetni. Isten veled!</p>
					<p>- Jó egészséget kivánok a hadnagy urnak!</p>
					<p>Körülbelül eleget tudtam. Jobbról és balról sürü tömegekben rohantak előre a
						katonák s száz meg száz ágyu vijjogott minden pillanatban. Az orosz tüzérség
						a gyalogsági árkainkat döngette azalatt. Fölhaladtam a dombhajlaton,
						átmentem az ágyuink között s bukdácsolva elértem a domb tetővonalát.</p>
					<p>Fülsiketitő zavar volt már minden.</p>
					<p>A dombon tul huzódtak el össze-visszahányt cikcakban a gyalogság lövészárkai
						s gránát, gránát után döngött és csapkodott ide. Négy helyen égett már az
						árok. A tartalékunk hason­csuszva próbálta elérni az árkot. És tul-tul azon
						is, a mező másik szélén, egy majorság két oldalán huzódtak el az orosz
						sáncok.</p>
					<p>Szédült fejjel feküdtem a tetőn. Szememhez illesztettem a távcsövet s hosszan
						kémleltem a majorság felé. Ott kellett feküdnie valahol Vajda Zoltán
						pajtásnak. De annyian feküdtek szerteszét a mezőn! Letettem a távcsövet.</p>
					<p>Az orosz ágyuk hirtelen elhallgattak. Szivdobogás fogott el. Lesiettem az
						ágyuim mögé s hátra­néztem. Szabó Balázst nem láttam már sehol. Csak most
						ötlött az eszembe, hogy irnom kellene az apámnak.</p>
					<p>Leültem az egyik ágyu mögött s mialatt a tüzérek izzadva cipelték a golyókat
						s minden pillanatban megreszkettek erdők és dombok, papirlapot tettem a
						térdemre. És irni kezdtem:</p>
					<p>»1916. jan. 3.</p>
					<p>Kedves Apám!</p>
					<p>Itt állok Rarance előtt, nagy ágyutüzben. Szegény Zoltán vagy három
						kilométerre fekszik előttem, öt nap óta. Éjjeli rajtaütésben esett el. A
						gyalogságunk most indult előre. Ha sikerül hátrahozatnom szegényt,
						eltemettetem. Vigasztalni nem is próbálom a testvérkét, hiábavaló lenne. De
						hiszen édesapám mondta sokszor, hogy minden elmulik egyszer. Elmulik az
						ifjuság, elmulik a gyász és az élet is. És Norcsics pajtástól hallottam
						sokszor: »nem érdemes... nem érdemes...«</p>
					<p>Jaj, kedves apám, mindnyájan meghalunk egyszer! De nincs fájdalmasabb és
						megalzóbb érzés, mintha a huszonhárom esztendőmmel kellene elpusztulnom
						itten. Ez a gondolat keserüségre fakaszt és felbőszit...«</p>
					<p>E pillanatban elhallgattak a saját ágyuink is. A tüzmester szaladt felém:</p>
					<p>- Hadnagy ur, telefonparancs jött, hogy azonnal nyomuljunk előre!
						Gyalogságunk átment az oroszokon s nekünk most a majoron tul, a dombok alatt
						kell állást foglalnunk!</p>
					<p>Felálltam:</p>
					<p>- Aufprotzen! Vorwärts!</p>
					<p>Befogtuk az ágyukat, tiz perc mulva a dombokon, mezőkön, árkokon vágtattunk
						előre, hogy az ágyukerekek alatt port vert a hó. S jobbra és balra tőlünk
						éppenigy rohantak előre az ágyuk s az ágyuk kerekei alatt magasra porzott a
						hó. Félóra mulva megálltunk lihegve, tul a majorságon, a dombok innenső
						oldalán. Halottak, halottak feküdtek szerteszét és sebesültek kiáltoztak
						felénk rémült könyörgéssel. De most nem volt idő törődni velük! Itt-ott
						felbuk­kantak már a szanitészek is és a mezőkön hajbókolva vizsgálták a
						némán heverő katonákat. Jobbról már megdördültek az ütegeink s ugyanakkor
						parancs érkezett hozzánk is. Odakiál­tottam a tüzmesternek:</p>
					<p>- Shrapnells 40! Tempierung 36! Lage!</p>
					<p>És akkor megrázkódott a négy ágyu. S megrázkódtak az erdők és a dombok. Csak
						az ellenség hallgatott rejtelmesen.</p>
					<p>Szikrázó téli délelőtt volt. A hó csillogott.</p>
					<p>Magamhoz intettem Sándor Györgyöt s megindultam hátra, a majorság felé. Hat
						nap óta ott kellett feküdnie valahol Vajda Zoltánnak.</p>
					<p>Valami nyolc-tiz halott karéjában ráakadtunk egyszer. Alig száz lépésre a
						drótmező előtt.</p>
					<p>Ott feküdt Vajda Zoltán testvér, szétvetett karokkal, arccal a hóba borulva.
						Megálltam a fejénél, levettem a csákómat s összekulcsoltam a kezemet.</p>
					<p>Távolabb hajbókolva jártak halottak és sebesültek között a szanitészek,
						Sándor György suttog­va imádkozott mellettem. Azt mondtam neki:</p>
					<p>- Hivj csak elő két embert!</p>
					<p>S akkor letérdepeltem Vajda Zoltánhoz. Revolvere a jobbkarja alatt hevert,
						félig a hóba nyomva. Megfogtam azt a szép és hideg fejét s megforditottam
						kissé, hogy az arcát láthassam még egyszer. De megrezzentem! Fekete, fagyott
						vér volt mind a két halántéka s a jobb­halántékán meg volt pörkölve a
						haja.</p>
					<p>Mi ez? - és nyilallás hasitott át a nyakamon.</p>
					<p>Megrémültem! S egyszerre magam előtt láttam azt az utolsó éjszakát. Vajda
						Zoltán a vaksötétben elszántan rohan rá a rarancei orosz sáncra. Már csak
						száz lépés a távolság. Akkor tüz fogadja! Iszonyu tüz! Megszólalnak a
						kézifegyverek, csattogni kezdenek a géppuskák, tüzek villognak a sötétségben
						s a katonák jajgatnak. Egy részük riadtan menekül visszafelé, a többi
						haldokolva nyöszörög segitség után. Vajda Zoltán ott fekszik a hóban,
						sebesületlenül. Ha vár egy félórát, nyugodtan felállhatna és visszamehetne
						az elmenekült század után. De akkor rágondol valamire s egy nagyot sóhajt:
						»ej, nem érdemes igy!« És szembenézvén a villogó tüzeléssel, jobb
						halántékához teszi a revolvert...</p>
					<p>Megrémülve térdepeltem a holtteste fölött. Hát ezért tudta előre, hogy soha
						nem fog vissza­jönni ebből a támadásból!</p>
					<p>Sándor Gyuri akkor már hozta a két szanitészt. A revolvert zsebrevágtam.</p>
					<p>És akkor fölemelték őt hárman és vinni kezdték hátrafelé. Magam elé
						gondolkozva követtem őket. Sándor Gyuri felsóhajtott egyszer:</p>
					<p>- Fejlövést kapott a szegény főhadnagy ur.</p>
					<p>A második dombtetőn, mely előtt reggel az ütegem állt, ásni kezdtük a sirt. A
						két szanitész, meg Sándor Gyuri. Én is segitettem. És ahogy készen lettünk,
						ponyvába csavartuk Vajda Zoltánt. Amikor hányni kezdték rá a földet, sirva
						fakadtam. Sándor Gyuri fejfát rögtönzött s betüzte a sir végébe, fejtől.</p>
					<p>Mivel bucsuzhattam volna el szegénytől?</p>
					<p>Egy gondosan összehajtott zsebkendőt őrizgettem a bluzom zsebében. A
						testvérkétől kaptam, másfél esztendővel előbb, az esküvője előtti héten.
						Kivettem most e félve takargatott em­lékemet, szétbontottam és rákötöttem a
						Vajda Zoltán fejfájára. Akkor megindultam visszafelé. De futva.</p>
					<p>Mert az ellenség meginditotta a zárótüzet. A mezőn már ledobbantak az első
						gránátok, fület­repesztő csattogás rázta meg a dombokat és az erdőket s
						háztömegnyi föld tornyosodott fel az égnek, minden robbanásra.</p>
					<p>A lihegéstől elfulva érkeztem meg. Az ágyuk zugtak. A tüzmester
						hozzám-sietett:</p>
					<p>- Hadnagy ur, támadni fognak ránk. Parancs jött, hogy végső esetben
						kartáccsal kell lőni.</p>
					<p>Nem szóltam rá semmit. Sejtettem ezt előre.</p>
					<p>Eszembejutott a levél. Az apámnak okvetlenül küldeni akartam még egy
						üzenetet. Leültem a földre s folytattam a térdemen:</p>
					<p>»Ezt három órával később irom, édesapám. Azóta előnyomultunk s azóta
						eltemettem Zoltánt is. Fejlövés érte. Most, amikor ezt irom, az ágyuim
						mögött ülök s elbucsuzom édesapámtól. Isteni csoda lenne, ha ki tudnék
						menekülni innen. A hátunkban zuhognak már az orosz ágyugolyók, nincs ember,
						ki e tüzfalon át a segitségünkre jöhetne. A tarta­lékunk különben reggel óta
						harcol. Az ellenség előnyomulóban van. Éppen kiabálást hallok a gyalogságunk
						irányából.</p>
					<p>Most, amikor nem tudom, félóra mulva halott leszek-e, vagy csak elfog az
						ellenség, most megköszönöm a jóságát, amelyet rámpazarolt, édesapám. A kis
						menyasszony maradjon nálunk és várjon reám, amig valami biztosat nem
						hallanak a sorsomról. Ha pedig rossz hir érkeznék felőlem, minden, ami most
						az édesapámé s ami egykor az enyém lenne, maradjon a testvérkéé, meg a
						kisfiáé.</p>
					<p>Mellékelten egy boritékban másik levelet is küldök, a testvérke számára.
						Zoltán utolsó sorai ezek énhozzám. Senkinek a világon nem szabad elolvasni
						ezt a másik levelet, csak a testvérkének! De ne adja át neki előbb,
						édesapám, csak félesztendő mulva. Emlékez­zenek meg rólam, édesapám!«</p>
					<p>... Boritékba tettem a levelet s magamhoz intettem Sándor Györgyöt:</p>
					<p>- Vállalkozol-e rá, Gyurikám, hogy hátraszaladsz valahogy és a tábori postán
						feladod ezt a levelet?</p>
					<p>- Mindenesetre, hadnagy ur.</p>
					<p>- Köszönöm, szervusz. Te csak akkor gyere vissza, ha egyáltalán
						visszajöhetsz.</p>
					<p>És Sándor György rohanni kezdett hátrafelé, ahol mázsás gránátok szaggatták a
						földet, ijesztő dörgésektől kavargott a levegő s a fekete földön és a fekete
						füstön át tüzek lobogtak felénk. Már jobbról is kigyult egy kis erdő. Az
						üteghez siettem.</p>
					<p>A tüzmester a haját törülgette:</p>
					<p>- Baj van, hadnagy ur! A mieink hátrálnak!</p>
					<p>Előrenéztem. A mieink csakugyan futva jöttek errefelé. Azalatt meg-megálltak,
						visszatüzeltek állva és akkor megint szaladni kezdtek az üteg irányába. A
						hátukban, de jóval messzebb, tányérsipkás oroszok özönlöttek előre, mindig
						előre, ötszörös, hatszoros rajvonalban. Balra tőlünk kartácsra lőtt már egy
						tábori üteg, még messzebbről egyéb tábori ágyuk kapták oldaltüz alá az
						ellenséget. Shrapnell-felhők csapkodtak a oroszok fölött, gránátok vágtak le
						közéjük. De ők jöttek, egyre jöttek. A hátunkban tüzfal zuhogott le. Nem
						jött segitségül senki.</p>
					<p>Elszorult a szivem.</p>
					<p>Hátranéztem és láttam, hogy Sándor György a zárótüz vonalán bukdácsol
						keresztül. Néha eltünt a füstben, aztán csak felbukkant megint, mialatt esze
						nélkül futott, mindig futott hátra­felé. Aztán előrenéztem.</p>
					<p>Katonáink akkor már az ágyuk előtt loholtak, szemközt velünk. S messze, a
						lankák oldalain egyszerre csak felbukkantak az orosz gyalogosok. A puskáikat
						lóbálgatták s zavarosan kiabáltak. Odaszóltam a tüzmesternek:</p>
					<p>- Kartács!</p>
					<p>A tüzérek az ágyukhoz ugrottak s dolgozni kezdtek nagy sietséggel. A tüzérek
						között, a lőporfüstön át már elrohantak mellettünk a katonáink. És akkor
						egyszerre négyet villant a négy ágyu s végigsöpört a domboldalon.</p>
					<p>Csend lett utána. És amire elszállt a füst, halottakkal volt tele a
						domboldal.</p>
					<p>A tisztek megfordultak erre s kivont kardjaikkal verték vissza
						gyalogosainkat:</p>
					<p>- Előre! Az Istenit, előre!</p>
					<p>És előretörtek.</p>
					<p>És előretörtek még vagy háromszor, de az ellenség mindig visszavetette őket.
						Mindig keve­sebben menekültek hátra s mindig kevesebben nyomultak előre. A
						tisztek már a kardjaikkal verték őket:</p>
					<p>- Előre! Az Istenteket, előre!</p>
					<p>És valahányszor az ágyuink mögé rohantak vissza szegények, odakiáltottam a
						tüzmesternek:</p>
					<p>- Kartács!</p>
					<p>Halott katonákkal voltak tele már a mezők és dombok. Azalatt gyönge szél
						kerekedett s itt-ott feltépte a földi felhők függönyeit. És itt-ott láttam,
						szivszorongva láttam, hogy e megszagga­tott földi-felhők között teméntelen
						orosz hullámzik előre, minden vonalon.</p>
					<p>Akkor már magam is ágyugolyókat cipeltem előre s magam kezdtem igazgatni a
						négy ágyut. A csákó leesett valahol a fejemről, korom és verejték voltam.
						Három tüzérem véresen feküdt az ágyuk mögött. Felettünk vijjogva szálltak az
						orosz gránátok s mennydörögve vágódtak le egész közel a hátunkban. Most már
						bennünket lőttek. Hirtelen csak gránát robbant szét a szélsőjobb ágyu
						előtt...</p>
					<p>Iszonyu csattanás!...</p>
					<p>A föld a felhőkig repült s a fekete földtömegeken át ágyukerekek küllői s
						szétvert emberek kalimpáltak a magasságba. Rémülten álltam talpra, levertem
						magamról a földet és havat s a három megmaradt ágyumhoz vánszorogtam:</p>
					<p>- Kartács! Kar-tá-á-ács!</p>
					<p>A tüzérek sáppadtan néztek össze. A bakáinkat sehol sem láttam már s a
						tüzmester holtan feküdt a szétvert ágyu mögött. Mindenfelé zengett az ég,
						srapnel és gránát suhogott. Cikázott és pergett a srapnel s mennydörögtek a
						gránátok. A lőporfüstön át remegett és himbálózott a domb s jobbról recsegve
						égett az erdő.</p>
					<p>És akkor egyszerre, mintegy varázsütésre, elhallgattak az orosz ágyuk. Nem
						volt már több dolguk. A mi számunkra tehát nem volt menekülés.</p>
					<p>Elhallgattak az orosz ágyuk és ahogy jobbra, kissé előre néztem, az ellenség
						akkor fogta közre az egyik tábori ütegünket. És senki-senki nem jött a
						segitségünkre.</p>
					<p>Hat tüzért láttam még magam körül. Rájuk kiáltottam:</p>
					<p>- Felrobbantani az ágyukat!</p>
					<p>Az utolsó hat tüzér odaugrott erre a három ágyuhoz. Beverték a csövek száját
						és töltöttek. Akkor hirtelen hátrarohantunk és levágódtunk a földre.</p>
					<p>... Iszonyatos csattanás!... Percekig zugott és kavargott a határ...</p>
					<p>Ahogy csönd lett és eloszlott a füst, a három ágyu talpa csonkán nézett
						vissza felénk. Balról magyar katonákat terelgettek hátrafelé. Felrohantunk a
						dombtetőre. Alulról már jöttek az oroszok. Integettek felénk s az utolsó hat
						tüzér visszaintegetett nekik.</p>
					<p>Ott álltam a tetőn s megfordultam. Senki-senki nem jött segitségül. A kis
						erdő égett s négy-öt falu repkedett félelmes tüzözönben. Északról orosz
						lovasok kezdtek ereszkedni a hátunkba.</p>
					<p>Visszanéztem; messziről fehérben merengtek reám a mármarosi hegyek. Fedetlen
						fejjel álltam a tetőn, köpenyegem kitárult a szélben. A harmadik dombtetőről
						idelátszott a Vajda Zoltán sirja. A fejfán tisztán láttam a testvérke
						keszkenőjét.</p>
					<p>A szélben mintha kettőt-hármat libbent volna felém.</p>
					
				</div>
				<div type="chapter">
					<head>XI.</head>
					<p>Ezután hosszu ideig alig emlékszem valamire.</p>
					<p>Másnap azután, hogy körülfogtak a rarancei dombon, még egyre tereltek
						hátrafelé. Először nagy csönd támadt a hátunk mögött, de másnap délután
						ujból feldongtak az ágyuk. Eleinte tisztán hallottuk még a dobogást és a
						rengést, de amint vittek Oroszország belsejébe, az ágyuszó fokonkint
						halkulni kezdett, mint a szunyogdongás. Aztán semmit se hallottunk.</p>
					<p>Vittek, egyre vittek. Ismeretlen, vad puszták látszottak köröskörül. Ment a
						vonat, de a mozdu­lat­lan muszka sikság napokon át egy maradt. Itt-ott, az
						állomások neve után, körülbelül sej­tettük, merre járunk s egyelőre a nagy
						és szerencsétlen muszka költők álomvilága kisértgetett. Lépten-nyomon
						fel-feltüntek előttem s keskeny ujjaikat rátevén elcsüggedt kezemre,
						meg­vigasz­taltak órákon keresztül.</p>
					<p>Kelet-Galicia utolsó halmain tul ujból fölcsengtek előttem a Sevcsenko bus
						szabadságdalai, mint száz esztendővel előbb, mialatt a kisorosz nép e
						szabadságdalnokát láncok között viszik Szibéria felé... A széles és zegzugos
						Dnyepr végtelen pusztaságain felbukkantak és a lófej-magas füben
						végigrobogtak előttem a Bulyba Tárász szörnyü kozákjai, amilyeneket csak a
						Gogoly tébolyult fantáziája tudott kieszelni... A Volga táján látni véltem a
						Gorkij csavargóit, amint hasmánt hevernek a fövenyen s nagyokat köpnek,
						félre... Tul a Volgán integetett már felénk a Kaukázus és Georgia, ahol
						Lermontoff csapongott és halt meg boldogtalan fejjel s ahová Puskin ment
						önkéntes bujdosásba. És az Ural kősziklái között fölrémlett nekem a lábain
						láncokon s nyakán járommal botorkáló Dosztojevszkij, hogy megtegye borzalmas
						utját a holtak háza felé... Mennyi rettenetes emlék! Milyen rettenetes
						ország!</p>
					<p>Az első órában valami meghatott öröm fogott el: a megindultságnak valami
						olyan érzése, aminőt addig soha nem éreztem. Lehánytam magamról a háborut,
						nem fogok meghalni már s hazajutok egyszer. Igen, haza! De mikor? Sándor
						György biztosan átvergődött utolsó levelemmel s engemet várni fognak az öreg
						házban.</p>
					<p>De ez a pillanatnyi öröm is elmult s mély levertség lett urrá rajtam. Ez a
						levertség később szomorusággá változott át bennem. Egy-szánalom lettem magam
						iránt s alázattal teltem meg a szivemben. Senki és semmi voltam: egy porszem
						a Gobi-sivatagban. A szomoruságom ki­békitett emberekkel és dolgokkal. Ekkor
						éreztem először tehetetlen semmiségemet s a világ reménytelen voltát.</p>
					<p>Ugy dobáltak bennünket vonatról-vonatra, tereltek a szibériai országutakon
						vagy tereltek be födetlen táborhelyekre, mint a barmokat. Rosszul, nagyon
						rosszul bántak velünk olyan embertársaink, akiknek mi soha semmit nem
						vétettünk azonkivül, hogy ők is éppenugy szen­vedtek és éppoly
						szerencsétlenek voltak, mint mi. A jeges földön összekuporodtunk
						tizével-huszával, a lélegzetünk megfagyott, éheztünk és fáztunk, de soha
						egyetlen zokszóm nem volt senki ellen. Sokat gondolkoztam e szörnyü
						napjaimban s beletörődtem a nyomoruságba. Ugy tekintettem, mint bünhődést
						előbbi könnyelmü életem miatt. Hiszen ha nem vétkeztem volna senki ellen,
						nem lenne szabad most ilyen állati-sorban tengődnöm. Hiszen akkor jobb
						lenne, ha meghalnék!</p>
					<p>Ez a gondolat azonban ritkán ütött meg s többnyire olyankor, ha reggelenkint
						egyik-másik társunk nem kelt fel többé a közös vacokról. Olyankor magunkba
						szálltunk s csüggedt fejjel összekulcsoltuk a kezünket. És voltak társaink,
						akiknek könny szaladt le olyankor szenvedő arcaikon: talán a közös sorsra
						gondoltak. Én hittem, mindig hittem, hogy hazajutok még egyszer. Az apám
						szavait ismételgettem magam elé: »minden elmulik, fiam...«</p>
					<p>Valahogy eljött a nyár is. A tobolszki táborban sinylődtünk ekkor.</p>
					<p>Voltak itt tisztek a szövetséges népek mindenféle katonái közül. Legtöbben
						przemysli magyarok. A tábor mellett, a drótsövényeken tul folyt az Irtisz s
						az enyhe napsütésben olykor órákon át elnéztem a szamojéd halászokat. Az
						első hetek szomorusága után olyan letargiába estem, hogy senki és semmi nem
						érdekelt azontul. S ezzel a közömbösséggel félnapokig el tudtam nézni a
						halászokat, amint a viz alatt vonták a hálót s szokatlanul elnyujtott, bus
						nótákat zümmögtek a viz hátán.</p>
					<p>Ez a közömbösség még olyankor se hagyott el, ha uj tisztek érkeztek, vagy ha
						régi bajtár­sain­kat szállitották messzibb táborokba. Mert szakadatlan volt
						a jövés-menés. Igy mentek hetek hetek után, hónapok hónapok után. Szép volt
						ez a nyár, különösen ősz eleje felé. Északról éles-feketén néztek vissza
						reánk ismeretlen és távoli hegyek sziklaormai, az ég csudálatosan kék volt s
						az éles levegőben szállt-szállt az ökörnyál. Éppen, mint odahaza is
						ilyenkor. És annyi idő után először próbáltam hazagondolni.</p>
					<p>Mi lehet most odahaza?</p>
					<p>Amikor tehettem, mindig irtam vagy a testvérkének vagy a kis menyasszonynak.
						Pénzt kértem, mert sanyaru helyzetben voltam. De soha semmit, még csak egy
						üzenetet se juttattak el hozzám. Igaz, hogy nyolc hónap óta a negyedik
						táborhelyen voltam már s talán ezért tévedtek el valahol a levelek. Itt-ott
						ismerős tiszttel akadtam össze, aki már utánam került ki. De senki semmit
						nem tudott az apámról vagy a testvérkéről.</p>
					<p>Az ember rájön, hogy bárhol és bármilyen körülmények között sem tagadhatja
						meg magát. A szomoruságom is elmult, a levertségem is. S embereket és
						dolgokat próbáltam megint ugy venni, ahogy jöttek. Napi-gondunk abba az
						időben már csak arra zsugorodott, hogy meglegyen a betevő falatunk és ha
						itt-ott szakadás jelentkezett az összefoltozott ruháinkon, hát tovább
						foltozgattuk. Azalatt pedig eljött az ősz. Azalatt pedig készülődni kezdtem,
						mert valami kétszzad-magammal tovább vittek a tobolszki barakkokból.
						Összecsaptam kevéske cók­mó­ko­mat s vásott katonaköpenyemben utrakészen
						álltam.</p>
					<p>Ez a tél, az 1917-be áthaladó, könyörtelen volt. S e könyörtelen hidegben
						négyszer is utnak inditottak néhányunkat. Ha nincs hideg, még örültünk is
						volna a szakadatlan bolyongásnak, mert a helycsere, ha egyebet nem, legalább
						némi változatosságot hozott egyhangu életünkbe.</p>
					<p>Először Nisnij-Udinszkba vittek, amely nincsen messze Irkucktól s egyike volt
						a legnagyobb táboroknak. Alig töltöttem itt egy hónapot, de megjegyeztem
						magamnak, hogy a legénység hihetetlenül szenvedett. A negyven-ötven fokos
						hidegben mezitláb feküdt a legtöbb s inge alig volt minden harmadik
						embernek. S az éhség miatt alig volt élet lesoványodott tagjaikban. A
						legénység nyomorgása annyira meghatotta a tiszteket, hogy ami kevesük volt,
						gyüjtést kezdtek egymás között s ugy osztották meg a szegény katonákkal.</p>
					<p>Decemberben már Omszkban voltam s onnét néhány hét mulva Novo-Nikolajevszkbe
						vittek. A várostól vagy két versztnyire óriási tábor nyult el, valóságos
						katonaváros. Itt már a tiszteket is külön-osztották. Egyik csoportban voltak
						a németek, a magyarok és a törökök, a másikban a szláv nemzetiségüek s az
						olaszok és az oláhok. Minekünk, kik a német-csoporthoz tartoztunk, nagyon
						rossz dolgunk volt.</p>
					<p>Itt se maradtam sokáig. Mintha csak meg lett volna irva, hogy keresztül-kasul
						hurcoljanak az egész Szibérián. Március elején Krasznojarszkba vittek.</p>
					<p>Az Urálon tul fekszik ez a titokzatos nevü város, Ázsia mélyében. Olyan
						messze, hogy az orosz itt már csak bevándorolt. A környéken kinai törzsek
						laknak.</p>
					<p>Érdekes ez a környék. A végnélküli pusztaságon elvétve egy-egy faházcsoport.
						Az ilyen cso­port már városnak számit. És köröskörül az ég aljáig mindenütt
						puszta és puszta s csak távol, de szinte álomszerüen, hamuszinben sávosodó
						ormok. Fekete fenyők sötétlenek e pusztasgon, vagy gyenge nyirfák
						busonganak a lehelletnyi halmokon és a távolabbi dombok tetején. Csikorgó
						hideg télben, izzó hőség nyárban és olyan por, hogy a legkisebb
						széllebbenésre elfedi a napot, mint a felhők.</p>
					<p>Igy jött reám a második nyár. Legalább másfélezer tiszt feküdt a táborban s
						itt lélegzettem először szabadabban. Elég szabadságot adtak. A dróton tul
						puskás őrök vigyáztak ugyan, de azért, a kiséretük alatt, bemehettünk olykor
						a városba is. Tennisz-telep és sportpálya volt a városban. Tanult katonák
						itt már ruhákat készitettek a számunkra, még magyar ujság is jelent meg a
						táborban s naponkint elszórakoztunk.</p>
					<p>De csak nappalonkint. Mert ha jöttek az esték, annál nagyobb erővel ragadott
						meg a honvágy. Talán azért is, mert könnyebbülvén az életünk, közelebb
						éreztük magunkat feledhetetlen ifjui életünkhöz. Ez a honvágy nem hagyott
						nyugodni. Éjszakánkint órákon át feküdtem hanyatt és a szökés lehetőségein
						gondolkoztam.</p>
					<p>Lehetetlen! Mindenképp lehetetlen!</p>
					<p>Ezen a nyáron másfél-esztendeje mult már, hogy nem kaptam hazulról semmi
						hirt. Én minden héten irtam s nem tudtam elgondolni egyebet, minthogy
						egyetlen lapomat se kapták meg. Különben százszor válaszoltak volna. Ez a
						föltevés megrémitett. Én esztendőkig maradhatok itten, odahaza beletörődnek
						lassankint, hogy elpusztultam s a kis menyasszony férjhez megy. Talán a
						testvérke is férjhezmegy. Az apám meghal. És ha majd visszavetődöm egyszer,
						nem találok egyebet az üres és gazdátlan háznál.</p>
					<p>Haza kell mennem! Haza kell mennem!</p>
					<p>Sokat, nagyon sokat töprengtem azon a nyáron. Napokon át hevertem tétlenül az
						ágyban, fejem alá rakott tenyérrel s belebámultam a semmibe.</p>
					<p>Egy ilyen délelőtt az alezredes lépett hozzám, akivel bizalmas viszonyban
						voltam. Amikor elővett, megmondtam neki, hogy szökni akarok. Ijedten nézett
						rám:</p>
					<p>- Őrültség lenne, fiam! Hányszor hallottuk már éjszaka az őrök puskáit s
						utána egy-egy szerencsétlen bajtársunkat hozták be haldokolva. Golyó
						találta, amikor át akart kapaszkodni a dróton. Némelyik, ha átcsuszott is,
						négy-öt nap mulva a környék vad népei hozták vissza. Mert az oroszok dijat
						tüztek ki minden szökevényre. S az ilyen szerencsétlen sorsa rettenetes
						azontul.</p>
					<p>Felültem az ágyban:</p>
					<p>- De hányan elkerültek már hazáig! Alezredes ur, engemet egy kis menyasszony,
						egy rokon-testvérke, meg az édesapám vár! Másfélesztendő óta semmit nem
						tudok róluk! Alezredes ur, haza akarok menni!</p>
					<p>Az öreg ingerült lett:</p>
					<p>- Legyen eszed! Nem tarthat már sokáig!</p>
					<p>Elment, de nem nyugtatott meg. Még egy másik körülmény is jött közbe azon a
						nyáron, amely hetekre megdöbbentett mindnyájunkat.</p>
					<p>Abban az időben tifusz ütött ki a táborban. Alig mult nap nyolc-tiz halott
						nélkül. Ezeket a halott pajtásainkat szinte óránkint szállitották ki az
						őrök, de a dróton tul nekünk már nem volt szabad elkisérnünk őket. És tul a
						dróton alig két kőhajitásra, uj temető támadt rövidesen. Akik kikerültek
						egyszer a dróton, azokról holt bizonyos lett, hogy nem fognak már
						hazajutni.</p>
					<p>A bajtársak egyre pusztultak. Iszonyu hallgatásba süllyedt a tábor.</p>
					<p>Köztünk raboskodott Gyóni Géza, a przemysli költő is. Junius elején meghalt a
						főhadnagy-öccse. Én akkor már le se szálltam az ágyamról, csak feküdtem
						hanyatt, ruhástul s a levegőbe néztem. Haza akartam menni mindenáron!</p>
					<p>Két-három nappal ezután hallottam, hogy Gyóni félrebeszél. Először egy
						sarokba kuporodva jajgatott hangosan az öccse után. Később felugrott, harcra
						tüzelte a katonákat, abban a hiszemben, hogy a przemysli sáncokon áll s
						köröskörül tüzek látszanak a lengyel éjszakában. Még később kirohant a tábor
						közepére, a messzeség felé kiáltozott, az öccsét hivogatta s zilált hajjal
						hadonászott a láthatatlan semmiségbe:</p>
					<p>Locsogj, locsogj tavaszi sár,</p>
					<p> Sáppadt honvéd, előre!</p>
					<p>Egy napon kivitték őt is, bomlott lélekkel. Két nap mulva a kórházban halt
						meg. Kinlódó haldoklásában egy bajtárs nem állt az ágya mellett, de a dróton
						belül megsiratták.</p>
					<p>Ez az esemény nagy hatással volt reám. Éreztem, hogy vagy az eszem hagy el
						vagy itt pusz­tulok előbb-utóbb. Haza akartam menni! Olyan honvágy fogott
						el, hogyha egyedül maradtam a barakkomban, levágódtam a pihenő vackomra,
						arccal és sirni kezdtem. Azalatt száz ötlet fordult meg bennem, de be
						kellett látnom, hogy kivihetetlen mindegyik. Háromszoros drótsövény fogta
						körül a tábort s puskás őrök leskelődtek minden ötven lépésre.</p>
					<p>De akkor történt valami!</p>
					<p>Abban az időben, az 1917-ik esztendő nyarán, a cár fogságban volt már. Uj
						rendszer követ­kezett s mi egyelőre reménykedni kezdtünk. De csalódtunk
						megint. Az uj rendszerrel változás is jött, de mireánk csak annyiban, hogy
						még keményebben vigyáztak reánk. Az ellátás is rosszabb lett s attólfogva
						már őrök kisérete mellett se hagyhattuk el a tábor területét.</p>
					<p>De történt egyéb változás is a reménytelen nyomorgásban. Junius végén
						felszólitás érkezett hozzánk, hogy most már tiszteket is keresnek erdei
						munkára, felügyelőknek. Mert a hábo­runak még mindig nem akart vége lenni és
						az emberek, akik börtönbe vetették a cárt, ujult erővel vetették rá magukat
						a mi harcoló hadseregünkre. És vitték, egyre vitték Európa felé Ázsia
						mindenféle törzsü katonáit. Mindig kevesebb ember maradt odahaza s ezek
						pótlására akartak felhasználni bennünket.</p>
					<p>Mikor megjött a felszólitás, reménykedni kezdtünk. Hogy miben? Magunk se
						tudtuk. Száz­szor megcsalatkoztunk már, de az édes-bus reménykedés most
						szinte beteg bizakodással rohant meg, hogy hazajutok egyszer!</p>
					<p>Tanácskozni kezdtünk egymásközt. A tisztek tulnyomó többsége azon volt, hogy
						azért is maradjunk! Utolsó erejüket adják ki az oroszok: nem tarthat már
						sokáig. És ha valami felfor­dulás következik, innét könnyebb Európába
						szökni, mint a távoli Kelet-Ázsiából. Mert oda akarták vinni a
						jelentkezőket.</p>
					<p>De én nem hallgattam a többségre. Csak ki innét, minél előbb! Odakint számot
						vetek majd, mit tehetnék a szabadulásomra.</p>
					<p>Egy juliusi délelőtt jelentkeztünk. Valami ötvenen. Nehéz szivvel váltunk el
						a hátramaradók­tól. Vajjon melyik részünknek sikerül hazavergődni
						hamarabb?</p>
					<p>Tizenöt napig utaztunk kelet felé. Nagyon vigyáztak reánk az egész uton s még
						jobban őriztek attólfogva, hogy megérkeztünk.</p>
					<p>Szibéria keleti táján vannak azok az őserdők, ahol akkor már vagy háromezer
						katona döngette a fákat; németek, osztrákok és magyarok. Nagyobb felük mégis
						magyarokból telt ki. Harminc-negyven főnyi munkás-csapatra ügyelt föl
						egy-egy saját tisztjük s mindnyájunkra gyalogos orosz népfölkelők és
						nagysüvegü lovasok strázsáltak. Nem bántak velünk durván, de ha valaki
						szökni próbált volna, minden huzavona nélkül agyonlőtték. Csaknem mindennap
						dörrent valahol a fegyver.</p>
					<p>Kina határa valami háromszáz kilométerre huzódott el tőlünk. E roppant
						távolságon át erdők, mindig erdők feküdtek s ha valakinek sikerült is
						megugrani, az őserdőben pusztult éhen vagy eltévedt és nyomaveszett. Itt-ott
						akadtak ugyan puszták, vad nomádok sátraival. E pásztorok azonban három
						esztendő óta abból éltek, hogy a szegény szökevényeket fogdosták össze és
						szállitották vissza az oroszoknak. Minden elcsipett fogolyért öt rubelt
						kaptak. Még csak el se lehetett itélni e rongyos pásztorokat. Mindenki ugy
						él, ahogy tud.</p>
					<p>Lehetetlen volt a menekülés!</p>
					<p>Éjszakára ötszázával tereltek össze bennünket a táborhelyen. Valami hat-hét
						ilyen tábor feküdt egymás mellett, a pusztaság szélén. Esténkint ha
						hiányzott valaki a csoportból, a felügyelő tiszt felelt érte. Nem egy
						bajtársunkat botozták össze a kozákok. Érdekünk volt, hogy vigyáz­zunk az
						embereinkre.</p>
					<p>Igy mult el vagy másfél hónap. Azalatt nem egyszer megbántam, hogy odahagytam
						Kraszno­jarszkot. Ha történik valami, onnét közelebb a menekülés. De itt? A
						lakatlan Kelet-Szibériban el vagyunk temetve. Egyszer csak megkötik a
						békét és nem lehetetlen, hogy minket itt felejtenek.</p>
					<p>Azalatt vágtuk az erdőt.</p>
					<p>Pásztánkint indultunk neki s a balták csapásai alatt döngtek és recsegve
						dültek végig a száz­esztendős szálfák. Egyszer magam is szekercét fogtam s
						az embereim közé álltam. És amire két óra mulva letettem volna a szekercét s
						nekitámaszkodtam egy fatörzsnek, csupa viz voltam.</p>
					<p>Augusztus huszonnyolcadika volt ez a nap, kevéssel ebéd előtt. Az első csatám
						évfordulója. Nekitámaszkodtam egy fatörzsnek, csak azért, hogy megpihenjek
						keveset. És elgondolkoztam fél-szünetre.</p>
					<p>És mialatt köröskörül zengett és csattogott az erdő, az első csatámra
						gondoltam s visszafutva az időben, magam elé idéztem az édesapám vénülő
						alakját, a kis menyasszony komolykás okos tekintetét s feledhetetlen
						testvérkémet. Mit csinálnak most odahaza? Vajjon emlékeznek-e még rólam? A
						testvérke azóta levetette már a gyászruhát és bizonyos, hogy minden gondja a
						fiacskája. Azóta harmadfél-esztendős a kis Zoltán. S édes emlékek szálltak a
						szivemre. De eszembejutott egyéb is. Szegény Vajda Zoltán sógorom utolsó
						levele, melyet a testvérkének küldtem meg legutolsó csatámból. Azóta gyakran
						töprengtem rajta, vajjon jól tettem-e, hogy elküldtem neki?</p>
					<p>S amint ott állok verejtékesen s rongyos bluzom ujjával a homlokomat
						törülgetem, ismerős hangot hallok. Balra tőlem, hol egy szomszédos szakasz
						döngeti a fákat, valaki azt kiáltozza:</p>
					<p>- Huzzátok meg! Vigyázz!</p>
					<p>Fölneszeltem. S óvatosan megindultam arrafelé. Köröskörül ezer balta
						csapásaitól zengett és csattogott az erdő.</p>
					<p>Megyek vagy harminc lépést szivdobogva. Egy bozótos mögül kinézek s előttem,
						alig negy­ven lépésre, a szomszéd szakasz irtja a rengeteget. Iszonyu
						tölgyfát huznak le kötelekkel s a fa lábát egy mahometvállu parancsnok
						döngeti ijesztőn. Talpas két lába szétfeszül és reszket az erőfeszitéstől.
						Baltája felcikkan a levegőben s valahányszor egyet sujt, a faóriás belereng.
						Megint nagyot kiált a mahometvállu:</p>
					<p>- Huzzátok a teremtésit!</p>
					<p>Megálltam. Az öröm rémületétől. S felkiáltottam:</p>
					<p>- Danyikám!</p>
					<p>Mert ő volt. Öreg és leghivebb barátom, a saját első személyében.</p>
					<p>A hangomra hirtelen megfordult s nagyot nézett. Szakálla a mellét surolta.
						Először furcsán pislogott, mintha nem ismert volna reám. De akkor egyszerre
						elvágta a baltát, hat szökéssel hozzámugrott, átölelt, felkapott a földről,
						mint édesapa a fiát s összecsókolta a hajamat. Ahogy letett, egy nagyot
						fujt:</p>
					<p>- Hé bratyesz, az Istenit!</p>
					<p>Közben az ebédet hozták. Leültünk egy fa alá, de nem tudtuk, hol kezdjük?</p>
					<p>Kiderült, hogy Norcsics Dániel tavasz óta döngeti már az erdőt. Azelőtt
						följebb, a munkás­csapat balszélén dolgoztak s csak két nappal előbb
						rendelték őket ide, pontosan én-mellém. Mert Norcsics Dániel zászlós ur is
						fogságba került. Valami tiz hónappal én-utánam.</p>
					<p>Vége-hossza nem volt a kérdezgetéseknek:</p>
					<p>- Mi az ujság odahaza, Danyikám?</p>
					<p>Norcsics vállamra tette a kezét:</p>
					<p>- Tudják, hogy fogságban vagy. Ma-éve szabadságon voltam s öt-hat lapodat
						mutogatta a kis menyasszony, meg a testvérke. A testvérke még gyászban volt.
						Várnak haza mind a ketten...</p>
					<p>- És melyik vár haza jobban, Danyikám? - kérdeztem szorongva.</p>
					<p>- Egyformán testvér, egyformán.</p>
					<p>- Baj lesz még ebből... Nem gondolod?</p>
					<p>Norcsics erre már nem felelt. Én egy füszálat piszkálgattam a lábam
						körül:</p>
					<p>- S mi van az öreg méltóságossal?</p>
					<p>- Hát nem tudod? - és nagyot nézett. - Meghalt. Isten nyugtassa meg, nagy
						hólyag volt szegény!</p>
					<p>No, ez ujság volt! Rágondoltam a furcsa öregre s megsajnáltam a kis
						menyasszonyt. Norcsics folytatta:</p>
					<p>- Ezt már a frontra irta utánam a feleségem, valami két héttel a fogságom
						előtt. Az öregur, tavaly ősz elején, Észak-Magyarországon tett körutat
						kormánybiztosi minőségben s azt hiszem, mint az Aranyat-Vasért cimü hazafias
						akció kiküldöttje is és azalatt annyi sálba csavarta magát, hogy komolyan
						meghült s belehalt. Ne vedd rossz néven, a leendett apósod volt, de azért
						nagy szamár volt. Természetesen hazafias alapon. De hogy te erről semmit se
						tudsz!</p>
					<p>- Másfél-év óta egy sort nem kaptam még hazulról, Danyikám.</p>
					<p>Norcsics megcsóválta a fejét:</p>
					<p>- Ezt ugyan gondolhattam volna. Ma-éve, amikor nálatok jártam, a kis
						menyasszony, meg a testvérke kétségbeesve panaszkodott, hogy minden lapodon
						szemrehányást teszel nekik, miért nem irnak? Pedig ők irnak, szegények,
						minden héten. Ugy látszik, sok helyen jártál azóta, azért nem kapsz
						semmit.</p>
					<p>- Nagyon sok helyen, Danyikám. És nagyon sokat szenvedtem. De ezt nem
						panaszképpen mondom.</p>
					<p>Norcsics fidélisen csapott a vállamra. Mint régen, amikor még Veverkáné
						asszonyságnál anyagi gondok szuttyongattak bennünket:</p>
					<p>- Ki a mellel, be a hassal, bratyesz! Fénymáz az élet! Násznagy leszek még az
						esküvődön!</p>
					<p>- Hiszed tehát, hogy hazajutunk valamikor?</p>
					<p>- Hogy hiszem e? Tudom! Vakaróznak már a muszkák, bratyesz. A vakarózás tetüt
						jelent.</p>
					<p>Azalatt zengett és csattogott az erdő. Háromezer balta döngette a fákat.
						Norcsics hanyatt­feküdt. Csak most vettem észre, hogy valóságos
						nadrág-fantasztikum van a két lábán. A bricsesz és szalonnadrág keveréke
						volt ez: egyik szára ünnepi fekete, másik szára pepita. Már mosolyogtam
						is:</p>
					<p>- Elegáns vagy, Danyikám.</p>
					<p>Norcsics nem sértődött meg:</p>
					<p>- Hát tudod, bratyesz, csak ugy a körülményekhez képest. Hála Isten, nem
						zugolódom. A filozófia szemszögén át nézem a világeseményeket s vihogni
						szeretnék a boldogságtól, hogy el nem patkoltam dicső csatáinkon. Megvan a
						napikosztom s vigyázok az egészségre. Majd gondom lesz ezentul reád is, mert
						látom, lóg az orrod. Pedig hidd el, nem érdemes. Sőt igazság szerint
						örülnünk kéne, mert a muszkák vakaróznak már.</p>
					<p>A hátsó nadrágzsebébe nyult s valami bagómaradványt kapart elő:</p>
					<p>- Nem élsz vele?</p>
					<p>- Köszönöm, nem.</p>
					<p>Bedugta a szájába s a nyelve révén áttolta a bal hátsó zápfogára:</p>
					<p>- Hatodizben élvezem immár e bagócsökevényt. Jót tesz nekem, mert meginditja
						a fantázia­müködést s egyensulyban tartja a világról, mint olyanról vallott
						filozófiai nézeteimet.</p>
					<p>Köpött. Majd folytatta:</p>
					<p>- Csak sohase csüggedni, bratyesz! Hallgass rám, a pótédesapádra! Ha
						megmondtam, hogy hazaviszlek, hát hazaviszlek! Különben várj csak, mindjárt
						fogsz élvezni te is!</p>
					<p>A zsebébe nyult s szektnyi, összegyürt papirdarabkát kotort elő:</p>
					<p>- Amikor ma-éve odahaza jártam, felugrottam az öreg méltóságoshoz is.
						Képzeld, titoknok-hiányban szenvedett s a válaszleveleket oly serényen
						fogalmazgatta a jó öreg, hogy majdnem felzokogtam ijesztő kinlódásán.
						Biztatgatni kezdett, hogy álljak be hozzá, csupán átmeneti jelleggel, ő
						minden sulyának latbavetése árán okvetlenül felmentet a harctéri szolgálat
						alól s nem husz, hanem harminc koronákat hajlandó nekem fizetni havonta.
						Természetesen azzal vágtam ki magamat a fenyegető ajánlat elől, hogy a haza
						mindenek előtt! S tudja Isten, mi ütött akkor belém, de hirtelen azzal
						leptem meg a páratlan öreget, hogy miután időközben és mellesleg belső
						munkatársa lettem az egyik imperialista szellemü napilapnak, szerkesztőm
						nevében mély tisztelettel kérem őméltóságát, hogy a háborura vonatkozó
						megállapitásait, észrevételeit és konstatálásait lapom olvasóközönsége
						számára - interju formájában - le­rögziteni kegyeskedjen. Erre a cukros öreg
						a következőket diktálta nekem.</p>
					<p>Norcsics Dániel felült s olvasni kezdett a gyürött papirdarabkáról:</p>
					<p>»A háboru, mint olyan, igazság szerint az emberiség valóságos csapása gyanánt
						tekint­hető és approbálható... Ám verekedni, miután legszentebb
						eszményeinkből kifolyólag megtámadtattunk, nem csupán kötelességünk, hanem
						egyéni, nemzeti, faji és felekezeti, ugyszintén hazafias erényünk is,
						mondhatnám: életprincipiumunk...</p>
					<p>... A haza mindenekfelett... Haza nélkül nincs cél és szabadság, csupán
						rabszolgai hajlamokról s beteges meghódolni-akarásról beszélhetünk... A
						háboru szükséges rossz, de miután reánkszakadt s nem önhibánkból, önvédelmi
						csatáinkat meg kell harcolnunk, mert ez közös jövendőnk biztositékszerü
						próbaköve, mondhatnám: záloga...«</p>
					<p>Norcsics Dániel itt már harsogni kezdett. Aztán felugrott, megkapta a baltát,
						a markába köpött és két marokra lenditvén ki a baltát, belevágott egy
						fába:</p>
					<p>- Miután legszentebb eszményeinkből kifolyólag megtámadtattunk... Az a!</p>
					<p>Egy másodikat vágott:</p>
					<p>- A haza mindenek felett... Az a!</p>
					<p>Egy harmadikat vágott:</p>
					<p>- Megtámadtatván, önvédelmi csatáinkat meg kell harcolnunk... Az a!</p>
					<p>Én átfogott térddel üldögéltem azalatt. Norcsics minden baltacsapásnál az
						öreget idézte, pontosan néhány ezer kilométerre harcoló hazánktól. Minden
						mondatnál nagyot kacagott s minden kacagásnál sebesen folydogált a
						könnye.</p>
					<p>Szerencse volt, hogy Norcsics az embereivel véletlenül az oldalamba került,
						mert ezentul ő is az én táborhelyemen aludt éjszakánkint. Azaz dehogy is
						aludtunk! Fejünk alá nyomtuk a cókmókot s hanyatt-terülve a sátoron kivül, a
						csillagos eget néztük s fél-éjszakákat elbeszél­gettünk csöndben. Sok
						mindent megtudtam ilyenformán Norcsics Dánieltől. Tavaly nyáron fia
						született, azóta nagy legény lehet ifjabb Norcsics Dániel. A szeplős prepa
						(ez Szálka Simon volt!) nagy bujában állitólag bezupált, a koszos suszter
						(ez Vidróczki volt) hir szerint olasz hadifogságba került volna, Zohor Ábris
						végleg hülye lett, öreg tanitónk ellenben még egyre a hazafias jellegü
						költészet módszere alapján tanit, minélfogva hallani se akar békekötésről,
						amig valamennyi ellenséget térdre nem kényszeritettünk...</p>
					<p>- Az a! - röhögött fel Norcsics és egyet köpött.</p>
					<p>Fél-éjszakákat töltöttünk el igy, halkan diskurálva. A csillagokat néztem,
						amint titokzatos vándorutjaikon mentek a földfeletti magasságokban. Ezek a
						csillagok voltak egyedüli ismerő­seim a keserves fogságban. Hányszor el nem
						néztem őket igy, fél-éjszakákon át! Elrévedeztem most is:</p>
					<p>- Amig a csillagokat látom, sohase tudok kétségbeesni, Danyikám. Eszembejut,
						hogy a test­vérke, meg a kis menyasszony talán e pillanatban a tornácunkon
						ül. Az apám lefeküdt már, a kis Zoltán alszik, ők ketten pedig rólam
						beszélgetnek. Lehet, talán éppen arra a fényes csillagra néznek föl
						egyszerre, amelyik most jött fel az erdő fölött. A hármunk gondolatai e
						csillagponton át ölelkeznek össze a végtelen ürességben.</p>
					<p>Norcsics álmosan dünnyögött vissza:</p>
					<p>- Szamarakat beszélsz. Odahaza délután lehet e pillanatban. Hiszen a világ
						tulsó felén vagyunk, bratyesz, - s fülére huzta a pokrócot.</p>
					<p>... Elkövetkezett az október is. Akkor már jött az ősz s a Jeges-tenger felől
						hideg nótákat fujt a szél. Egy héttel ezután öt-hat csoportba osztottak
						bennünket s megindult az utazás a külön­böző táborok felé. Mennyi
						reménykedéssel néztünk a készülődés elé! Hátha valamelyik Ural-menti
						városkába kerülünk esetleg! Türelmetlenül éreztük, hogy most már változásnak
						kell jönnie.</p>
					<p>Hát jött is a változás, de reánk kettőnkre annál nyomorultabb.</p>
					<p>Még szerencse volt, hogy legalább Norcsicstól nem szakadtam el. Bennünket
						ugyanis, valami háromszázad magunkkal még tovább vittek kelet felé. És csak
						a dauriai táborban álltak meg velünk.</p>
					<p>Ki emlékszik még a dauriai táborra!</p>
					<p>Rabéletünk legiszonyubb napjai következtek el itten...</p>
					<p>Dauria! Már a neve is olyan szomoru, hogy a puszta emlékétől rossz álmaink
						lesznek. Mandzsu­ria határán fekszik, ázsiai Oroszország legtávolabb
						csücskében. Sivár pusztaság itt minden. Fü, fa, virág, madár ismeretlen
						fogalom. Csak dermesztő szelek járnak. A kopár dombok felett a jeges-oceáni
						szél sikoltozott heteken át, altatott el esténként és vert föl már virradat
						előtt. Egy kozákőrmester volt a táborparancsnok, lopott, amit csak lophatott
						s szen­vedtünk tőle, mint a tehetetlen állatok. A koszt ehetetlen, volt: a
						teánk hideg viz, a hajdina romlott. Egyebet nem is adtak. A nyáron is
						sokezer tisztünk volt itt összezsufolva, de akkor valami csunya betegség
						tört ki. A tábor fele elpusztult, másik felét felosztották s amire mi
						kerültünk a helyükbe, valami harminc tiszt és kétszázhetven közlegény, csak
						néhány szánal­mas, rongyokba takart béna katonánkat találtuk a hevenyészett
						barakkokban. A fizetésünket is ellopták. Orvos nem volt s az emberek rakásra
						betegedtek.</p>
					<p>Szökésre gondolni se lehetett!</p>
					<p>A határ közel volt ugyan, de ezt a vonalrészt sürün megrakták katonákkal. Aki
						arra próbált volna menekülni, szó nélkül lelőtték. Ez annál érthetetlenebb
						maradt előttünk, mert november végén nyolc tiszt érkezett hozzánk
						Orenburgból. Keservesen panaszkodtak véletlen végzetü­kön, hogy éppen ide
						jutottak. Ha Orenburgban maradunk, azóta régen otthon lehettek volna. Tőlük
						tudtuk meg, hogy európai Oroszországban hetek óta megbomlott már minden. A
						vörösök uralma következett be, nincs már hadsereg, nincsen háboru, harcoló
						katonáink betörtek már Kiev alá s fogoly katonáink csapatostul menetelnek az
						országutakon... Hazafelé! Hazafelé!</p>
					<p>Az ujság megdöbbentett. Mirólunk, ugylátszik, megfeledkeztek. S amire innét
						is szabadul­hatnánk, késő lesz. Ezt különben Norcsics magyarázta meg
						nekem.</p>
					<p>Mert öreg barátom nagyon megváltozott a dauriai napokban. Nem volt már
						fölényes és nem hivatkozott többé kipróbált filozófiájára. A szakálla még
						inkább megnőtt, a szeme beesett és ijesztőn csillogott s hetek óta alig
						szólt egy szót hozzám is. Föl és lefelé járt egymagában, de csak olyankor,
						ha nem látták. Egy este, mialatt odakint zúgott a szél s messzi nyugat felé,
						amerre Magyarországot sejtettük, a vörös égaljon át havas felhők repültek a
						szél hátán, - egy ilyen estén megfigyeltem őt, amint kiállt a tábor végébe,
						összefont karral és mialatt nyugat felé nézett hosszan, sirni kezdett.
						Könnyei lefolytak a szakállára, onnét a hóba és megfagytak a havon.
						Negyvenöt fokos hideg volt s abban az időben annyit dideregtünk, hogy
						két-három méterre ástuk ki a barakkok földjét s e barakkárkok alján
						reszketve bujtam össze Norcsics Dániellel.</p>
					<p>Egy ilyen késő decemberi éjszakán, különös ének csapott meg a föld alól.
						Tisztán hallottuk mind a ketten:</p>
					<p>Kitárom reszkető karom</p>
					<p> Ölelni földedet...</p>
					<p>A negyvenkilenc utáni bujdosó honvédek együgyü hazafias éneke volt ez s a kis
						Hadházy Ferkó hadnagy szokta dudolgatni maga elé, ha már nagyon
						elfacsarodott. Ő dudolgatta most is a harmadik barakk mélyében s ahogy a
						földön át meghallottuk ketten, felfigyeltünk. Olyan furcsa és olyan szomoru
						volt! Mintha harcoló hazánk izenete jött volna hozzánk ezer kilométeren át,
						a földön keresztül. Felültem:</p>
					<p>- Nem tudok aludni, Danyikám!</p>
					<p>- Én se, - sóhajtott fel az öreg.</p>
					<p>- Itt fogunk meghalni, Danyikám!</p>
					<p>Erre már az öreg is felült. Suttogni kezdett:</p>
					<p>- Csak sohase csüggedni, testvér! A jövő héten szökünk...</p>
					<p>- Ebben az itéletidőben?!</p>
					<p>- Eltaláltad, - és hosszan bólongatott maga elé. - Mert hetek óta gondolkozom
						már, testvér. Tegnap sikerült két revolvert lopnom az őrszobából és most
						alattunk van mind a kettő. Ne drukkolj, beástam őket. Ennivalót csak egy
						napra viszünk, amennyi éppen belefér a zsebünk­be. Tiz nap óta gyüjtögetem a
						maradék kenyérdarabkákat. Az is alattunk van beásva. Pszt...</p>
					<p>Fent, a barakk körül akkor sétált el az egyik őrszem. Ahogy elvesztek a
						léptei, Norcsics tovább suttogott:</p>
					<p>- Mandzsuria felé nem mehetünk, mert lelőnek. Nyugatnak fogunk nekivágni.</p>
					<p>- De hiszen az őrültség!</p>
					<p>- Éppen azért, mert őrültség. Arra nem fognak keresni. Hallottad, hogy
						európai Orosz­országban kitört a kommunizmus. Amire idáigér s bennünket is
						szélnek eresztenek, késő lesz már. Mandzsuriában a japánok fogják elzárni az
						utat. Európa felé szabadon mehetünk ugyan, de csak a nyugati határig. Most
						még kapkodás van odaát, de idővel az uj rendszer is meg­erősödik és uj
						seregeket állit talpra. Mert katonák nélkül ma a Krisztus se boldogulna. S
						mihelyt kész a hadsereg, mi megint csak foglyok lettünk. Érted?</p>
					<p>- Értem, Danyikám.</p>
					<p>Elhallgatott, sokáig. Később megsimogatott:</p>
					<p>- Hazaviszlek! Csak ki a mellel, bratyesz!</p>
					<p>Az erre következett néhány nap alatt nagy félelmet álltam ki. A táborban
						folyt a nyomorult élet. Norcsics nyugodtan viselkedett s az ő nyugalma uj
						erőt öntött belém is. Egy reggel ezt sugta a fülembe:</p>
					<p>- Ma reggel beteget jelentünk.</p>
					<p>Félóra mulva jött az egyik altiszt. Mind a ketten szótlanul feküdtünk a
						barakk-gödör alján. Az altiszt eltávozott.</p>
					<p>Öreg barátom kaparni kezdett akkor. S előkaparta először a száraz
						kenyérdarabkákat. És attólfogva egész nap rágtunk, hogy elállt bele az
						állkapcánk. A sovány ebédet is megettük. Egész nap hóvihar volt.</p>
					<p>Tudni kell, hogy a tábort kettős drótsövény vette körül. Az első dróton tul
						éjszaka senkinek se volt szabad kilépnie.</p>
					<p>Délután három óra körül Norcsics felállt s kimászott a barakkból. Én
						követtem.</p>
					<p>Nyugodtan kiléptünk a belső drótsövény kapuján. Többen járkáltak ki és be a
						foglyok közül, az őrnek tehát nem tünt föl, hogy a tábor külső udvarába
						léptünk ki. Az őr különben se tudhatta, hogy hivatalosan betegek vagyunk.
						Ugy tettünk, mintha sétára indultunk volna el a külső udvarban. Ezt nap-nap
						után megtették a foglyok.</p>
					<p>Már erősen szürkült. A hó sikoltozott s hócsomók csapkodtak a levegőben. A
						külső udvar egyik legtávolabbi pontján három üres, omladozó barakk állt.
						Norcsics megfigyelte hetek óta, hogy ezt a három barakkot sohasem vizsgálják
						meg. Idevezetett az öreg s lekuporodtunk az egyik sarokban. És akkor fülelni
						kezdtünk... Csak a szél sikoltott és csapkodta a havat... A kezünk
						meggémberedett. Hallgatóztunk, szivreszketve hallgatóztunk. Nagyon hosszu
						idő ment el már igy. Egyszerre hat órát csengettek a táborban. Norcsics
						megrezzent:</p>
					<p>- Most...</p>
					<p>És még jobban lelapult. Azalatt pedig ez történt:</p>
					<p>Hat órakor következett a betegek látogatása. Az őrmester-parancsnok ilyenkor
						vizsgálta felül, gyenge lámpással a kezében, a tiszti betegeket. Norcsics
						már előzően összebeszélt Hadházy hadnaggyal, meg Gruber zászlóssal, hogy hat
						óra előtt hirtelen ők feküsznek le a helyünkre s fülig takarózva
						összebujnak. Én azonban ezt csak később tudtam meg az öregtől, amikor már
						legalább ötven kilométerre jártunk a dauriai tábor mögött.</p>
					<p>Amikor felhangzott a csengőszó s Norcsics annyit sugott: »most...«, szivünk a
						torkunkban kezdett kalapálni. Igy ment el rettentően hosszu idő.
						Félig-holtak voltunk már a sötét hidegben. Később láttuk, hogy az
						őrmesterparancsnok két őr kiséretében kilép a barakkunkból s lámpása
						imbolyogva távolodik az őrház felé... Valami negyedóra mehetett el, de
						nekünk fél-éjszakának tetszett. Kezünket-lábunkat nem éreztük már. És akkor,
						inkább a föld alatt, mint a levegőn keresztül, egész bágyadtan megütött a
						negyvenkilences magyar bujdosók éneke. A kis Hadházy fujta valahol
						keservesen. Remegve hallgattuk végig:</p>
					<p>Hazám, hazám, hazám,</p>
					<p> Szegény magyar hazám!</p>
					<p>Amikor semmit nem hallottunk többé, Norcsics óvatosan felállt. Mert a nóta
						összebeszélt jel volt, hogy mehetünk. Kiléptünk a barakkból és botorkálni
						kezdtünk a zúgó sötétségben. A külső drótakadály felé.</p>
					<p>Ma sem tudom, hogyan vergődtünk át rajta. Harmadfél-méter magas volt az
						akadály, legalább hat méter szélességben s körülbelül övmagasságig villamos
						árammal telt drótok voltak ki­feszitve. Ha egy ilyen dróttüskét megérintünk,
						megindul a csengőszerkezet s az egész tábort fölveri.</p>
					<p>De sikerült! Norcsics hirtelen hátrált néhány lépést, aztán nekiszaladt s
						fölvetette magát a drótmező tetejére. A tüskékben akadt fenn, mint egy
						cserebogár. Felszisszent, mert egyszerre tiz helyen serkedt ki a vére, de
						valahogy felült azért, nagy keservesen. S akkor suttogva intett:</p>
					<p>- Szaladj neki, majd én felkaplak! De a lábaddal vigyázz, mert ha megérinted
						az alsó drótot, agyonlőnek!</p>
					<p>Hátramentem néhány lépést és akkor, minden erőmből, nekirohantam. Vagy két
						méterre vet­hettem föl magamat, de mielőtt a lábam utánam-lódulhatott s
						odaütődhetett volna a villa­mos vezetékhez, Norcsics megkapta a kezemet s
						felrántott magához. De ugyanakkor felszisszen­tem: legalább husz helyen
						vágódtam bele a tüskékbe. Öreg barátom halkan vigasztalt a drót­mező
						tetején:</p>
					<p>- Firnájsz, bratyesz. Saját ülepemből tizenöt helyen csorog a vér.
						Pszt...</p>
					<p>És kuszni kezdtünk szaporán. Lépten-nyomon sziszegtem, mert véres lettem a
						saját véremtől. De valami háromnegyed órai kinos nyöszörgés után levágódtunk
						a tábort övező utolsó mély sáncba.</p>
					<p>És ez megint szerencsénk volt. Mert a sánc tetején akkor sétált el a legkülső
						őrszem fülére huzott gallérban, válla fölött meredező szuronnyal. Mi lihegve
						bujtunk össze a sánc alján. Ahogy az őr is eltünt a sötétben, éles fütty
						hasitott át a fergetegen. De a tábor közepe felől. Remegve néztem
						Norcsicsra, ő azonban megnyugtatott:</p>
					<p>- Ez a megbeszélt második jel. Hadházy pajtás füttyentett, hogy rendbe van a
						haza. Alómars, bratyesz!</p>
					<p>Egymást toltuk és huztuk föl a sánc meredek falán. Amikor felkapaszkodtunk,
						Norcsics megállt s egy nagyot fujt. A hóvihar sikongott; alig láttunk egy
						lépést. S akkor az én leghivebb barátom benyult a zsebébe, kivette az egyik
						revolvert s a kezembe nyomta. S akkor összetette a kezét, hátra nézett és
						vállon ragadott:</p>
					<p>- De most előre, bratyesz! Az Isten irgalmazzon minekünk!</p>
					<p>És nekivágtunk a fergetegnek.</p>
					<p>Először futva lihegtünk vagy másfél-órát. Később gyors menetben igyekeztünk
						nyugati iránynak. A revolvert a kezünkben szorongattuk. Mert elhatároztuk,
						hogyha netán mégis észrevettek és üldözőbe vennének, agyonlőjjük magunkat.
						Éjfél után fáradni kezdett a vihar, a havas felhők megszakadtak s a
						hátunkban fel-felbukkant a fogyó-hold lilaszinü, elfanyalodott képe. Ugy
						mentünk, hogy a hold mindig a hátunkban legyen. Ijesztően hallgatott
						minden.</p>
					<p>Virradatra elértük az első pásztorok kalyibáit. Nagysüvegü, tömzsi nomádok
						szunyókáltak a füstölgő tüzek körül. Norcsics előretartott revolverrel bujt
						be az első sátor benyilóján:</p>
					<p>- Hore ruki!</p>
					<p>A megrémült emberek a magasba rántották karjaikat. Ha nincs nálunk fegyver,
						délre már a dauriai táborba hurcoltak volna vissza bennünket. De a két
						revolver imponált. Norcsics félig oroszul, félig kézjelekkel megértette
						velük, hogy két lóra van szükségünk. Mivel azonban nem vagyunk rossz
						szándéku emberek, a két lovat vissza is akarjuk adni, két társuk tehát
						jöjjön velünk, ugyancsak lóháton és ha majd jónak látjuk, visszaeresztjük
						őket. De agyonlőjjük mind a kettőt, ha az itthoniak közül bárki is hirt
						próbál adni szökésünkről.</p>
					<p>Félóra mulva lóháton siettünk már nyugat felé. A két vezető szorosan
						előttünk. Igy lovagol­tunk két napot, meg egy éjszakát. Másodnap estefelé
						feltünt a messzeségből az első városka, mely a transzbajkáli vasut mentén
						feküdt. Leszálltunk a lovakról s elköszöntünk kénytelen vezetőinktől.
						Természetesen ugy, hogy rájuk fogtuk a revolvert. A két lovas erre csak
						meg­kap­ta a vezetékló kötőfékét s nekivágott a havas pusztaságnak,
						visszafelé. Porzott alattuk a hó.</p>
					<p>Mi pedig gyalog vágtunk neki a városkának. Hazafelé! Hazafelé!</p>
					<p>Késő éjjel átlopóztunk a görbe sikátorokon s találomra kivergődtünk az
						állomásra, amely egy őrházból állt mindössze. Sokan vártak a vonatra, amely
						minden éjszakán egyszer indult innét a végtelen nyugatnak. Norcsics jegyet
						váltott olyan messzire, ameddig csak futotta az össze­kuporgatott pénzünk.
						Ma is eszembe-jut, milyen szivdobogva álltunk a vasuti sinek mellett, amikor
						az éjszakában felbukkant a mozdony két vörös ablakszeme.</p>
					<p>Régen volt!... Régen volt!...</p>
					<p>Mit kellett megérnünk attól a naptól számitva! Zakatolt velünk a vonat, mi
						ketten behuzód­tunk a kocsi két szemközti sarkába s olykor-olykor egy-egy
						szót váltottunk. Közömbösen és oroszul. És körülöttünk, a szakaszban,
						ugyancsak ilyen behuzott nyaku ismeretlen alakok ültek. Ugy tettek, mintha
						szunyókáltak volna. Megtudtuk később, hogy ismeretlen utitársaink hozzánk
						hasonló menekülők voltak. De amire fölfedeztük egymást, ujból szökni
						kellett.</p>
					<p>Negyednap délutánján megsejtettük a kalauztól, hogy egy nagyobb város
						következik, ahol már vörös katonák vizsgálják végig az utasokat. Az
						utolsó-előtti állomáson észrevétlenül le­csusztunk a vonatról. És ez megint
						szerencse volt. Sokszor hallottuk azután, hogy tovább-merészkedett
						társainkat szuronyok közé fogták az uj orosz hadsereg katonái s minden
						eddiginél borzasztóbb fogságba hurcolták őket.</p>
					<p>Leszálltunk tehát ketten. És hogy mi következett reánk attólfogva?</p>
					<p>Az asztalra hajtom a fejemet, ahogy fölkeresnek ismét e nagyon keserü
						emlékeim...</p>
					<p>Amire jött volna a tavasz, Turkesztánban bujkáltunk. Én cukorkaárus voltam
						egy Szkobolev nevü városkában, Norcsics hordárnak csapott fel, ugyanott.
						Csak éjjelenkint találkoztunk, de mennyi remegések között! Öreg barátomnak
						megint igaza lett, amikor azt mondta a dauriai nyomortanyán: siessünk, mert
						az uj rendszer is megerősödik és akkor késő lesz minden. S le is
						késtünk.</p>
					<p>Akkor már köröskörül égett az ázsiai Oroszország is. Itt-ott azt suttogták,
						hogy a cárt lemészárolták, családostul. Aki csak tehette, menekülni próbált.
						Hamarosan feltüntek az uj hadsereg vörösszallagos katonái, katonák a világ
						minden népeinek csőcselékéből ijesztő harci-énekek közt masiroztak át a
						városokon s mindenekelőtt a tiszteket keresték halálra. És hadd irom ide
						mély szánalommal, hogy e nagyhirü és kegyetlen katonák között a magyar
						köz­katonákból felállitott csapatok voltak a legkegyetlenebbek.</p>
					<p>Juniusban már nagyon forró lett a föld. Naponkint láttuk, amint e magyar
						vöröskatonák fegyverek közt kisérték végig magyar tiszteket, akiket
						vonatokon, bujkálás közben fogdostak össze és most megkötözve terelték őket
						ismeretlen helyekre. Egykori parancsnokaik voltak e szegény tisztek s
						egykori katonáik most durván röhögtek a szemükbe. Nem tudom, mi lett e
						szerencsétlen bajtársainkkal?</p>
					<p>Egy pénteki napon hire ment, hogy éjjel nagy razzia készül a városban. Nem
						volt maradásunk többé. Azon a éjszakán elhagytuk Szkobelevet s nekivágtunk
						az éjszakának. Nyugat felé! Nyugat felé!</p>
					<p>Ha le tudnám irni akkori szenvedéseinket! Akkor már rongyosak voltunk s
						éheztünk annyit, hogy azóta is, ha kéregető embert látok, nem tudok
						elhaladni mellette némi adomány nélkül. Nappal az erdők táján bujkáltunk,
						éjszakánkint mentünk-mentünk nyugat felé, mindig nyugat felé. És ha már
						összeestünk volna, egyszerü pásztoremberek adtak enni valamit, hogy éhen ne
						vesszünk. Nem kérdezték, milyen néphez tartozunk s melyik Istenben hiszünk?
						Megkönyö­rültek rajtunk, mert látták, hogy szerencsétlenek vagyunk. És mi
						vonszoltuk, egyre vonszoltuk magunkat. Mindig nyugat felé. Nappalonkint a
						nap után igazodtunk, éjszakánkint a Nagy-Göncöl volt a jócsillagunk. Nyár
						vége felé Turánban bujkáltunk s messziről megpillantottuk az Aral-tót, amint
						palaszürkén csillogott a napfényben. Szeptemberben átvergődtünk a
						Kaukzus­on s nekivágtunk Georgia csudálatos vidékeinek.</p>
					<p>Hazafelé! Hazafelé!</p>
					<p>Mennyit vágytunk és mennyit reménykedtünk! És ha már véres lett a lábunk s
						lábunk nyomán felpiroslott a saját vérünk, édes-bús álmainkkal kezdtük
						vigasztalni magunkat. Piszkosak voltunk, tavalyi ruhánk foszladozni kezdett,
						nagy volt a szakállunk, de ha felnéztünk a nyugat felé mutató csillagokra,
						édes búbánat szállt a szivünkre. Mert hittük, kétségbeesve hittük, hogy
						meglátjuk még egyszer a kedves kis Magyarországot! S ujult erővel
						erőlködtünk talpra és menni kezdtünk nyugat felé...</p>
					<p>Haza, haza, vén katona!</p>
					<p>Amire november lett volna és a fákon nem volt már levél, hideg szél jött a
						Szarmata felől. Összébb-vontuk magunkon kopott rongyainkat s még-egyszer
						reménykedni kezdtünk. A véghetetlen messzeségből, ha kitisztult a tájék,
						távoli és halavány bércek körvonalait véltük felködleni a látóhatár fenekén.
						De olyan távol még! Olyan álomszerü messzeségben!</p>
					<p>Tudtuk, hogy közelednek felénk a Kárpátok.</p>
					<p>Kieven tul bujdostunk már, amikor egy falu alatt váratlanul katonák ugrottak
						elénk a sáncból s körülvettek. Nem volt menekülés!</p>
					<p>Nem tagadtuk, hogy magyarok vagyunk. Ugyis hiábavaló lett volna minden. S két
						hét mulva Péterváron voltunk már, tiz láb mélyen a föld alatt.</p>
					<p>És ettől az időtől fogva négy hónapon át nyomorogtunk, mint a félig agyonvert
						állatok. Négy-ötszáz katonatiszt sinylődött e kazamatákban, minden
						reménykedés nélkül. Délben és este egy darab fekete, nyulós kenyeret
						hajitottak elénk, mint a kutyák elé. Hideg volt s én napokon át hevertem
						hanyatt a földön, karomrafektetett fejjel s hallgattam a vérem titokzatos
						zúgását. Még mindig éltem tehát.</p>
					<p>Igy mult el a tél. Csontváz lett belőlünk s a hónunk alatt tetvek
						kergetőztek. És azalatt eszembe jutott nem-egyszer, hogy gondtalanul elmult
						ifjuságomban mennyit vágyakoztam Pétervár után! Hányszor szerettem volna
						látni a cári főváros nyári éjszakáit, ahol még éjfélkor is félvilág van s a
						Néva zöldszinben dereng. És hányszor szerettem volna megállni a
						Nevszki-Proszpekten, mialatt szánkók csilingelnek a havon s az ivlámpák
						vakitó fényei alatt sürün pilingélnek a pelyhek.</p>
					<p>Régen volt! Régen volt! Ó, édesapám, testvérkém, kis menyasszonyom éltek-e
						még? És ha éltek, gondoltok-e még reám?</p>
					<p>Tiz láb mélyen voltunk a föld alatt, de hirek ide is elszivárogtak azért.
						Éjszakánkint ágyu­dongást hallottunk nagy-elvétve. Máskor géppuskák
						csattogtak szakadatlanul, de egész közel. Sejtettük, hogy odafent lázadozni
						kezd az éhes nép. Április hónapban egyre-többször kezdtek kerepelni a
						géppuskák.</p>
					<p>Hetenkint egyszer sétára engedtek föl a napvilágra, délután öt és hat között.
						Egy ilyen séta­napon hirtelen nagy kavarodás támadt az uccán. Lovak
						csattogtak a kövezeten, kiabálás hallatszott, majd ijedt menekülés, aztán
						megdördültek a fegyverek, de - mindkét részen.</p>
					<p>Abban a pillanatban kapkodni kezdett az őrség, majd lóhátas parancsnok
						vágtatott be a vaskapun s odakiáltott az őrségnek:</p>
					<p>- Fegyverbe!</p>
					<p>Az őrök utána-rohantak s mi felügyelet nélkül maradtunk néhány pillanatra. De
						mielőtt még fejhez kaphattak volna a szerencsétlen foglyok, Norcsics
						megragadta a kezemet:</p>
					<p>- Aló-mars, bratyesz!</p>
					<p>Még csak nem is szólhattam ellene s már maga után ráncigált a kapun. Odakint
						uccaiharcok folytak. Történt pedig ez április elején.</p>
					<p>Amire nyár lett volna, Kiev fölött bujkáltunk ismét. De most már nem délnek,
						hanem nyugat­nak vettük az irányt, Lengyelország felé. Akkor már felfordult
						minden. Az ország egyes vidékein egész kormányzóságok éheztek s a nép
						karavánokban menekült az országutakon olyan helyek felé, ahol valami
						ennivalót remélt. Az utak árkai megteltek halottakkal s a csont­vázkaravánok
						égnek tárt karokkal vonszolták nyomorult tagjaikat a pusztulás felé. Ez a
						népvándorlás könnyebbségünkre volt, mert senkise törődött velünk. Az ország
						belsejében szabadon járhattunk immár, de annál keményebben őrizték a határt
						Lengyelország felé.</p>
					<p>Julius lett. Akkor már hallottuk félfüllel, hogy régi hazánk nem volt már a
						régi. S megtudtuk, hogy a maradék-hazában ijesztő állapotok vannak... Az
						1919 nyara volt ez az esztendő.</p>
					<p>Először a Pripjaty-mocsarakon át próbáltunk szerencsét, de napi-földekre
						nyultak el az ingo­ványok, melyek tulsó végén az ágyuimmal álltam valamikor.
						Beláttuk, hogy vagy a lápok és uszószigetek nyelnek el, vagy éhenveszünk a
						mocsarak között... Lejjebb kerültünk tehát. Augusztus végén már feltüntek
						előttünk Vladimir-Volinszkij hagymafejü tornyai. Szikrázva égtek a
						napfényben. Jobbra vágtunk.</p>
					<p>És augusztus vége felé megálltunk lihegve az utolsó orosz falu előtt.
						Huszonnyolcadik évemben voltam ekkor.</p>
					<p>Megtudtuk, hogy a falun tul, alig két kilométerre, folydogál a Búg. A két
						partja nád és káka. A vizen innét puskás vörösök vigyáznak és éjjelenkint
						alig száz lépésre cirkálnak egymástól. A vizén tul már lengyel katonák
						állnak. Két falubeli paraszt magyarázta el igy az erdőszélen. Megigérték
						nekünk, hogy éjjel megmutatják a legjobb átbuvó pontot, csak várjunk reájuk
						az erdő nyugati szegletében.</p>
					<p>Mi tehát várni kezdtünk. A fák alól ki-kileskelődtünk ijedten: előttünk alig
						három kilométerre sötétlett a nádas. A nádason tul a haza vár.</p>
					<p>Vártunk tehát. Este lett, de a két paraszt nem jött. Aztán sötét lett, de
						senkisem jött. Azalatt vihar közeledett, villámok villogtak nyugat felől s
						tompa mennydörgés kisérte a villanásokat. Mi pedig álltunk és vártunk. De
						senkise jött. Talán csak nem árultak el bennünket?</p>
					<p>Már nem lehetett messze az éjfél. A villám csattogott, a szél megrázta az
						erdőt és akkor szakadni kezdett az eső.</p>
					<p>Ott álltunk az erdő alatt szakállasan, betegen, rongyosan, mezitláb. Norcsics
						összetette a kezét s halkan imádkozni kezdett. Csengő füllel, remegve álltam
						az oldalán. És egy-egy felcsattanó villámfénynél megláttam az én öreg
						barátomat, amint összekulcsolt kézzel, mormolva nézett szembe a viharral. Az
						eső sebesen csordogált a szakálláról. És akkor egyszerre megragadta a
						kezemet:</p>
					<p>- Vorwärts!</p>
					<p>A fergeteg zúgott. Toronyiránt siettünk előre.</p>
					<p>Félóra mulva elértük a nádast. Pillanatra körülhallgatóztunk. Sehol senki.
						Csak a fergeteg zúgott.</p>
					<p>És akkor nekivágtunk a nádasnak is.</p>
					<p>Ujabb félóra mulva ott csillogott előttünk a Búg. Belevetettük magunkat.</p>
					<p>Nagyot csobbant a viz. Észnélkül láboltunk át rajta. Néhol állig ért. De öt
						perc mulva már a tulsó parton álltunk, Lengyelország földjén. Norcsics egy
						nagyot sóhajtott. Sehol emberi nesz. Csak a nádas zúgott.</p>
					<p>És akkor nekivágtunk a tulsó nádasnak is. És azontul is mentünk, egész éjjel
						mentünk. Amire virradni kezdett volna, a komarovi dombok alatt jártunk, ahol
						valamikor első csatáinkon vettünk részt. Ismerősök voltak a lankák és a
						kerek erdők s a lankák és a kerek erdők alatt katonasirok látszottak. Azóta
						hatodszor hervadt a fü. Megálltunk egy lélekzetre s összetettük a kezünket.
						Tisztelet a bajtársak emlékének!</p>
					<p>Tovább-mentünk az uton. Egy falu alatt krumplit kapáltak lengyel asszonyok.
						Ahogy meg­lát­tak bennünket, két mezitlábas csavargót, megálltak a
						kapanyélre támaszkodva s furcsán néztek reánk. Mi is megálltunk. Elmondtuk,
						hogy magyarok vagyunk és hogy éhesek vagyunk. Az asszonyok tovább adták
						egymásnak:</p>
					<p>- Vengri! Vengri!</p>
					<p>És kötényükben hozták elénk a krumplit. Leheveredtünk az ut sáncába s tüzet
						raktunk. És enni kezdtünk annyi étvággyal, hogy a polyák asszonyok nem
						győzték csodálkozással. Amikor pedig magyarázni próbáltuk, honnan jövünk s
						mennyit szenvedtünk, sirni kezdtek nyomorult sorsunkon.</p>
					<p>S amint ülünk a sáncban, egyszer csak urihintó jön az uton. Egy
						földbirtokosféle nagyhasu ur, meg egy csendőrtiszt ült a hátulsó ülésben. A
						tiszt odaszólt a kocsisnak:</p>
					<p>- Sztoj!</p>
					<p>Leugrott és megkérdezte, kik vagyunk?</p>
					<p>Nagyot nézett, amikor németül feleltünk neki. Először nem igen hitt, de ahogy
						beszélni kezdtünk, fejét csóvált. Utoljára kezet nyujtott:</p>
					<p>- Akkor gyertek velem! A többit majd eligazitjuk valahogy.</p>
					<p>Délután Komarovban voltunk. A rendőrségen még egyszer kihallgattak bennünket,
						szállást adtak, utlevelet állitottak ki a számunkra, ruhával láttak el a
						lengyel tisztek s alig tudtak betelni az előadásunkkal. Mi viszont tőlük
						tudtuk meg, mi történt az utolsó esztendőkben. A hazánkról kapott hirek
						elszomoritottak.</p>
					<p>Három napig voltunk a vendégeik. De akkor mégis bucsuzni kellett.</p>
					<p>Igy azonban elvált tőlem az én öreg és leghivebb barátom is. Ő Galicián át
						egyenesen hazafelé indult. A kis Magyarországból külön utlevélre lenne
						szüksége a szegény Észak-Magyar­or­szág­ba, neki pedig minden türelme
						elfogyott már. Feleségét s kis fiát szeretné látni minél előbb.</p>
					<p>Megegyeztem az öreggel, hogy aki előbb éri az édesapámat, meg a testvérkét,
						nyomban értesiti a másikat. A régi pesti lakásom cimét adtam meg neki. A
						komarovi pályaudvaron megöleltük egymást még-egyszer...</p>
					<p>Másnap Varsóban voltam. S Berlinen és Bécsen át Budapestre érkeztem.
						Szeptember nyolca­di­ka volt, Kisasszonynapja éppen, amikor délután
						megérkeztem a keleti pályaudvarra.</p>
					<p>Senkisem várt.</p>
					
				</div>
				<div type="chapter">
					<head>XII.</head>
					<p>Ismerős és mégis annyira idegen volt a Muzeum-körut minden háza. Az ucca
						mintha szélesebb lett volna négy esztendő óta, a házak mintha világosabb
						szinbe fordultak volna át. Hallgatagon haladtam el az Arany János szobra
						előtt. Ott ült János bácsi a talapzat tetején, merengve s ezuttal még
						bánkódóbbnak látszott. A homlokán ujabb ráncot fedeztem föl, mióta nem
						láttam.</p>
					<p>Öt perc mulva becsöngettem régi lakásomon. A szivem hangosan vert. Istenem,
						micsoda ujságot hallok majd!</p>
					<p>Kinyilt az ajtó s előttem állt a régi háziasszonyom. Hanem megöregedett! Nem
						ismert meg:</p>
					<p>- Kit tetszik keresni?</p>
					<p>- Hát nem emlékszik reám, nénike?</p>
					<p>A hangomra nagyot nézett:</p>
					<p>- Zathureczky ur! Kedves Zathureczky ur! Hát mégis hazajött!</p>
					<p>S szives erőlködéssel tuszkolt be maga előtt. Leültetett, ozsonnával kinált,
						beszélt mindenről s nem találta a helyét. Jólesett a zavart öröme. Elmondta
						azalatt, hogy lakásomat még egy évig tartotta fenn, de ahogy fogságba estem,
						kiadta másoknak. Mert a hugom, az a fiatal asszonyka, megirta neki, hogy
						elfogott az ellenség.</p>
					<p>- Hát az édesapámról mit tud, nénike?</p>
					<p>A szivem ugy vert! A néni megnyugtatott:</p>
					<p>- Hála Istennek, megvannak! Mert tavaly ősz óta, mikor azok a kavarodások
						jöttek, ők is Pesten laknak, akarom mondani Budán. A huga, az a helyes
						asszonyka, már vagy ötször járt itt azóta, hogy megnézze a ruháját, rendben
						van-e? Lecsillapitottam, hogy én minden két hétben kikeféltetem, de hát a
						kedves mindig szeret nyugtalankodni keveset. Vele-van az édesatyja, meg a
						kis fia is. Mert talán tetszik tudni, hogy az ura elesett...</p>
					<p>- Tudom nénike. Én temettem el.</p>
					<p>Nagy kő esett le a szivemről. De ugyanakkor még nyughatatlanabb lettem:</p>
					<p>- S nem ment férjhez a testvérke?</p>
					<p>A néni megütődött:</p>
					<p>- Ó, hogy tetszik gondolni ilyet! Hiszen mindig magáról beszélt! Nagyon
						várta... Ugy-e, nem igazi testvére?</p>
					<p>- Távoli rokonom, nénike.</p>
					<p>- Gondoltam, Zathureczky ur. Mindig gondoltam. S milyen helyes kis fia van!
						Szakasztott olyan, mint maga, Zathureczky ur.</p>
					<p>- S a menyasszonyomról mit tud, nénike? Arról a kisleányról, aki valamikor
						kétszer is járt a lakásomon...</p>
					<p>A néni elgondolkozott:</p>
					<p>- A menyasszonya volt? Érdekes. Ezt nem is tudtam. Nem, ő nem lakik a
						hugánál, mert egy­szer se emlitették előttem. Valahol máshol lehet.</p>
					<p>Magam elé gondolkoztam. A néni rezzentett föl:</p>
					<p>- Hát az a hosszu ember, a maga barátja, az a Norcsics vagy hogy is hivják,
						él-e még?</p>
					<p>- Él, nénike. Másfélesztendeig bujkáltunk Oroszországban, amig sikerült
						hazaszöknünk. Ő a régi házunkban lehet azóta.</p>
					<p>Felálltam, hogy átöltözöm s fölkeresem a testvérkét. A néni nekilátott
						azalatt, hogy előkeresi a lakása cimét.</p>
					<p>Félóra mulva készen voltam. Akkor átkopogtattam:</p>
					<p>- Megtalálta, nénike?</p>
					<p>A néni mentegetőzve jött be, hogy nem találja a cimet. De vacsoráig
						előkeresi. Jöjjek vissza okvetlenül, a szomszéd szobában elalhatom.</p>
					<p>- Köszönöm, nénike, de ma már ne várjon. A rendőrségen majd megtudom a
						cimüket. Négy éve nem láttam őket...</p>
					<p>Este volt, az uccákon égtek a lámpák. Szokatlan gondolatok közt indultam meg
						a Muzeum-köruton. Hová lehetett a kis menyasszony?</p>
					<p>Hát amint megyek a köruton, az Asztória-szálló sarkán csak rámszól
						valaki:</p>
					<p>- Szervusz, Zoltán!</p>
					<p>Felnéztem: Zohor Ábris állt előttem. De mintha a tulvilágra ébredtem volna
						fel! Mert Zohor Ábris széditő eleganciában feszitett, cilinder csillogott a
						fején s egy hölgyet tartott a karján. Amire ráismertem volna Ábrisra, már a
						nyakamban volt:</p>
					<p>- Isten hozott! Hej pajtás, ha tudnád, mennyire várnak odahaza! Tegnapelőtt
						is a testvérkénél jártam! Különben, bocsánat, bemutatom a
						menyasszonyomat...</p>
					<p>A menyasszony valami félfejjel volt magasabb Zohor Ábrisnál. Nem értettem!
						Sehogysem értettem! Azt hiszem, ügyefogyott lehettem nagy zavaromban, mert
						meg voltam győződve, hogy négy esztendő óta régen bolondok házában ül Zohor
						Ábris és szőrcsuha van a szeren­csétlenen. Ábris ezzel szemben ugy vakitott,
						mintha skatulyából huzták volna ki. Mielőtt makoghattam volna valamit,
						fölnevetett kedélyesen:</p>
					<p>- Majd hallasz tőlem olyat, hogy attól ugrasz a falnak! Én most hazakisérem a
						kis jövendő­belimet s negyedóra mulva ott leszek a Spolaritsban. Az a
						törzskávéházam. Szedd tehát a lábaidat, Zoltánom s várj meg ottan engemet.
						Mikor érkeztél?</p>
					<p>- Ezelőtt három órával. Az édesapámhoz szeretnék menni.</p>
					<p>- Majd elviszlek, még ma este. Mindenesetre várj reám a Spolaritsban. Nem
						szeretném, ha más előzne meg olyan dolgokkal, amelyek nem tartoznak másokra.
						De okvetlenül ott légy!</p>
					<p>... A József-köruti kávéház tele-volt most is. Leültem az egyik sarokasztal
						mellé. Talán éppen az az asztal volt ez, amelynél sok-sok esztendővel
						azelőtt Norcsics Dániellel buslakodtam, mialatt közénk botlott szegény Vajda
						Zoltán és oly szivrehatóan próbált rábeszélni, hogy ne zavarjam meg többé a
						testvérkét... Régen volt! Régen volt!... Vajda Zoltánból por lett Rarance
						határában... S hányan haltak meg mások is azóta! Hány bajtársunkat várják
						haza, remény­telenül várják, de a régi megholtak soha már nem fognak
						hazatérni!</p>
					<p>A kávéházban füst uszott s a cigányok elfelejtett pusztai nótákat játszottak.
						Rendeltem valamit s aközben zavart fejjel gondoltam vissza Zohor
						Ábrisra.</p>
					<p>De már itt is volt Ábris. Gnóm-fején furcsán festett a cilinder, sétabotját
						hanyagul vetette oda a balkarjára. Ahogy észrevett, felkacagott:</p>
					<p>- Látom, még mindig azt hiszed, bolond vagyok. Fenét! Soha semmi bajom nem
						volt!</p>
					<p>Nagyot néztem. Ő pedig hátravetette magát:</p>
					<p>- Mindenekelőtt némelyes önleleplezéssel kell szolgálnom. Mert mondhatom
						neked, olyan hires ember egy sincs Budapesten, mint én vagyok. Három ujság
						irt már cikket rólam...</p>
					<p>Azalatt jött a pincér s hozott valamit. Zohor Ábris koccintott velem s
						hirtelen elkomorodott:</p>
					<p>- Éltessen bennünket az Isten! És éltesse nyomorgó hazánkat!</p>
					<p>Ittunk. Akkor hátradült Ábris és a térdére csapott:</p>
					<p>- Látom, furcsán nézel rám. Majd felvilágositlak. Az elmult hónapban már az
						egyik berlini ujság is tárcát irt rólam...</p>
					<p>- Nem értelek, Ábriskám.</p>
					<p>- Majd megérted mindjárt, - és jót nevetett. - Tehát mindenekelőtt tudd meg,
						hogy soha semmi baja nem volt a fejemnek. Csak anzágoltam vagy ha ugy
						tetszik: szimuláltam. Én voltam a pro és kontra harcoló összhatalmak
						legnagyobb drükerbergerje. Remélem, tudod, mit jelent a drükeberger? Jelenti
						németül azt az elszánt lógóst, akit hat bivallyal se tudtak kihuzni a
						frontra. Sajnos, hogy e pompás fogalomra az egész háború alatt nem tudtak
						megfelelő magyar kifejezést találni.</p>
					<p>Iszonyu világosság gyult ki a fejemben:</p>
					<p>- Hát ezért csináltad az egészet?! De hiszen ez szörnyüség!</p>
					<p>Ábris harsogott:</p>
					<p>- Hogy szörnyüség? Megengedem. A háboru föltétlenül szörnyüség. Sőt »illyen
						vas«.</p>
					<p>Egyik ámulatból a másikba estem:</p>
					<p>- Bocsáss meg, Ábriskám. De hiszen te már a háboru előtt is
						repülő-tanulmányokkal foglal­koztál!</p>
					<p>Ábris kegyetlenül mosolygott:</p>
					<p>- Itt a tévedés, öregem. A mi háborunk előtt két évvel kitört már a balkáni
						konfliktus s én megéreztem egyszerre, hogy baj van. Tudtam, hogy rövidesen
						összecsapnak a nagyhatalmak is. Sokat, nagyon sokat töprengtem a várható
						fejleményeken s rájöttem, hogy némely szépség­hibák vannak az európai
						konstellációk körül. Minélfogva igy szóltam magamhoz: »Ábris, gondolkozz
						hidegen s légy egy kicsit bolond!« Persze óvatosan, rendkivül óvatosan
						kellett hozzákezdeni, hogy valaki gyanut ne fogjon reám. Ezért láttam neki a
						merevszárnyu repülő­gépeknek. A többi már ment, mint a karikacsapás. Hiszen
						emlékszel rá?</p>
					<p>Mosolyogtam:</p>
					<p>- Emlékszem. Te valóban zseni vagy, Ábris.</p>
					<p>Zohor Ábris koccintásra tolta felém a poharat:</p>
					<p>- Azt meghiszem. De mennyi munkámba került, pajtás! Szegény apámnak nem
						egyszer odavágtam: »az egész Európa beszélni fog rólam valamikor!...« S nem
						volt-e igazam? A berlini ujságok nyomán, mint hallom, most már francia, meg
						olasz lapok is kiszerkesztettek. Nagy munka volt, pajtás...</p>
					<p>Ámulattal hallgattam e pompás legényt. Ő pedig folytatta:</p>
					<p>- Hogy kellett vigyázni, Zoltánkám! Rongyos voltam, megtetvesedtem s
						szakállam a pupomig ért. Akkor már kidobtak a nyolcadik sorozáson is, de a
						háborunak csak nem akart vége lenni. Uj sorozás előtt álltam s forma szerint
						nekem is jelentkezni kellett. Hátborzongató rágondolni, mennyire vigyáztam
						akkoriban. Hiszen nem mondom, magasztos érzés a honszerelem, de elesni a
						hazáért - fiatal. A nyolcadik sorozás előtt ujra jelentkeztem a kassai
						hadtestparancs­nokság hadmérnöki karánál s bemutattam nekik legujabb
						gépmodelljeimet. Ezek már nem a gólyát, hanem a kuvikot lettek volna hivatva
						utánozni a repülésben. Minek folytassam? A hadmérnöki hivatalból ugy
						kivágtak, hogy szelet csináltam, mialatt kifelé kalimpáltam az ajtón.</p>
					<p>Fejet csóváltam:</p>
					<p>- Hihetetlen, Ábriskám...</p>
					<p>- Dehogy is hihetetlen! - és kacagott. - Hiszen látod, hogy megcsináltam! Sok
						furcsaságot értem meg az alatt a néhány esztendő alatt. A falusi nép
						szentnek tartott, amin jókat röhögtem, persze csak magamban. Mert ne hidd,
						hogy azért nem tartottam szemmel a világeseményeket! A méhesben rendszeresen
						átbujtam az ujságokat s amikor azt olvastam egyszer, hogy Konrád vezérkari
						főnök a frontra rendeli ki a sántákat meg a golyvásokat is, köptem rá:
						»haljon meg az a Konrád!...« Egyszer még nagyobbat mulattam, erre is
						emlékszem... Olvastam ugyanis, hogy Olaszországban egy hozzám hasonló
						kaliberü digó, valami nyavalyás banktisztviselő, álomkórba esett a bevonulás
						előtt. Persze csak azért, hogy ne kelljen a Doberdóra mennie. Valami félévig
						aludt már, csak éjszakánkint evett, mert a családja tudta, hogy anzágol az
						ipse. Félév óta figyelték már szakadatlan alvását a legnagyobb tudósok s a
						fejüket vakarták e természetellenes tüneményre. De egyszer rajtakapták
						valahogy e nagyszerü riválisomat s természetesen nyomban besorozták a
						gránáthajigáló különitménybe. Az ujságok azt irták akkor, hogy ez a digó a
						világháboru legnagyobb szimulánsa. No, ezen már fölháborodtam: »hát Zohor
						Ábris kutya?«</p>
					<p>Itt megállt Ábris, koccintott velem és mialatt a hajamszála ágaskodott,
						nyugodtan folytatta:</p>
					<p>- Legnagyobb élvezetem az volt, ha láttam, hogy uj menetszázadokat visznek
						föl a harctérre. Olyankor megálltam a határban, a szivemben nagy bánattal
						néztem el a vonat után és ha nem látott senki többé, levágódtam a
						buzatáblába, hanyatt, összebokáztam a lábammal s ugy röhögtem az ég felé:
						»ó, milyen marhák vagytok! Milyen marhák vagytok! Az üszög esne
						belétek!«</p>
					<p>Elállt bennem a lélegzet:</p>
					<p>- S a szüleid tudták?</p>
					<p>- Fogalmuk se volt róla. Mikor kitört a forradalmi nyavalya s közvetlen
						veszély nem fenye­getett már, lelepleztem magamat előttük. Édesanyám elájult
						örömében, az apám ellenben felháborodott, mert az öreg szigoruan hazafias
						alapon áll mindmáig. De végeredményében ő is megvigasztalódott. Azóta
						zenetanár lettem itt a fővárosban s egy helyes kislányt is kinéztem
						magamnak. Ugyanazt, akit bemutattam neked ma este. Jövő hónapban feleségül
						veszem. Különben veszett hirem van. A mult héten egy hetilap lehozta az
						arcképemet is és azóta az emberek megismernek az uccán: »itt megy a
						világháboru legnagyobb drükebergje.« Olyankor gőg dudorodik a nyakamba. Mit
						szólsz hozzá?</p>
					<p>- Fantasztikus, Ábriskám. Egészen fantasztikus. Hindenburgnál is nagyobb
						vagy, Ábriskám!</p>
					<p>Ábris simitott egyet müvészien növesztett haján:</p>
					<p>- Hősi halál! Az a! Majd kefét ettem nekik!</p>
					<p>Ezalatt mult az idő. A kávéház tele-volt vendéggel s régi nótákat játszottak
						a cigányok. Meg­hatottan ültem a sarokban: több, mint öt esztendő után vége
						volt a szenvedéseimnek.</p>
					<p>- Most pedig beszéld el, Ábriskám, mi az ujság idehaza?</p>
					<p>Ábris szivarra gyujtott s elvetvén magát kényelmesen, beszélni kezdett:</p>
					<p>- Igaz, igaz. Igazság szerint ezen kellett volna kezdenem. Tehát: édesapád
						tavaly ősszel, mikor a forradalmi mahlojka jött, ispánt fogadott s átadta
						neki a gazdaságot. Őneki már nehezen ment, különösen amióta meghalt az
						édesanyád. Sokat küzködött, téged is emlegetett, mert nagyon egyedül volt az
						öreg...</p>
					<p>- Hát a testvérke?</p>
					<p>- Ne légy már türelmetlen, hiszen semmit sem fogok elhallgatni. A testvérke
						persze hogy mellette maradt mindvégig, de őrá a házigondok szakadtak le.
						Tavaly ősszel, amikor odahaza bizonytalanra fordult sok minden, a testvérke
						eladta kisbirtokának egy részét s házat vett magának Budán. A
						Kelenhegyi-uton, a villák között. Amióta feljöttem, csaknem minden héten
						meglátogatom őket. A testvérkéd olyan takaros asszonyka, hogy no! A kisfia
						jövőre iskolába fog menni. Megvannak és várnak. Esztendők óta nem kaptak már
						semmit tőled, de tudták, hogy utban voltál hazafelé. A nyáron egy félkaru
						katonatiszt járt náluk, akitől üzentél valamit...</p>
					<p>- Igen, emlékszem rá. Minszkben találkoztam vele. Egy rokkantszállitmánnyal
						jött haza.</p>
					<p>Ábris a szivarjával babrált. Vártam. De mivel nem folytatta, nógatni
						kezdtem:</p>
					<p>- Egyéb ujság nincsen?</p>
					<p>- Azt hiszem, - és nagyot fujt a szivarból, - körülbelül mindent
						elmondtam.</p>
					<p>- Hát a kis menyasszony?</p>
					<p>- Ja igaz! - és ugy tett, mintha csak most jutott volna eszébe. - Nem is
						tudod? Persze, persze. Hát a kis menyasszony, az bizony férjhezment...</p>
					<p>Pillanatok multak el, amire magamhoz tértem:</p>
					<p>- Férjhezment? Miért?</p>
					<p>- Nem tudom, pajtás, - s láttam a tekintetén, hogy most ugyancsak vigyáz a
						szóra. - Azután, hogy téged elfogtak vagy félévig maradt még nálatok.
						Valaminek történnie kellett a házban, mert a menyasszonyod egyszer csak
						összepakolt, elment s többé nem látta senki. Nem hiszem, hogy haraggal vált
						volna el, mert az apád meg a testvérke kisérte ki az állomásig. Magam
						láttam. Később hallottam az anyámtól, hogy a méltóságos kisasszony Pozsonyba
						költözött, valami rokonaihoz. Azóta férjhezment. Ugy emlékszem, hogy tavaly
						tavasszal történt ez. Vala­mi gyárosnak lett a felesége. A testvérkével
						tovább is fentartja a barátságot, mert a testvérke mondta nekem, hogy azóta,
						valahányszor Pesten járt az urával, mindig fölkereste őket. Ennyit
						tudok.</p>
					<p>Nem feleltem rá. Zohor Ábris minden igyekezettel azon volt, hogy okosan
						beszéljen hozzám:</p>
					<p>- Nem olyan katasztrofális az eset, pajtás. Mások különb meglepetésekre
						jöttek haza. Ha nem várt meg a menyasszonyod, bizonyosan oka volt rá. S
						aztán nézd csak, itt van az édesapád, a testvérkéd, meg a kisfia. Én tanu
						lehetek rá, hogy senkit még ugy nem vártak, mint tégedet a testvérke.
						Mennyit epesztette magát és hányszor könnyezgetett előttem, amikor elveszett
						a hired is. Hidd el, jól van ez igy. Ne lógasd hát a fejed és ne légy olyan
						önző! Hisz ugyis tudtuk mindnyájan, mennyire bomlottál utána
						vőlegénykorodban is. Most a feleséged lesz!</p>
					<p>Nem szóltam rá. Ha nem várt meg a kis menyasszony, bizonyosan oka volt rá.
						Holnap ugyis megtudok mindent, mert a testvérke semmit se fog eltagadni
						előttem.</p>
					<p>Koccintottunk. Most már Ábris kérdezett:</p>
					<p>- Hát veled mi történt, amióta nem láttunk?</p>
					<p>- Hosszu és keserves história az, Ábriskám!</p>
					<p>- Ennél jobban semmi sem érdekelhet...</p>
					<p>Beszélni kezdtem... Ábris figyelmesen hallgatott. Először a fejét
						csóválgatta, később némán figyelt. Mikor a Norcsiccsal való találkozásra
						tértem át, egyet kurjantott s amikor végül befejeztem és elhallgattam, könny
						csillogott az Ábris szemében.</p>
					<p>Záróra volt. Fizettünk s megindultunk a köruton, kart-karba téve. Kettőre
						járt éjfél után. Zohor Ábris a lakására vitt, mert ilyen időben már nem
						verhettem föl az édesapámat. Utközben egyet sóhajtott:</p>
					<p>- Rémregény ez, pajtás, amit elmondtál!</p>
					<p>S azontul alig szóltunk egymáshoz. Mindenikünk a saját gondolataival volt
						elfoglalva.</p>
					<p>Lefeküdtünk. Odakint virradt, amire el tudtam aludni. A kis menyasszony dolga
						mégis csak összezavart.</p>
					<p>Délután volt, ahogy felébredtem. Gyorsan ugrottam föl az első hazai álom
						után. Ábris fent volt már s feltünő igyekezettel teritett az asztalon.
						Félóra mulva már bucsuztam is tőle, miután mégegyszer megadta a pontos
						cimet. Az uccán beugrottam a borbélyhoz:</p>
					<p>- Le tud kaparni öt perc alatt?</p>
					<p>- Akár kétszer is, nagyságos ur!</p>
					<p>S ujabb félóra mulva egymagamban mendegéltem már a fák sürü árnyékába bujt,
						zegzugos Kelenhegyi-uton. Jobbról-balról csöndes villák néztek ki rám a fák
						és a bokrok mögül.</p>
					<p>Egyedül mentem. De micsoda érzések között!</p>
					<p>Verőfényes ősz volt. Felhő nem járt az égen, a napocska sütött-sütött bágyadt
						jóakarattal, de már nagyon ferdén. Valahonnét a Gellért irányából elnyujtott
						kakasszó hallatszott. Az ökör­nyál szállt-szállt az őszi légben s
						hulldogáltak a fák levelei.</p>
					<p>A szivem zakatolt: harmadik szomszéd volt már csak a testvérke háza.
						Megérkeztem hát én is.</p>
					<p>És akkor megálltam a vasrácsos kapu előtt s egy nagyot sóhajtottam. Takaros
						villát pillantot­tam meg a bokrok mögül: de senkit nem láttam. Piros virágok
						égtek a verandán, de üres volt a veranda is, a kert is.</p>
					<p>Megálltam a kiskapu előtt, lihegve. Csengetni akartam, mikor a bokrok közül
						egy matróz­galléros fiucska ugrott ki s a labdája után szaladt. Sebesen
						gurult a labda s csak a kapu előtt állt meg.</p>
					<p>Négy-ötéves lehetett a gyerek: bátor, nyiltszemü kölyök. Megrezzentem: mintha
						magamat láttam volna ilyenkoromban! A fiucska is észrevett s szembenézett
						velem. Szinte megzava­rodtam:</p>
					<p>- Hogy hivnak, fiacskám?</p>
					<p>- Zoltánka! - felelte bátran.</p>
					<p>- S ki lakik ebben a házban?</p>
					<p>- Az édesanyám, meg nagyapa. De nagyapa már öregember.</p>
					<p>- Hát az édesapád?</p>
					<p>A gyerek elgondolkozott:</p>
					<p>- Édesapám nincs, mert meghalt a háboruban. A másik édesapámat pedig
						megfogták a muszkák.</p>
					<p>- Ki mondta ezt neked?</p>
					<p>A gyerek komoly-okosan felelgetett:</p>
					<p>- Az édesanyám mondta. Hát a bácsi kit keres?</p>
					<p>- Titeket kereslek, fiacskám. No, eressz csak be!</p>
					<p>A gyerek először a ház felé tekintett, hogy nem látja-e valaki? Ugylátszik,
						megtiltották neki, hogy idegenekkel álljon szóba. De mert senkit sem látott,
						odalépett a kapuhoz, felágaskodott s félrehuzta a reteszt:</p>
					<p>- Tessék bejönni!</p>
					<p>Beléptem s kezemet rátettem a gyerek fejére:</p>
					<p>- Ugye, nem ismersz, kisfiam?</p>
					<p>- Nem ismerem, bácsi, - s ugy nézett föl a szemembe.</p>
					<p>Lehajoltam hozzá, megcsókoltam:</p>
					<p>- Hát én vagyok az, fiam, akiről az édesanyád beszélt.</p>
					<p>Letérdepeltem a kavicsos utra:</p>
					<p>- Ölelj meg, fiam!</p>
					<p>- Mindjárt, bácsi, csak először bezárom a kaput, mert a mama
						megharagszik.</p>
					<p>S azzal olyat vágott a kapun, hogy csak ugy csattant! Akkor hozzámlépett.
						Éppen olyan nagyocska volt, mint én térdepelve s megölelt, pajtás-módra.</p>
					<p>De a kapu csattanására megjelent a verandán a testvérke is. A felső
						lépcsőfokon megállt s kezét ellenzőnek tette a szeme elé. Én akkor hajoltam
						föl s kézen-fogtam a gyereket. A ház felé fordultam.</p>
					<p>Ott állt a testvérke egyszerü, szürke ruhában, szeme fölé ernyőzött kézzel.
						Komolykás arca még komolyabb lett egy árnyalattal, de nem változott semmit.
						Olyan volt, mint régi testvérke korában. Még mindig nem ismert föl.</p>
					<p>Már az utacska közepe táján lehettem, de ott megálltam:</p>
					<p>- Pirike!</p>
					<p>Ahogy meghallotta a hangomat, felsikoltott:</p>
					<p>- Zoltánka!</p>
					<p>Lefutott a lépcsőn. S kedves, szerető feje ott volt már az ölemben:</p>
					<p>- Zoltánka! Kedves Zoltánka!</p>
					<p>Remegve könnyezett. Magamhoz emeltem s megcsókoltam a könnyes szemét:</p>
					<p>- Hazajöttem, testvérke.</p>
					<p>Már mosolygott. Átöleltem s másik kezembe a kisfiu kezét fogtam meg. A
						testvérke hirtelen a gyerek elé térdelt, a karjaiba kapta:</p>
					<p>- Fiacskám, megjött az édesapád!</p>
					<p>Egyszerre lángbaborult az arca: észrevette magát. Felmosolyogtam:</p>
					<p>- Nono, testvérke. Hiszen igazat mondtál.</p>
					<p>Felém-fordult, lángoló arccal. Mosolyogni próbált félénken:</p>
					<p>- Jaj, Zoltánka...</p>
					<p>Nem tudta folytatni. Elsirta magát, hangosan.</p>
					<p>Átöleltem s másik kezembe a gyerek kezét fogtam. S igy indultunk meg a lépcső
						felé. A verandán akkor már ott állt az édesapám is.</p>
					<p>Hanem megöregedett, szegény! Négy esztendeje lett volna decemberben, hogy
						meghalt az édesanyám s e négy esztendő alatt mintha huszat élt volna át az
						öreg. A haja ősz volt s a bajusza rendezetlenül csüngött. Annyira
						megfogyott, hogy a ruha csak lötyögött rajta. Meg­álltam a felső
						lépcsőfokon. Az öreg szemben állt velem s nem tudott szólni, csak a könnye
						hulldogált. Jobbról akkor már melléje állt a testvérke: ő is könnyezett. A
						gyerek csodálkozó szemmel állt kettejük közt.</p>
					<p>Itthon voltam!</p>
					<p>Ozsonna után karonfogott a testvérke s végigvezetett a szobákon. Két szoba az
						öreg házunk butoraiból telt ki, mert a testvérke régi lakása három szobából
						állt mindössze. Az ő butorait most láttam először, csak az ebédlő
						berendezése látszott ismerősnek. Ránéztem a testvérkére:</p>
					<p>- Itt jártam már egyszer...</p>
					<p>- Amikor elkergettelek. Igaz?</p>
					<p>- Igaz. Elég nem szép volt tőled...</p>
					<p>- De tőled se!</p>
					<p>Már veszekedni próbált. S én boldog voltam, hogy négy esztendő óta
						hajszálnyit nem változott a testvérke.</p>
					<p>A ház kert felőli sarkában apró szobába vezetett maga után. Meglepetve néztem
						körül: a diák­szobám volt ez. A sarokban a vaságy, oldalt a könyvespolc, a
						könyvek ugyanolyan rendben rajta. És semmi, semmi nem változott a
						diákszobában: a vaságy fölött az arcképem abból az időből, amikor kielégitő
						eredménnyel sikerült átcsusznom a gimnázium ötödik osztályán, mellette a
						testvérkéé. De kettőnk között ott volt már a gyerek arcképe is.
						Meghatódtam:</p>
					<p>- Ma éjjel itt akarok aludni...</p>
					<p>- Nem lehet, - magyarázta a testvérke, - mert többek között ez a kis Zoltán
						szobája. Őt még neked se szabad kiturni. Igaz-e?</p>
					<p>- Igaz. De egész éjszakára magára hagyod a gyereket?</p>
					<p>A testvérke fejemre tette a kezét, mialatt persze lábujjhegyre kellett
						állania. És ugy, anyáskodva, megdicsért:</p>
					<p>- Ó, te lángész! Hiszen a szomszéd szobában én alszom s az ajtó egész ki van
						nyitva!</p>
					<p>Most már tudtam, hogy »többek között« miért nem alhatom a diákszobában.</p>
					<p>S akkor ujra belémkarolt a testvérke s végigvezetett a kerten. Platánfák
						álltak a ház mögött s a kert végében egy zúgó nyárfa. A nyárfa alatt széles
						pad. El lehetett látni innét a Dunára és azontul is messzire, a látóhatár
						fenekéig, hol az őszi kékségen tul mintha a Mátra sávosodott volna.</p>
					<p>Megálltunk ketten a nyárfa alatt s hosszan néztünk el a messzeség felé...</p>
					<p>Vacsora után az édesapám aludni tért. A gyerek feküdt már. Nekem a
						vendégszobai heverőn vetettek ágyat.</p>
					<p>Az éjjeli szekrénykén ott találtam azt az orosz regényt, amelyet öt-hat
						esztendővel ezelőtt kezdtem olvasni s amelyet mindmáig nem sikerült
						befejeznem. Forgatni kezdtem, de ezuttal igazán nem érdekelt. A testvérkét
						vártam. Tudtam, hogy be fog jönni hozzám.</p>
					<p>Valami félóra mulva halkan kopogtattak az ajtón. Az ő kedves, izgatott
						hangját hallottam:</p>
					<p>- Szabad, Zoltánka?</p>
					<p>- Hogyne, hogyne, testvérke!</p>
					<p>Bejött. De alig ismertem rá. Sáppadt volt, csak a két nagy szeme csillogott.
						Felkönyököltem:</p>
					<p>- Ülj le csak, testvérke, ide a székre. Legalább eldiskurálgatunk
						keveset.</p>
					<p>Leült a heverő mellé, de nem szólt egy szót. Cigarettára gyujtottam s ugy
						félkönyökre dülve, szembenéztem vele. A zavarában gyönyörködtem egy darabig.
						Hadd kezdje ő! Meg is kezdte, de egészen elváltozott hangon:</p>
					<p>- Valami történt még idehaza, Zoltán...</p>
					<p>- Tudom. Lenke férjhez ment. Zohor Ábris beszélte el.</p>
					<p>Elnéztem az ijedt zavarát:</p>
					<p>- De azt már nem tudta az Ábris, miért lett hütlen a kis menyasszony? Te sem
						tudod, testvérke?</p>
					<p>A testvérke egyszerre nyugodt lett. Mintha az a bizonyos nagy kő esett volna
						le a szivéről. Nyugodt volt, csöndes volt:</p>
					<p>- De tudom. Én akartam.</p>
					<p>Ugy tettem, mintha nem érintett volna különösebben:</p>
					<p>- Hogy történt?</p>
					<p>- Nagyon egyszerüen, - és felsóhajtott. - Amikor szegény Zoltán elesett s te
						magad is elvesztél, apa átadta utolsó leveledet, amelyben mindent énreám,
						meg a kis Zoltánra hagytál, ha többé nem jönnél vissza. Lenkének ez a levél
						sem tetszett, de azért megmaradtunk békében. Különösen az aggasztott
						bennünket, mi lehet a szegény Zoltán ama levelében, amelyet halála előtt irt
						hozzád s amelyről te azt hagytad meg apának, hogy csak félesztendő mulva
						adhatja ide nekem. Milyen napjaink voltak azok!</p>
					<p>Kiváncsian figyeltem föl:</p>
					<p>- Folytasd csak, testvérke!</p>
					<p>- Abban az időben betegeskedni kezdett a Lenke édesapja is. Amikor már
						rosszul lett, hozzánk jött le és ott is halt meg az öregur. Akkoriban egy
						félesztendő alatt halt meg ő, szegény Zoltán, meg a mama. És terólad is
						annyi hirt kaptunk mindössze, hogy elfogott az ellenség. Milyen napjaink
						voltak azok! - s két apró tenyerébe fogta a fejét.</p>
					<p>- Folytasd csak, testvérke!</p>
					<p>- Gyászruhát viseltünk. Azalatt letelt a félesztendő s apa átadta nekem a
						Zoltán legutolsó levelét. Elolvastam és sirni kezdtem. Milyen becsületes
						ember volt az én szegény uram! Igazat irt. Mert én akkor mindjárt, ahogy
						kitessékeltelek magamtól, elmondtam neki mindent. Reméltem, hogy elkerget
						magától, de nem tette. Csak nézett rám s a fejemet simogatta egész délután.
						Milyen jó ember maradt a halála előtt is! Az oltalmadba ajánlott engemet,
						meg a kisfiut. Nem a kisfiát! Csak a kisfiut. Hiszen tudta, mi történt
						kettőnk között...</p>
					<p>Hallgattam. A testvérke könnyes szemmel folytatta:</p>
					<p>- Amikor elolvastam azt a levelet, sirni kezdtem. Lenke beszaladt hozzám és
						vigasztalni próbált. Nem tudta, mi van velem s amikor elmondtam, hogy a
						levél... követelni kezdte. Először nem adtam oda, mert nem tudtam, mit
						csináljak? De addig kért és fenyegetőzött a kedves, hogy harmadnapra
						átnyujtottam neki...</p>
					<p>Elhallgatott a testvérke s leengedte szerető, meggyötört fejét.</p>
					<p>- S mi lett aztán?</p>
					<p>- A kis menyasszony kétségbeesett. Igy ment el néhány nap s mivel nem adott
						választ, meg­kérdeztem, mit akar tenni? Ma is ugy sajnálom! A kezét törte,
						hogy ő ezt nem is gyanitotta s mivel határozni nem tudott, megmondtam neki
						egyenesen: »testvérkém, nekem több jogom van a vőlegényedhez! Értsd meg,
						hogy csak engemet szeretett s lásd, itt van a kisfiam is...« És a kis
						menyasszony megértett mindent. Még vagy két hétig maradt nálunk és akkor
						elindult. A bucsuzásnál azt mondta: »jobban szeretlek, semhogy az utatokba
						álljak.« Akkor nagyon megsajnáltam szegényt...</p>
					<p>- Te egyszóval leráztad rólam a menyasszonyomat...</p>
					<p>A testvérke meg se rezzent:</p>
					<p>- Ugy van, leráztam. Ő maga is belátta, hogy nekem van igazam. Először eladta
						mindenét, amire nem volt szüksége, aztán Pozsonyba költözött a rokonaihoz.
						Többször irt azután s egyszer arról értesitett, hogy férjhezmegy. Tudom, nem
						akart bevárni téged. De csak azért, mert olyan jó szive volt. Azóta kétszer
						keresett föl itt Pesten, az urával együtt. Gyáros a férje, nagyon
						rokonszenves ember és a kis menyasszony egyszer sem panaszkodott rá. A
						tavasszal kislányuk született. Kétszer járt nálunk s mind a kétszer
						érdeklődött, mi van veled? Akkor már két esztendő óta semmit se tudtunk
						rólad. Eddig van.</p>
					<p>Az idő későre járt. Én cigarettáztam s a testvérke tenyerébe hajtotta a
						fejét. Eltünődtem magam elé.</p>
					<p>Igy ment el vagy negyedóra. Akkor fölnézett a testvérke:</p>
					<p>- Mi lesz most?</p>
					<p>- Majd meggondolom, testvérke.</p>
					<p>Erre már felállt. Felállt ijedten, sértett büszkeséggel:</p>
					<p>- Még gondolkozol is?! Talán el akarsz hagyni bennünket?!</p>
					<p>Térdre-esett a heverő előtt. És akkor sirni kezdett, nagyon. Megsimogattam a
						haját:</p>
					<p>- Sohasem hagylak el, testvérke.</p>
					<p>Ott térdepelt előttem. S amikor simogatni kezdtem azt a haszontalan fejét,
						felnézett rám, a kezére támaszkodva és a könnyein át már mosolygott:</p>
					<p>- Hát veled mi történt azóta?</p>
					<p>- Sok minden, testvérke. De most már talán késő is van már...</p>
					<p>- Csak beszéld el, Zoltánka. Ráérünk aludni.</p>
					<p>- Nem bánom. De ülj vissza vagy a székbe vagy az ágyam szélére.</p>
					<p>Rám-mosolygott. Soha senki ugy mosolyogni nem tud, mint a testvérke:</p>
					<p>- Nekem igy is jó...</p>
					<p>Én tehát mesélni kezdtem attól a pillanattól, amikor utolszor parancsoltam
						kartácstüzet a rarancei határban. És meséltem, meséltem. A testvérke az
						ágyam szélén térdepelt s könyö­kölve figyelgetett reám. Ment-ment az éjszaka
						s mire a Norcsiccsal való találkozásig, meg a dauriai táborig értem el, a
						testvérke arcán gyöngyszemekben peregtek a könnyek. És akkor karjaimba furta
						a fejét.</p>
					<p>Én folytattam:</p>
					<p>- Nagy tél volt a szibériai mezőkön, amikor öreg barátommal nekivágtunk a
						fergetegnek. Mindig hittem, hogy hazajutok egyszer...</p>
					<p>Ahogy ideértem, megnéztem az órámat. Félhárom volt éjfélután. Folytattam
						volna, de a testvérke hallgatott. Megcsókoltam a haját:</p>
					<p>- Testvérke, miért nem felelsz?</p>
					<p>Elaludt az ágyam szélén.</p>
					<p>- - - - - - - - - - - - - - - - - - - - - - - - - - - - - - - - - - - - - - -
						- - - - - - - -</p>
					<p> - - - - - - - - - - - - - - - - - - - - - - - - - - - - - - - - - - - - - -
						- - - - - - - - -</p>
					<p>A Mátra felől közeledik az ősz. A harmadik ősz azóta, hogy hazajöttem a
						fogságból. Azóta feleségem lett a testvérke.</p>
					<p>Az első három-négy hét alatt körülnéztem, mihez kezdhetnék? Szegény Vajda
						Zoltán egykori mérnöktársa megöregedett s örömmel vette, mikor a sógorom
						helyett én léptem be az irodájába.</p>
					<p>Kietlen volt az az ősz. Idegen katonák masiroztak a város uccáin, szokatlan
						lábkapkodással s olyan kinai ütemekre, hogy a közönség minden kétségbeesése
						mellett könnyekre fakadva kacagott olyankor. Csak a Dunántul egy csücskében
						éledezett még a magyar reménykedés. A régi erkölcsök kivesztek, a nemzeti
						érzés elfogyott a lelkekből s csak a családi tüzhelyeken pislákolt még
						gyenge fénnyel.</p>
					<p>Hazajövetelem után négy hétre nagyjából készen voltam az irodával. És akkor,
						egy délelőtt, odaálltam a testvérke elé:</p>
					<p>- Most pedig számoljunk le, nagyságos asszony. Mivel tartozom az egyhónapi
						koszt-kvártély fejében?</p>
					<p>A testvérke éppen a konyha felől jött be. Valamit gyurt odakint s a kezét
						eltakarta a köténye alá. Elértette a kérdést s kedves-komolyan nézett
						rám:</p>
					<p>- Csakugyan, uram, ön tartozik nekem valamivel. Mindjárt papirt és ceruzát
						veszek...</p>
					<p>S az iróasztalom felé indult. De kicsit mintha remegett volna.
						Visszafogtam:</p>
					<p>- Sok összeirni-való lesz itt, testvérke. Hét egész esztendőről. Talán
						egyezzünk ki olyan­formán, hogy egyikünk sem tartozik a másiknak. Jó
						lesz?</p>
					<p>Akkor már előttem állt. A szeme könnyes volt, de azért mosolygott:</p>
					<p>- Ha te is ugy akarod.</p>
					<p>Egyéb aztán nem is történt. Még aznap irtam Norcsicsnak, hogy jöjjön, de
						azonnal! S ugyan­csak értesitettem Zohor Ábrist, hogy mához nyolc napra ne
						restelkedjen felkeresni a házunkat, de pontosan délelőtt tizenegykor s
						okvetlenül az uj cilinderben. A többit már értette Ábris.</p>
					<p>A testvérke egyszerre megváltozott ez alatt a nyolc nap alatt. Csöndeske
						búját elfelejtette s jókedvü és csapongó lett, aminőnek az időben láttam
						utoljára, amikor annyit kergetőztünk még a kertben. Csak itt-ott, vagy az
						ebédnél vagy a vacsoránál találkoztam vele, mert sok elintéznivalóm akadt e
						nyolc nap alatt. Olyankor rámmosolygott. És addig mosolygott, hogy egyszer
						csak könnyek csillantak meg a szemében. Elgyönyörködtem benne:</p>
					<p>- Sosem voltál ilyen szép, testvérke!</p>
					<p>Ilyenkor már fölnevetett:</p>
					<p>- Nono, bácsi! Még udvarolni találsz. Ahhoz pedig öregur vagy már!</p>
					<p>Nyolc nap mulva beállitott hozzánk Norcsics uj kájzerben, Zohor Ábris viszont
						frakkban. És persze cilinderben. Ők ketten voltak a tanuk... A testvérke
						egyszerüen öltözött. Magam is elfogódtam, a testvérke pedig, mikor már a
						feleségem lett, el is sirta magát.</p>
					<p>Az ebédnél előkerültek a régi dolgok. Volt miről beszélgetni. Norcsics hazai
						ujságokkal jött meg: a fia maholnap iskolába kerül, sőt a második kis
						hadifogoly-utód se fog elmaradni, ha ugy akarja az Isten, meg a felesége.
						Mosolyogtunk rajta.</p>
					<p>De a hangulat csak akkor jött meg, amikor közkivánatra Zohor Ábris kezdett
						előadni. Norcsics hallott már egyet-mást odahaza, de most kiváncsi volt a
						detájlokra is.</p>
					<p>Ábris nekilátott. Akkor már jókedve volt s félrevágta a cilindert. És attól
						fogva rengett a ház. Norcsics hátravágódott a székben s a térdeit
						csapkodta:</p>
					<p>- Boszorkányos! No ezt megcsináltad, Ábriskám! Klasszikus pofa vagy,
						Ábriskám!</p>
					<p>Kilenc óra volt, amire fölszedelőzködött a társaság. Norcsics Zohor Ábrishoz
						ment éjjeli szállásra. Marasztaltuk, de nem akart maradni. Hogy majd máskor.
						Holnapután mindenesetre fölkeres még, addig egy csomó dolga van a
						városban.</p>
					<p>Elmentek. Az apám lefeküdt, a gyerek aludt már. Egyszerre csak ketten
						maradtunk az ebéd­lőben. És most, annyi évek után, kissé zavartan álltam
						szemközt a testvérkével. A testvérke sem szólt semmit. Egy darabig az
						asztalon rendezgetett, majd a konyha felé indult. Hallottam még, ahogy
						kiszólt a leánynak:</p>
					<p>- Mindent elrakott, Zsuska?</p>
					<p>De nem jött vissza.</p>
					<p>Egy ideig eljárkáltam még az ebédlőben. Régi vágyak, álmok szálltak a
						szivemre s kisértetek bús árnyékai néztek reám a szögletből. A falióra
						zengve ütötte el a tizet.</p>
					<p>Fölnéztem: a testvérke még mindig nem tért vissza.</p>
					<p>Ösztönösen elindultam a vendégszoba felé. A heverőn meg volt vetve az ágy,
						mint addig is minden estén.</p>
					<p>Nagy csend volt a házban. Vetkőzni kezdtem.</p>
					<p>Lehánytam magamról a kabátot... Abban a pillanatban halkan kopogtattak az
						ajtón:</p>
					<p>- Szabad, Zoltánka?</p>
					<p>Az ő kedves, félénk hangja volt.</p>
					<p>- Hogyne, hogyne, testvérke!</p>
					<p>Megfordultam s nagyot néztem. Az ajtóban ott állt az a kis parasztleány, aki
						öt esztendővel azelőtt ugyanily kedves-félénken nyitott be hozzám azon az
						estén, mikor az eső a Horváth Péterék kerülői-házába vert át bennünket. A
						testvérke megfordult:</p>
					<p>- Mit szólsz hozzám, bácsika?</p>
					<p>- Gyönyörü vagy! De hol szedted össze ugyanazt a ruhát, ugyanazokat a
						csizmákat?</p>
					<p>A testvérke leült a heverőre s helyet mutatott nekem is:</p>
					<p>- Hát Zoltánka, mikor elhagytuk a Horváth Péterék házát és te megütöttél az
						erdőben, nagyon el voltam keseredve...</p>
					<p>A kezembe fogtam a kezét:</p>
					<p>- És nagyon haragudtál rám akkor...</p>
					<p>- Egy kicsit, de nem azért, mert megütöttél. Ne beszélj, rászolgáltam, hisz
						annyiszor be­csaptalak! - s a szemembe mosolygott. - De legalább ismerd be,
						hogy sokat ügyetlenkedtél...</p>
					<p>- Ezt beismerem, testvérke.</p>
					<p>- Szóval nagyon el voltam keseredve s Horváth Péternétől még azon a héten
						megvettem a szoknyát, a pruszlikot, meg a csizmákat. Emlékül, Zoltánka, - s
						csöndes bánat árnyéka futott el a szép szemei előtt. - Azóta is
						megtartottam, de soha senki nem látta. Még Zoltán sem. S azóta most vettem
						föl először. Mára tartogattam.</p>
					<p>Akkor már előtte ültem a szőnyegen.</p>
					<p>- Szóval te előre tudtad, hogy a feleségem leszel!</p>
					<p>- Jaj, te lángész! - s megsimogatott anyáskodva. - Hát hogyne tudtam volna!
						No huzd le már a csizmámat!</p>
					<p>- Talán megint szorit, testvérke?</p>
					<p>Fölmosolygott, de piros lett tőle:</p>
					<p>- Egy kicsit, de nem nagyon. Tudod, megint a mezitlábamra találtam
						felhuzni.</p>
					<p>A kis csizmákat hamar lekaptam róla: nem is ment valami nehezen. És akkor ott
						ült előttem, mezitláb. Rácsaptam a kezemmel. Nem tiltakozott.</p>
					<p>És akkor felállt. A haja két ágba volt fonva s leesett csaknem a sarkáig.
						Félig elfordult tőlem s a pruszlikot kezdte kapcsolgatni magán.</p>
					<p>- Itt maradsz, testvérke?</p>
					<p>- Itt maradok, - felelte csöndeskén.</p>
					<p>A pruszlikot akkor már lecsusztatta a válláról. Mögötte álltam:</p>
					<p>- Kimenjek, testvérke?</p>
					<p>Itt már elfordult, egészen. Alig-hallhatóan mondta:</p>
					<p>- Ne...</p>
					<p>Két nap mulva ellátogatott hozzánk Norcsics. Akkorára elhatározott dolog
						volt, hogy az öreg házat, meg a birtokot őrá fogjuk bizni. Norcsics kész
						örömmel állt rá az egyezségre: hisz foglalkozása ugysem akadt. Megegyeztünk,
						hogy minden ősszel felkeres majd bennünket s olyankor elszámolunk egymással
						egy esztendőről. Öreg és leghivebb barátom nagyon boldog lett ezen a napon.
						Amikor aláirtuk a szerződést, vállon csapott, atyai jóindulattal:</p>
					<p>- Meg leszel velem elégedve, bratyesz! Ha eddig nem sikerült, urrá teszlek
						ezután! Szavamra, urrá teszlek!</p>
					<p>A testvérke az asztal tulsó feléről gyönyörködött a hórihorgas legényben.
						Norcsics meglátta, felállt s egyszerre komoly lett:</p>
					<p>- Most pedig, mielőtt elmennék egy esztendőre, engedje meg, hogy gratuláljak,
						Pirike. Most már megvallhatom, hogy - ugy magamban - ezen az egy megoldáson
						rágódtam mindig. Igy van ez jól...</p>
					<p>Azóta három esztendő mult el. A Mátra felől ujra integet felénk az ősz. Azóta
						apró vendég köszöntött be a házhoz.</p>
					<p>A második őszön kisleánya lett a testvérkének. Az apám beszélte többször,
						hogy ilyen csendes teremtés volt ilyenke-korában a testvérke is. Pirikének
						kereszteltük az apróságot. Ma már két esztendőske. Itt járkálgat köröttem a
						szobában, néha megáll a falitükör előtt, a zsámolyra kapaszkodva s
						megigazitja magán a térden-felül érő szoknyácskáját. Pontosan ugy, mint az
						édesanyja olyan-korában. Kis gyuródeszkája is van már és a konyhában
						serényen segitget az édesanyjának. A mamája gazdasszonyosan köti meg a kis
						fejkendőjét s szorgalmasan gyur a kicsike. A lángost ugyan elejti a földön s
						ugy teszi föl a tüzhelyre. És megsül a lángos, szemetesen és megeszi a
						macska.</p>
					<p>A kis Zoltánt első osztályba irattam be tavaly ősszel. A diákszoba most már
						egészen az övé. Ozsonna után benyitok hozzá s elnézegetem, amint homlokát
						töri a számtan felett. Az én fiam ő valóban: én sem szerettem soha a
						számtant! Olyankor leckéztetés következik. Néha magyarázni kell:</p>
					<p>- Érted már, kisfiam?</p>
					<p>- Értem, kedves apám.</p>
					<p>S négyen vagyunk a házban. Mert azóta az apám is kiköltözött a temetőbe.</p>
					<p>Másfélévig éltünk már együtt, amikor betegeskedni kezdett. Először takargatta
						szegény, egy reggel azonban észrevette a testvérke, hogy valami baja van. S
						nem is engedte fel többé az ágyból.</p>
					<p>Hiszen baja addig is volt elég. Budapestet sehogysem tudta megszokni.
						Délutánonkint be-benézegetett még a Fehérvári-uti kocsmákba egy félliter
						borocskára. De sohasem ment messzire, mert attól félt, hogy eltéved. A
						félliter borocska hiszen a háznál is meglett volna, de ezekben a kis
						kocsmákban egyébre volt szüksége az öregnek. A magafajtáju egyszerübb
						emberekre. S ezeknek a magaszőrü embereknek szivesen fizetett, mert annak
						fejében eldisku­rálhatott velük: hogy állnak odakint a vetések s mi az ára
						egy pár lónak? Néha annyira neki­melegedett ezeknek a vitáknak, hogy én
						mentem utána s ugy kellett hazahoznom.</p>
					<p>Tavaly, nyár végén, észrevette a testvérke, hogy valami baja van az öregnek.
						Azon a nyáron mialatt otthon javában csépelhetett már Norcsics Dániel, nem
						tudott aludni szegény. A szomszéd szobában feküdt az öreg s hajnaltájban nem
						egyszer arra ébredtem, hogy fel- és aljárkál. Tudtam, mi bántja. Odahaza
						ilyenkor volt szokása kinézni az istállókba: megetették-e már a jószágot s a
						lovaknak nem esett-e valami baja az éjjel? És a szérüskertek alatt ilyenkor
						kezdett zugni a cséplőgép.</p>
					<p>Felkönyököltem az ágyban s félórákig elhallgattam az öreg küzködését. Néha
						sajátmagához kezdett beszélni. Megrendülve hallgatóztam az ágyból s amikor
						már nem birtam tovább, megfordultam. És meglepetve láttam ilyenkor, hogy a
						testvérke sem alszik, hanem félkönyök­re támaszkodva figyelget ő is...</p>
					<p>- Ébren vagy, kedves?</p>
					<p>Részvéttel nézett rám. Nagy szeme könnyes volt:</p>
					<p>- Nem tudok aludni, Zoltánka. Valami baja van apának.</p>
					<p>Felsóhajtottam:</p>
					<p>- A lovait szeretné látni, testvérke. Meg a régi házat, a gazdasági udvart, a
						cséplőgépet. Gyere át hozzám, kedves, majd megnyugszol. Minden elmulik
						egyszer...</p>
					<p>Ilyenkor átbujt hozzám s csak elaludt a karomon.</p>
					<p>Tavaly ősz-elején rosszul lett az öreg s a testvérke nem engedte ki többé az
						ágyból. Meg­fonnyadt. A haja fehér volt már s ősz bajusza sárgás lett.
						Tudtuk, hogy nem fog fölkelni többé.</p>
					<p>Délutánonkint magához kérte a két gyereket s elnézegette őket sokáig.
						Októberben odavolt. Egy ilyen délután magához intett a testvérkével
						együtt:</p>
					<p>- Igérjétek meg, fiaim, hogy sohasem adjátok el az öreg házat...</p>
					<p>- Ó, kedves apám, hogy gondolhat ilyet! - s könnyek gyültek a szemembe.</p>
					<p>Másnap meglátogatta Zohor Ábris pajtás is. Az öreg nehezen lélegzett. A
						kezemet kérte:</p>
					<p>- Igérd meg, fiam, hogyha meghalok, haza fogsz vitetni. Nem most, csak ha
						lehet lesz. És odateszel az anyátok mellé...</p>
					<p>- Jaj, kedves apám! Hogyne tenném meg!</p>
					<p>Azon az éjszakán meghalt. Senki ugy meg nem siratta, mint a testvérke.</p>
					<p>A sirnál Zohor Ábris bucsuztatta el. Kevesen voltak ott: néhány ismerős és
						jóbarát. Mielőtt behantolták volna, Ábris felállt a rögökre. Ma már csak
						néhány sorára emlékszem:</p>
					<p>- ...és most, amikor végleg bucsuzom tőled, János bátyám, azok nevében, akik
						egyelőre nem tudunk hazamenni, megesküszöm itt, a te halottá vált tested
						fölött, hogy igenis hazamegyünk egyszer valamennyien és magunkkal viszünk
						téged is...</p>
					<p>A testvérke a karomon könnyezgetett, én furcsán néztem föl Zohor Ábrisra. Nem
						értettem. Mert vagy komolyan megzavarodott végül, vagy saját-maga fölött
						mond ezuttal iszonyu itéletet. Ez utóbbi föltevés volt a valószinübb. Mert
						ahogy fölnéztem a gyászszónokra, mély bánat és nagy méreg látszott az arcán.
						Majdnem dühbe fult a hangja:</p>
					<p>- ...egyszer megindulunk még, János bátyám! Akkorára öregek leszünk talán,
						velünk jönnek a fiaink s az unokák is fegyvert fognak. Leányaink, menyeink
						annyit fognak sirni akkor, amennyit nem sirtak magyar asszonyok és leányok
						háromszáz esztendő óta. Mi megindulunk az unokáinkkal, szégyen és düh fog
						rángatózni a puskáinkban és amikor feltünnek előttünk a rég nem látott
						dombok, vizek és erdők, könny fog lecsorogni vén szakállainkon. Lehet, hogy
						meghalunk. De ha egy tavaszi délután, vagy egy őszi estén véresen esünk majd
						össze a hazai országutak árkaiban, vagy az ismerős kertek alatt, boldog
						haldoklással fogunk felnézni utolszor a mély mennyboltra. Hazaviszünk János
						bátyám!</p>
					<p>Nem! Zohor Ábris nagyon komolyan beszélt s akik hallották, lehajtották a
						fejüket.</p>
					<p>Aztán hazamentünk. Milyen üres lett a ház!</p>
					<p>Napokon át lábujjhegyen jártam a szobában. Legrosszabb volt látni, mikor a
						kis Piri többször is áttotyogott a nagyapja szobájába s az öreget kereste. S
						amikor nem találta, hozzám-jött és rám emelte komoly kis arcát:</p>
					<p>- Hoj van a nadapa?</p>
					<p>- Hazament, kislányom. De jövő héten visszajön és akkor két szép babát hoz
						neked.</p>
					<p>Ebben megnyugodott a kicsi. S egy hónap mulva már elfelejtette a
						nagyapját.</p>
					<p>Valami két hónappal ezután bezörgetett hozzánk öreg és leghivebb barátom,
						Norcsics Dániel. Hogy szaladt eléje a két gyerek! Mert Norcsics sohasem jön
						nagy zaj és egy csomó ajándék nélkül. S a kedve is elfogyhatatlan. A fiunak
						megbarackolja a fejét s a kis Pirit az ölébe kapja. Olyankor napokra
						földerül a testvérke is. S előkerülnek a régi emlékek, meg a hazai
						ujdon­sgok. Az öreg házban minden a régiben, de egyébként sok minden
						megváltozott. Szálka Simon is hazakerült a háboruból, de mivel nem tudta
						elszivlelni az uj állapotokat, a kis Magyarország földjére jött át és most
						tanitó, valahol Borsodban. Hir szerint meg is házasodott.</p>
					<p>- Hát öreg tanitónkkal mi van, Danyikám?</p>
					<p>Norcsics furcsán nézett maga elé:</p>
					<p>- A tanitó ur? Egészen sajátságos ember, de gerinces ember...</p>
					<p>Kiderült aztán, hogy a tanitó ur egyáltalán nem hajlandó tudomást venni
						»bizonyos« változásokról. Amikor Szálka Simon elköltözött, az uj hatóságok
						felszólitották, hogy vegye át az iskola vezetését. A tanitó ur fölkereste az
						uj tanfelügyelőt s igy szólt hozzá, persze magya­rul, ámbár tót nyelven is
						éppenugy szólhatott volna:</p>
					<p>- Nagyon szivesen, uram. Mindenesetre azonban kizárólag magyar nemzeti
						szellemben. Az iskolai tanterem falán tehát ezentul is megmarad őfelségének,
						Istenben boldogult néhai Ferenc József királyunknak huszártábornoki
						egyenruhában ábrázolt képmásolata, tanitás előtt a Himnusz, tanitás után a
						Szózat énekeltetik el, kéthangra természetesen. Mulhatatlannak tekinteném
						ezenfelül a hazafias jellegü költészet még hatékonyabb módszerü
						szorgalmazását..</p>
					<p>Az uj tanfelügyelő persze falnak esett e rövid, ám velős fejtegetésre s
						elbocsátotta az öreget. Abban a meggyőződésben, hogy csöndes bolond. Három
						héttel ezután az uj iskolában ott volt már az uj tanitó. A falról lekerült a
						Ferenc József magyar tábornoki arcképe. Himnuszról, Szózatról szó se volt
						többé s azóta soha nem hallott énekek csendültek ki délutánonkint az iskola
						ablakain.</p>
					<p>Norcsics Dániel lehajtotta a fejét:</p>
					<p>- Azóta nincs nyugta az öregnek. De azt ne hidd talán, mintha kétségbeesett
						volna. Ellen­kezően! Most harcol és verekszik csak! Mintha harminc esztendőt
						fiatalodott volna. Kisütötte valahol, hogy bizonyos Apponyi-féle iskolai
						rendelet bizonyos paragrafusa éppen az ellenkező utasitást adja hasonló
						esetekben. S azóta terjedelmes feliratokban vitázgat szüntelenül, hol a
						tanfelügyelővel, hol a zsupánnal. Egyszer a meggyőződés szavával iparkodik
						hatni az értel­mük­re, hogy hiszen a község tulnyomó többsége magyar
						anyanyelvü, máskor egyszerüen meg­fenyegeti őket a szuverén magyar királyi
						kormány előbb vagy utóbb, de mindenesetre ki nem kerülhető megtorló
						rendszabályaival.</p>
					<p>Itt elhallgatott Norcsics. Én azt hittem először, rosszul hallok. És
						fokonkint mélységes keserüség fogott el. Este volt már: a testvérke teriteni
						kezdett.</p>
					<p>- Hát Vidróczkiról tudsz-e valamit?</p>
					<p>Norcsics nagyot nevetett:</p>
					<p>- No, az is jó alak! A leszerelés után egy darabig a faluban hányta magát, de
						olyan szemtelen modorban, hogy mindenki undorodott már tőle. Egyszer azt
						hazudta a kocsmában, hogy a mazuri csata után vállon veregette Hindenburg:
						»Vidróczki, du biszt ájn Held!« Erre meg­verték a legények. Később annyit
						hallottam, hogy nagy nyomorában - mert dolgozni most sem akart - tyukot
						lopott a szomszédjától. Amikor aztán csendőrök jöttek érte, megszökött.
						Azóta hire veszett.</p>
					<p>Egy hétig maradt nálunk az én öreg és leghivebb barátom. De néha, vacsora
						után, még ő is majdnem elkeseredett:</p>
					<p>- Valami változásnak kell jönni odahaza. Mert igy rettenetes! Tavasz-időben
						sokszor kiállok a dombtetőre, az erdő alá s ugy nézek el órákig a Bodrogköz
						felé, hol a füzeseken tul délibáb csalogat. Arrafelé magyar világ van. És
						eszembejut olyankor, hogy az Istenért, a mi sok reménykedésünk se maradjon
						esetleg ilyen magyar délibáb, mert akkor jobb lenne meghalni. Testvér!
						Testvér! Mindig nehezebb az átjutás a kis Magyarországba!</p>
					<p>S maga elé dörmögött:</p>
					<p>- Igen... Sokszor elnézem a bodrogközi délibábot...</p>
					<p>Aztán csak elköszönt tőlünk Norcsics Dániel is. Igy következett ránk a tél.
						Alig mozdultunk el valahová. Este tizkor, ha már aludt a két gyerek s a
						falióra tizet jelzett, megsimogattam a testvérkét:</p>
					<p>- Gyerünk aludni, kedves...</p>
					<p>Hetek, hónapok mentek el attólfogva és én nem tudtam megnyugodni. A Zohor
						Ábris bucsuszavai a sirnál, öreg és leghivebb barátom merengő délibábja a
						bodrogközi füzeseken tul s a tanitó ur reménytelen küzködése összezavart és
						megrenditett. Eljött a nyár... E nyári éjszakákon nem egyszer órákon át
						elkönyököltem az ágyban s elborultan figyelgettem a ferencvárosi pályaudvar
						felé, honnét, a Dunán át, távoli és gazdátlan sipszó hallatszott az
						éjszakában. Mendikáns-koromban, amikor hazafelé tartottunk a kollégiumból, a
						szüreti vagy karácsonyi vakáció előtt, sokáig hallgattam e távoli és
						gazdátlan sipszót a megyei székvároska állomásán, mialatt, éjféli időben, az
						átszálló vonatra várakoztunk. És mennyi reménykedés közt várakoztam! Tudtam,
						hogy hajnalra meglátom a szüleimet s karjaim közé kaphatom a testvérkét.
						Most már az enyém volt a testvérke és csakis az enyém, de a szüleim nem
						éltek többé s a régi házat hét esztendeje, hogy nem láttam... E nyári
						virrasztásoknak rendszerint az lett a vége, hogy a testvérke észrevétlenül
						hozzám furakodott az ikerágyból:</p>
					<p>- Mi bajod, Zoltánka?</p>
					<p>- Haza kéne menni, testvérke...</p>
					<p>S ugy aludtunk el, hogy a testvérke feje a karomon pihent el.</p>
					<p>Amikor nyár lett megint, délutánonkint gyakran elüldögéltem a kertben.
						Rájöttem, hogy az ember sohasem lehet igazán elégedett. Most, amikor számot
						vetettem magammal, hogy még többet követelni nincs jogom az élettől, most
						egyszerre torkon ragadott a hazavágyakozás olyan erővel, hogy néha könnyek
						szöktek a szemembe. Valami bús, szinte beteges nosztalgia volt ez a régi
						házunk, az öreg kert, a fenyves, az ócska iskola, a düledező templom, az
						erdők, hazai vizek és dombok után és a havas bércek után, amelyek az egymás
						válla fölé meredve néznek a határszélről a messze kéklő sikság felé.
						Töprengeni kezdtem gyakran és bármennyire fájtak is elmult szenvedéseim
						puszta emlékei és bármennyire tiltakoztam ellene sajátma­gam­ban, e csöndes
						kerti töprengéseim alatt rájöttem, hogy mégis muszáj megindulnunk egyszer.
						Muszáj! És én koromtól feketén és az izgalomtól lihegve fogok kiáltozni ujra
						az ütegnek:</p>
					<p>- Zweite Batterie! Vorwärts!</p>
					<p>Ez a tudat most már megnyugvással töltött el. És azalatt rajongó vággyal
						néztem el százszor is a Mátra irányának, mely a látóhatár északkeletén
						szegény felföldi hazánk felé mutatja az irányt. És százszor is elsuttogtam
						magam elé:</p>
					<p>- Haza kéne menni...</p>
					<p>Sándor György kvietált kisbiró s egykori tisztiszolgám, aki azóta hozzánk
						költözött fele­ségestül, mert otthon elcsapták az uj hatóságok, a kertben
						foglalatoskodott azalatt. És Sándor Gyuri, mintha megérezte volna, min
						tünődözöm, mert nem egyszer odaszólt felém:</p>
					<p>- Emlékszik-e hadnagy ur, mikor a rarancei határba verekedtünk! A tüzérek
						felének kampec volt már akkor... Micsoda ricsaj lesz még itten, Krisztus
						Szent Máriám! Csak valami testhezálló ágyukat kapnánk megint!</p>
					<p>Meghallotta ezt a testvérke s ijedten nézett rám:</p>
					<p>- Azt hiszed háboru lesz megint?</p>
					<p>- Hiszem, testvérke, - s hozzáléptem és megcsókoltam. - Napok óta ágyuszót
						hallok megint...</p>
					<p>- Képzelődöl, - és elsáppadt.</p>
					<p>Pedig igazat mondtam. Mert a nyári estéken, ha csillagos az ég, gyakran
						kiülünk ketten a terraszra. Éjfélig is elüldögéltünk igy a testvérkével.
						Messziről csak álomszerüen hat el idáig egy-egy megkésett villamos-csengő
						szava, a fekete Duna ezer fénycsikot ringat mélyében s a testvérke vállamra
						hajtja a fejét. Csend, nagy csend van köröskörül s mi ketten a nagyszemü
						csillagokat nézzük. De ugy éjféltájban, amikor elült már minden földi nesz,
						egyszerre csak felkapom a fejemet. Messziről, nagyon messziről, a keleti
						égtáj felől valami megdörren a csillagos ég alatt... Mi az? Csak nem a Tisza
						nádasai zendültek meg az éjszakában! Negyedóra mulva egy másik dörrenés...
						Mi az? Csak nem tüzérek gyakorlatoznak az éjszaka sötétjében!... Két-három
						nappal rá, pontosan éjfél körül, az ellentétes égtáj felől reng át valami a
						levegőn. De olyan messziről, hogy amire idáig ér, olyanformán hat, mint a
						szunyogdongás... Mi az? Csak nem a Bakony zúg!</p>
					<p>Olyankor a testvérke is felfigyel:</p>
					<p>- Hallottad? Égiháboru jön.</p>
					<p>De én tisztán hallom, hogy a sötét látóhatár alatt gazdátlan ágyuk kezdenek
						riadozni. Mintha az alvókat riasztgatnák, hogy ne tudjanak békén aludni.
						Hajnal felé már sürün dörögnek... Hát van még ágyu Magyarországon!?</p>
					<p>Valami négy héttel ezelőtt, egy augusztusvégi délutánon, a kertben üldögéltem
						megint s a levelek hullását néztem. Mellettem Sándor György gereblyélt. Ez
						négy és öt óra között lehetett... Valamivel később egy poros vándor állt meg
						a kapu előtt. Nyurga lába volt a ván­dornak, olyan tenyerekkel, mint egy
						tepsi. A vállán, botra áthajitva, valami cók-mók fityegett s kerek kis
						kalapja a fejebubján ágaskodott. Persze ezuttal is mezitláb volt a poros
						vándor. Sándor György, ahogy megpillantotta az árva mezitlábast,
						elrikkantotta magát lelkesen:</p>
					<p>- Vidróczki! Az anyádat!</p>
					<p>Mert persze, hogy Vidróczki volt a hórihorgas legény. Az arca csupa
						nyáriszeplő s két lapát­foga kilátszott, ahogy elröhögte magát:</p>
					<p>- No, eressz csak be, apám! Éppen hét esztendeje, hogy kereslek! Üldöznek,
						mint a veszett kutyát, mert irredenta vagyok! - és a mellére vágott.</p>
					<p>Mire a mellére vágott, már bent is volt a kertben. Jaj, hogy megörültem neki!
						Ő pedig a vállamra csapott, fölényesen:</p>
					<p>- Jó, hogy tanálkozunk, apám, legalább az ujságba is kiirathatod valami
						szerkesztővel! Mert Illaváról gyövök! Apponyi Alberttel ültem együtt egy
						hatméteres lyukba, mint politikai fogoly. Igen összekomáztunk ott egymással.
						Mondta az öreg, hogy személyesen ismer, hát sokszor elbeszélgettünk rólad.
						Néha meg csak eldanoltuk magunkat a nagy bánattól.</p>
					<p>A lélegzetem állt el ennyi vakmerőségre. De ugy tettem, mintha elhinném
						neki:</p>
					<p>- S hogy néz ki az öreg kegyelmes!</p>
					<p>Vidróczki fölnevetett:</p>
					<p>- No, nem ártott neki az illavai koszt! Hasat eresztett, a bajusza pedig ugy
						megnőtt, hogy akár a nyakán is összeköthetné. Én kiástam magamat egy éjszaka
						s meglógtam, de az öreg még ottragadt. Sajnálom, mert igen összemelegedtünk.
						Apám, - és a vállamra csapott másodszor is, - láncon vittek el a zsebrák
						zsandárok, mert kiszagolták, hogy levelezést folytatok a magyar királyi
						kormánnyal. Irredenta vagyok!</p>
					<p>A szivem állt el ennyi szemérmetlenségre, de nem ütődtem meg rajta. Csak
						gyönyörködtem, oly hosszu idő óta megindultan gyönyörködtem ebben az árva
						mezitlábasban.</p>
					<p>Akkor már a terraszon voltunk. Vidróczki mély tisztelettel csókolt kezet a
						testvérkének, a gyerekeket megsimogatta. Aztán leült:</p>
					<p>- Most tavasszal felkerestem Hadffy tábornokot is Makó városába. Emlékezett
						rám, megvere­gette kegyesen a vállamat és száz forintot adott. Mert
						elismernek mindenütt. Szentes alatt egy nagygazda rám akarta sózni a
						hajadon-leányát, hogy ott helyben mindjárt rámiratja a birtoka felét. Nem
						kellett! Szavamra, nem kellett! Ekkor a csongrádi milliomos rámkiabált:
						»lefogat­lak, te bolseviki!...« No, nekem se kellett több: »az vagyok hát!
						Magyar királyi legitimista bolseviki!« és felgyürtem magamon az inget. Hogy
						ismernek, apám! Tavaly ősszel a nyiregyházi országuton mendegéltem és ugy
						danoltam, hogy majd a torkomat hajitotta szét, mert egy vasam se volt. És az
						országut mentén abbahagyták a mezei munkát az emberek s ugy kiabáltak át
						egymásnak: »ott megy ni Vidróczki, az a veszett!«</p>
					<p>A testvérke annyit kacagott, hogy könnyes lett a szeme. Én is mulattam e
						vénülő suszteren. Mert vénült már az öreg s vállban erősen meggörbült.</p>
					<p>Három napig maradt nálunk s éjjeli tanyája Sándor Gyuriéknál volt. De akkor
						készülődni kezdett, bármennyire marasztaltuk is. Kezet csókolt a
						testvérkének:</p>
					<p>- Jó egészséget, tekintetes asszony!</p>
					<p>És akkor vállon-csapott engemet is:</p>
					<p>- Még hallani fogsz rólam, apám!</p>
					<p>Erről az egyről meg voltam győződve. Különben némi pénzt is csusztattam a
						markába. El­fogadta. De azzal a kikötéssel, hogy csupán kölcsön
						formájában.</p>
					<p>És akkor elindult, állitólag hazafelé. Persze gyalog és mezítláb.</p>
					<p>Azóta valami három hét ment el. Most ősz van már s kertünkben szünetlenül
						hullnak a levelek. Délutánonkint, ha végeztem az irodában s kihallgattam a
						kis Zoltán leckéjét, kiülök a kert szögletébe, a padra. Süt-süt a napocska,
						de már nagyon ferdén. Valahonnét, a Gellért felől, elnyujtott kakasszó
						hallatszik, aztán még nagyobb csönd áll be. S a levelek szünetlenül
						hullnak.</p>
					<p>Ilyenkor elővesznek a régi vágyak, álmok. De nem nyugtalanitanak többé. Már
						csak a sáppadt emlékeik járnak vissza hozzám. Néha, nagy-nagy közökben,
						ágyudongást hallok a messzeség mögül. De ez sem tart sokáig. Mert a
						terraszon csak felbukkan a testvérke, megáll a legfelső lépcsőfokon és
						szembenéz az őszi nappal. Kis félcipőben van s szerető feje kicsit boglyas.
						A kezét ellenzőnek emeli a szeme fölé s ugy néz el a kert fölött, mintha
						várna valakit... Igy állt ma kilenc esztendeje is a présház verandáján, a
						szüreti napon, amikor engemet várt. Azóta nem egyszer láttam igy a kedvest s
						olyankor lázadozni kezd a szivem. Igy szeretném őt látni mindig.</p>
					<p>Huszonötéves most a testvérke, de szebb, mint valaha volt. Tudom, hogy
						engemet vár a terraszon. Kilépek a bokrok mögül:</p>
					<p>- Testvérke...</p>
					<p>Egyszerre futni kezd felém a lépcsőn s meg sem áll, csak mikor a karjaimba
						kapom...</p>
					<p>... Most az 1922-ik esztendőt irjuk és szeptember vége van.</p>
					<p>Ma délután kint üldögéltem a kertben. Öt óra után levelet hozott a postás.
						Ránéztem: Norcsics irta. Szószerint ez volt benne:</p>
					<p>»Testvér!</p>
					<p>Rövid leszek, mert egy hónap mulva ugyis indulok hozzátok. Értesitlek
						ennélfogva, hogy semmi különösebb ujság nincsen, bizonyos gyászhiren kivül,
						amely szomoru­sággal töltötte el az összes régi ismerősöket és a mi
						családunkat is.</p>
					<p>Addig is, amig nálatok lehetek, értesitlek, röviden, hogy az elmult pénteken
						meghalt az öreg tanitó.</p>
					<p>Amire észrevették a legközelebbi szomszédok, akkor már valami öt napja ült
						holtan a karosszékben, az iróasztala fölé borulva. Mert végső perceiben is
						fölterjesztést fogal­mazott a magyar nyelv és a hazafias jellegü költészet
						elnyomói ellen. Az utolsó hetekben már gazdasszonya sem volt s nem is
						tudjuk, miből éldegélt az öreg? Ott irt és fogalmazott végső lehelletéig a
						régi iskolában. A gazdasszonyát azért eresztette el, mert egy krajcárja sem
						volt, mint most utólag halljuk. Mi nem is sejtettük, hisz előttünk soha sem
						panaszkodott. Ő csak irt és a pennájával harcolt, amig meg nem halt.</p>
					<p>Én temettem el. Most üres az iskola, ölelünk mindnyájatokat. Öreg
						barátod:</p>
					<p>Norcsics.«</p>
					<p>Öt óra után történt, hogy megkaptam ezt a levelet. Felbontottam, elolvastam s
						egyet sóhaj­tottam. Aztán fölsétáltam a szobámba s járkálni kezdtem föl és
						le. Mindig föl és le... Azalatt este lett. Az ablak alatt zúgásba fogott a
						nyárfa. Tudtam, hogy észak felől jön ez a szél és hogy előbb
						belekapaszkodott a hazai tölgyfákba és jegenyékbe is. Zúgjatok felém örök
						dalt, ti hazai fák, az elérhetetlen messzeségből!</p>
					<p>Sötét volt már. S én még mindig föl és alá járkáltam a szobában. És
						képzeletben ujra láttam az elhagyott iskolát. Üres már a tanterem, a falu
						felett elnyargal a szél s a nap vörösen fekszik le a nyugati hegyek mögött.
						S ilyen őszi estéken a távoli fényre véresen lángolva néz le a faluba a
						magános iskola két apró ablaka és a falubeli öregasszonyok bizonyára
						megborzadnak, ha látják azt a völgybe lenéző két véres ablakszemet.
						Kisértetek járnak a régi iskolában...</p>
					<p>Az ebédlőben kigyult a villany. A cseléd vacsorához teritett.</p>
					<p>Egyszer csak bejött a testvérke s világot gyujtott a szobámban. De ahogy
						észrevett, elhalvnyo­dott:</p>
					<p>- Valami baj van, Zoltánka?</p>
					<p>A levélre mutattam, amely ott feküdt az asztalomon:</p>
					<p>- Olvasd el, testvérke!</p>
					<p>S a két gyerek után indultam. A diákszobában játszottak. És akkor Zoltánt
						jobbkézről, a kis Pirit balkézről behoztam a szobámba.</p>
					<p>A testvérke az ajtófélfának dült s kedves arcát lehajtotta a kezébe.
						Sirt.</p>
					<p>És akkor magam elé állitottam a két gyereket. Okos szemmel nézett rám mind a
						kettő. Meg­támaszkodtam az asztal sarkának:</p>
					<p>- Fiacskáim! Meghalt a tanitó ur, aki édesapátokat, meg édesanyátokat
						tanitotta valamikor. Az ő emlékére mondjátok el a régi verset!</p>
					<p>Zoltán megértette, miről van szó s bátran nekivágott:</p>
					<p>Amerre a hegylánc kéklik,</p>
					<p> Merre a berek sötétlik...</p>
					<p>Pirike selypecskén igyekezett a bátyja után:</p>
					<p>»... a bejet szötétlit...«</p>
					<p>És szólt-szólt az együgyü versike, mintha álomszerü messzeségen át hallgattuk
						volna az öreg iskolában:</p>
					<p>Hol egykor őseink laktak,</p>
					<p> Itt csatáztak, itt mulattak...</p>
					<p>A kis Piri nagyokat nyelt s csudálkozó szemmel sietett a bátyja után. De
						megint csak lemaradt egy félsorral.</p>
					<p>Édesanyjuk akkor már előttük térdepelt s repesve tárta feléjük a
						karját...</p>
					<p> VÉGE.</p>
					
				</div>
			</div>
		</body>
	</text>
</TEI>