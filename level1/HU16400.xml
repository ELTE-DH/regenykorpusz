<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU16400" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Asszonyságok díja</title>
				<author>
					<persName>
						<surname>Krúdy</surname>
						<forename>Gyula</forename>
					</persName>
					<date from="1878" to="1933">1878-1933</date>
					<idno type="VIAF">22810</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">49455</measure>
				<measure unit="pages">99</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Asszonyságok díja</title>
					<date>2016-12-23</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/16400/16400"/>
					<respStmt>
						<resp>Original Electronic Edition</resp>
						<name>Fecz Ágnes</name>
						<name>Halász Istvánné</name>
						<name>Szever Pál</name>
						<name>Góczán Andrea</name>
					</respStmt>
					<bibl type="digitalSource">
						<title>Asszonyságok díja</title>
						<date>2016-12-23</date>
						<ref target="https://mek.oszk.hu/16400/16400"/>
					</bibl>
					<bibl type="printSource">
						<title>Asszonyságok díja</title>
						<author>Krúdy Gyula</author>
						<pubPlace>Budapest</pubPlace>
						<publisher>Rácz</publisher>
						<date>1919</date>
						<ref target="https://mek.oszk.hu/16400/16400/pdf"/>
					</bibl>
				</bibl>
				<bibl type="firstEdition">
					<title>Asszonyságok díja</title>
					<author>Krúdy Gyula</author>
					<date>1919</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2020-07-27"/>
			<change when="2020-01-12"/>
		</revisionDesc>
	</teiHeader>
	<text>
		<body>
			<div type="chapter">
				<head>
               ELŐHANG.
            </head>
				<p>
               Lakodalomról, torról és keresztelőről zeng lantom, az életnek e
                  hármas gyönyörűségéről (amely még a szerelemnél is mulatságosabb), amellyel
                  sohasem lehet jóllakni.
            </p>
				<p>
               A lakodalmi tánc pirosarcú forgatagából elmegyünk és temetőkocsira
                  ülünk, hogy meglátogassuk azokat, akik többé már nem táncolnak semmiféle
                  lakodalomban; összefont kézzel és meguntan, kísértetlepedő alá rejtett hosszú,
                  pipaszárléptekkel mennek el a talpig kivilágított ablakok alatt és közömbös szájuk
                  sohasem csúcsosodik füttyre, bármily vígan zeng a húr. Ők is, ez örök egykedvűek
                  is, városban laknak, bár lakodalmi meghívót tévedésből sem küldenek nekik.
                  Legfeljebb az új hetilapból kapnak mutatványszámot.
            </p>
				<p>
               De elhagyjuk idővel a tort is, ahol az élvemaradottaknak leginkább
                  ízlik az étel és ital, - mert megtakarítják a megboldogult terítékét. A toron már
                  mindenki elmondta megjegyeznivalóit a halottról, a javíthatatlan felköszöntők az
                  asztal alatt lapoznak Mélyacsai Pohárköszöntők című zsebkönyvében, a poharak
                  összecsendülnek, az öreg embereknek örömükben (hogy nem őket vitte el a kaszás),
                  kipirosodik az arcuk, egy boldog örökös már próbálgatja is a szekrények zárjait, -
                  de mi nem örököltünk semmit s így fájdalommentes szívvel mentünk el azok közé a
                  magánosok közé, akiknek még halottjuk sincs, legfeljebb saját magukat fektetik
                  minden este a koporsóba, hogy reggelre csodálkozva ébredjenek.
            </p>
				<p>
               A keresztelő (akárcsak disznótor) ismét alkalmat ad néhány embernek,
                  hogy a gyomrát elrontsa a sok jóval, temérdek ostobaságot összevissza fecsegjen a
                  szülők és egyéb atyafiak udvarlására, a komák igyekeznek a legjobb oldalukról
                  bemutatkozni és a komaasszony úgy dajkálja ezen a napon a gyermekét, mintha
                  valóban szeretné. Nagyokat isznak és boros bajszukat a csecsemőhöz, annak ágyban
                  fekvő anyjához, vagy a kiöltözködött komaasszonyhoz dörgölik, de mi nem ragadjuk
                  meg az alkalmat, hogy gyermekszülésre biztassuk a fiatal nőket, inkább elmegyünk
                  azokhoz szomorkodni, akiknek nincs gyermekük.
            </p>
				<p>
               Tehát se nem víg, se nem szomorú ez a regény, csak olyan, mint az
                  élet a legtöbb pesti háztető alatt. Egy kis elképzelés, egy kis tapasztalat, kevés
                  álom: ez a könyv, amelyben valaki elgondolja, hogyan élnek polgártársai Pesten.
                  Mit imádkoznak az istenházában és mit cselekesznek, amikor azt hiszik, hogy senki
                  sem látja őket. Mit gondol magában a kipomádézott vőlegény s mit mirtusza alatt a
                  menyasszony. A táncos miért toporzékol és a táncosnő miért hunyja le a szemét. Mit
                  mondanak az öreg emberek és mit gondolnak magukban a nők. Kis levonóképecskék
                  vannak itt egymás mellé sorakoztatva, amelyek mást mutatnak előlről és mást, midőn
                  ujjhegyünkkel ledörzsöljük róluk a papirost.
            </p>
				<p>
               Lakodalomba és temetésre, halotti torra és bálba, keresztelőre és a
                  mogorva bíróság elé mindnyájan járunk. Tanulhatunk tehát ebből a könyvből még
                  magaviseletet is, valamint divatot és szokást. Hogyan éljünk, hogy hosszúéletűek
                  legyünk ezen a földön.
            </p>
				<p>
               A húrok már kifeszítve pattognak, recseg a kürt, a cimbalom a
                  plafonig ugrik, kezdődik a víg lakodalmas zene, amelyben mindenki megmutatja,
                  hogyan kell táncolni, hogyan kell viselkedni, hogy az embereknek örökös kedvük
                  legyen a házassághoz.
            </p>
			</div>
			<div type="chapter">
				<head>
               AMELYBEN EGY BÉKÉS POLGÁR ELLENÁLL.
            </head>
				<p>
               Démon, aki az egész világ felett uralkodik, egy nap Pestre jött és a
                  temetésrendező házában lelt búvóhelyet.
            </p>
				<p>
               A temetésrendező már kora délután észrevette, hogy valami nincs
                  rendben a háznál. A bútorok akadékoskodtak; nem engedelmeskedett a szék, amelyet
                  arra a helyre akart helyezni, ahol az huszonöt esztendeje állt; megtagadták a
                  szolgálatot a megszokott zárak a szekrényeken, fiókokon; egy évekig mozdulatlan
                  zsámoly az ablak mellett (amelyen a temetésrendező felesége nyugtatta volt lábait,
                  amíg élt, s hervadva merengett a bokréta-tér szomorúságaira, komor tűzfalaira,
                  elhagyatott kerítéseire), a zsámoly felágaskodott, mint egy heverő kutya talpra
                  ugrik és a járókelő lábszára felé kap. A régi csipkefüggönyök, amelyek
                  semmitmondóan lógtak az ablakokon, árnyékot vetettek a szobára. Olyan volt ez az
                  árnyék, mint a füstnek az árnyéka, vagy a szélé, amely a mezők felett fut. De sem
                  füst, sem szél nem volt itt. A borongás, amely a kora délutáni órában
                  leereszkedett a házra, nyugtalanná tette a temetésrendező papagályát, amelyet
                  kalitkában tartott és büszke volt angol tudományára. A papagály e borongásban
                  előbb angolul káromkodott, majd gyermek-sírást utánozott, később, a temetésrendező
                  nagy álmélkodására magyarul szólalt meg: neveket kiáltozott, amely neveket egykor
                  hallott és megjegyzett. Egykori mezítlábas szobaleányokat hívott a papagály,
                  miközben felborzolta tollait és nyugtalanul jobbra-balra ingatta magát. Hívta
                  Bertát, hívta Olgát, akik egykor a temetésrendező házában a női nemet képviselték,
                  hosszú hajukat fésülték, az asztalnál helyet foglaltak és megveregették a párnát
                  lefekvés előtt; nők, akiknek elárvult szoknyái, a szekrénybe zártan, némi
                  asszonyillatot őrizgettek, petrezselyem, liszt és mosúsz szagát. A temetésrendező
                  megigérte a papagálynak, hogy felpofozza, aztán kissé megzavarodva nézegette az
                  óramutatót, amelyet valamely láthatatlan kéz előretolt. Alig volt már ideje, hogy
                  átöltözködjön a délutáni temetésekhez.
            </p>
				<p>
               Czifra János - ez volt a temetésrendező neve - huszonöt év alatt
                  megismerkedett a halállal, eltemetett vagy tízezer pesti embert, gyermeket,
                  asszonyt, öreget, nem volt neki ujdonság a sírás, jajveszékelés, kétségbeesés és
                  ugyanezért meglehetős nyugalomra tett szert az élet különböző változataiban. Bár
                  nem volt lángész, hosszú működése alatt megtanulta, hogy az életet és a halált egy
                  kis mesgye választja el, tehát nem igen érdemes sokat törődni az élet
                  aprólékosságaival. Igen tisztességes ember volt, adóját pontosan fizette,
                  adósságai nem voltak, elég jót tett a szegényekkel, tudomása szerint nagyobb bűn
                  nem nyomta a lelkiismeretét, a legnyugodtabban szívta szivarját egész Budapesten,
                  órákig elüldögélt a széken, anélkül, hogy megmozdult volna, még az ablakon is csak
                  ritkán nézett ki, az üzlete nyugodalmasan, rendületlenül állott, mint akár a
                  papok, bábák, orvosok üzlete, időjárás nem zavarta, gond nem szomorgatta, a
                  másvilággal keveset törődött, mert hitte, hogy az nincs, bort mértékletesen ivott,
                  korán lefeküdt, álmatlanság soha sem gyötörte, emlékezete szerint beteg sem volt,
                  havonkint egyszer színházba ment, megnézett valamely „bolondságot”, amelyet
                  nyomban elfelejtett, politika nem érdekelte, az ételben nem volt válogatós,
                  nagyravágyást nem ismert, csöndeskén, lassacskán, zajtalanul élt, éldegélt s észre
                  sem vette, hogy kartársai, a többi temetésrendezők bizonyos tisztelettel,
                  nagyrabecsüléssel övezték. Úgy élt, mint ama polgár, akit öregségében általános
                  részvét s köztisztelet között kísérnek utolsó útjára; a temetést rendezi a Ciprusz
                  temetkezési vállalat.
            </p>
				<p>
               Ezen a napon estefelé került haza Czifra János a temetőkből. (A
                  zsidótemetőben is volt dolga, ahol a gondnokkal szokott eszmét cserélni az
                  általános drágaságról.) Levetette fekete ruháját, vasszekrényébe zárta pénzes
                  tárcáját, papucsot vett lábára és nyugodalmasan letelepedett a diványra.
                  Türelmesen várta a vacsorát, amelyet a gazdasszony lassacskán főzött, csoszogva s
                  magában, az edényekkel beszélgetve tálalt. Czifra (körülbelül ötven esztendős volt
                  a köpcös, meggondolt férfiú), midőn asztalhoz telepedett, azzal űzte el az időt,
                  hogy kenyérszeleteket mártogatott sóba és paprikába, megdörzsölgette az abrosz
                  csücskével az evőeszközt, azután illedelmesen felkötötte az asztalkendőt,
                  boszankodott, hogy ismét homályosan világít a lámpás, nyilván nem törölte le a
                  gazdasszony... ekkor történt, hogy a Démon a szobába lépett.
            </p>
				<p>
               Czifra János sem látta a Démont, amint őt még senki sem látta emberi
                  szemmel. Csak az árnyékát vette észre a temetésrendező, amely egyszerre a szobára,
                  a fehér asztalra, a lámpásra, a tányérra vetődött. Ez az árnyék többé nem
                  hasonlított a csipkefüggöny délutáni árnyékához. De a halottak különös árnyékához
                  sem, amelyet ők mozdulatlanul, torzul, rejtelmesen csinálnak a szemfedőre vagy a
                  fej alatti fehér selyempárnácskára. Ezeket a hátrafelé csúszó, meredélyes
                  homlokokat, magosra felemelkedő, elgörbült orrokat, társtalan, legmagánosabban
                  maradó állakat, megnőtt füleket, elborzolt kócú bajszakat, idegenné lett
                  szakállakat jól ismerte a temetésrendező, ismerte árnyékukat is, amelyet a koporsó
                  bélésére vetnek. Nem ijedt meg a nyitvafelejtett, kőkemény szemektől, de az örök
                  megvetéssel, végleges lemondással lezárt szemektől sem. A szempillák szökésben
                  vannak, már csak árnyékuk maradt a szemhéj elkékült falán.
            </p>
				<p>
               Ez az árnyék másabb volt mindennél, amelyet valaha látott.
            </p>
				<p>
               Setét s alaktalan volt, mint a sírásó téli alkonyattal a megásott sír
                  fenekén. Testetlen volt, mint a fájdalom és kín gőze, füstje a szobában, ahonnan a
                  halottat kivitték. Szagtalan volt, mint a szél, amely a szomorú füzek bozontjait
                  tépdesi. Megfoghatatlan volt, mint az álom, amely elment férj testét és melegét
                  hozza vissza az özvegyasszony hideg ágyába. És félelmetes volt, mint a
                  tetszhalott, aki visszaballag a temetőből és nesztelenül bejárja a házat, amelyben
                  már idegenek viselik az ittmaradott nadrágokat és szoknyákat. Halott sem volt, élő
                  sem volt. Téli éjszakán messziről hangzó kiáltás volt a sírkert felől, amikor a
                  halottak kínjukban a fejfákra csavarodnak és hasztalan kiáltoznak segítségért a
                  némasághoz.
            </p>
				<p>
               - Hisz ön a kísértetekben, Czifra úr? - kérdezte hangosan a
                  temetésrendező, mintha tanár kérdezné a tanítványát.
            </p>
				<p>
               - Én nem hiszek a kísértetekben, - felelt önmagának a temetésrendező,
                  - mert kísértetek nincsenek.
            </p>
				<p>
               Valaki felcsapta a szomszéd szobában az ablakot és a szél nagyot
                  hahotázott az utcán.
            </p>
				<p>
               Czifra János felemelkedett helyéről és kezét hátrafonta, miközben
                  apró léptekkel a szomszédba tipegett, mosolygós arccal körülnézett, vajjon a szél
                  nem döntött-e fel valamit? Bezárta az ablakot, csendeskén köhintett, aztán
                  nyugodtan visszaballagott a terítéke mellé és türelmetlenül, vagy talán csak
                  szórakozottan zörgetett a tányérján.
            </p>
				<p>
               - Mi lesz a vacsorával? - kérdezte az öreg gazdasszonyt.
            </p>
				<p>
               Nem, semmiképen sem akarta észrevenni, hogy új lakó költözött a
                  házba. Miatta tehet, cselekedhet a hivatlan vendég, amit akar, ő bizony nem
                  borítja fel a nyugalmát. A papagálynak megvakargatta a nyakát mutatóujjával, egy
                  darab palacsintát adott csőrébe, aztán meghúzta a zenélőóra zsinórját és a
                  diványra telepedve, a harmadik szivart szivogatva a napi porcióból, ingujjra
                  vetkezve, összefont karral hallgatta a régi valcert, amely a kép rámái közül
                  hangzott.
            </p>
			</div>
			<div type="chapter">
				<head>
               A TEMETÉSRENDEZŐT; S ENNEK TOVÁBBI FEJLEMÉNYEI.
            </head>
				<p>
               A papapály azt kiáltotta reggel:
            </p>
				<p>
               - Óé! Reggel!
            </p>
				<p>
               Czifra János nyugodalmasan ébredt, mint mindig. Megnézte
                  jegyzőkönyvecskéjét, mint minden reggel, s a következőket tudta meg. Vasárnap van.
                  Péter és Pál napja. Két halottat kell meglátogatni és temetésükről
                  intézkedni.
            </p>
				<p>
               Az egyik halott: bizonyos özvegy Krúz Károlyné szokatlan eset volt
                  még a temetésrendező nagy praxisában is.
            </p>
				<p>
               Az özvegy már előző napon, a déli órákban elküldött a temetésrendező
                  irodájába, hogy látogatná meg. Czifra János kezébe vette fekete táskáját, amelyben
                  a „felvételi-íveket” tartogatta és elindult a megjelölt helyre. Valahol a külső
                  Ferencvárosban lakott az özvegy és a szomszédasszony, aki az üzenetet vitte, egy
                  szegényes, rosszszagú külvárosi lakásba tessékelte a méltóságteljes Czifra Jánost.
                  A temetésrendezőnek már az első pillanatban nem tetszett a lakás szegényessége. A
                  külvárosok reménytelen bútorai, életunt székei, közömbös ablakai meredtek a
                  feketeruhás temetésrendezőre, aki idegenkedve nézett körül jóságos szemével.
            </p>
				<p>
               Az özvegy egy széken ült, kendőbe burkolva, soványan, haloványan,
                  erőtlenül, mint egy szomorúfűz téli időben.
            </p>
				<p>
               - Hol van a halott? - kérdezte a temetésrendező, miután ismételten
                  körülnézett.
            </p>
				<p>
               - Én vagyok, Czifra úr! - felelt alig hallható hangon az özvegy.
            </p>
				<p>
               - Ne bolondozzon! - mondá a temetésrendező.
            </p>
				<p>
               - Nem bolondozok, - szólt rezignáltan az özvegy, - érzem, hogy egy
                  óra mulva meghalok, mert már nagyon régen beteg vagyok. Meggyóntam, megáldoztam,
                  minden földi dolgaimat rendbehoztam, csupán a temetésem van még hátra. Ezért
                  kérettem Czifra urat, hogy részletesen megbeszéljük a dolgot.
            </p>
				<p>
               A temetésrendező bizalmatlanul nézett körül. Még sohasem tárgyalt a
                  halottal a költségek felől. Az ő gyászkeretes számlái mindig így kezdődnek:
                  „Istenben boldogult X. Y. számlája.” Hogyan prezentálhatna egy hasonló számlát az
                  eleven halottnak? Ezért tehát az ajtó felé tartott és fekete szalmakalapjával
                  intett:
            </p>
				<p>
               - Ne bolondozzon velem, asszonyom. Ajánlom figyelmébe Strikk és
                  Knóblert, az Örök emlékezet tulajdonosait, Kegyelet-utca 8. szám, tessék talán
                  velük lebonyolítani az üzletet. Ajánlom magam, minden további nélkül.
            </p>
				<p>
               Az özvegyasszony azonban ebben a percben felemelkedett helyéről.
                  Rettenetes volt, amint a kiaszott, csontváz-sovány alak teljes nagyságában
                  kiegyenesedett a temetésrendező előtt. Hamuszürke arca a messzi távolból, mintegy
                  az őszi estéből, az örök hervadásból nézett vissza, míg hangja kongott, mint a rög
                  a koporsó fedelén:
            </p>
				<p>
               - Megálljon, Czifra úr, van még egy szavam! Tehát semmi körülmények
                  között nem vállalja a temetésemet?
            </p>
				<p>
               - Ismétlem, asszonyom, a mi cégünk csupán katonai temetkezésekkel
                  foglalkozik. Nagy ritkaság, hogy kénytelenek vagyunk polgári temetést vállalni. Mi
                  temetjük el a tábornokokat és a közlegényeket. Forduljon máshoz, asszonyom.
            </p>
				<p>
               - Czifra úr, - kiáltott görcsösen az özvegy. - Önt becsületes
                  embernek ismerik a kerületben. Nem utasíthatja vissza egy magános, mindenkitől
                  elhagyott asszonynak az utolsó kérelmét. Láttam én már az ön temetéseit. Mindig
                  gyönyörű temetéseket rendezett. Még a sváb milimáriakat is úgy kísérik az ön
                  temetésein, mint a valóságos hercegnőket.
            </p>
				<p>
               - Köszönöm az elismerést, - felelt a temetésrendező, - amit vállalok,
                  azt becsülettel végzem. De az ön temetését, asszonyom, semmi körülmények között
                  sem vállalhatom.
            </p>
				<p>
               - Pedig én úgy szeretném, ha tölgyfakoporsót és selyem szemfödőt
                  kapnék. Négy lovat, papot, kántort. Kétezer forint megtakarított vagyonom van. Itt
                  van az asztalfiában.
            </p>
				<p>
               Az asszony kivette a pénzt és megolvasgatta. Amíg a bankókat
                  szétteregette, halovány hangon dörmögött:
            </p>
				<p>
               - Nincs itthon már egy kanál zsírom, egy csepp lisztem, még aprófám
                  sem. Mindenből kifogytam, mindent feléltem, mert ma úgyis meghalok. Adjon írást
                  Czifra úr a kétezer pengőről és vállalja a temetésem.
            </p>
				<p>
               - Mindentől eltekintve, - felelt Czifra János, - az a temetés,
                  amelyet Nagysád óhajt, sokkal többe kerül kétezer pengőnél. Nyilván a „100-as”-ban
                  akar feküdni odakint a hullaházban, feketével bevont kupola alatt... Legalább a
                  harmadik sorban akar jutni... Nem, asszonyom, nem tehetem. Becsületemre, nem
                  tehetem.
            </p>
				<p>
               Így szólt Czifra János és bár mindig méltóságteljes, példás nyugalmú,
                  megdönthetetlen flegmájú férfiú volt, most mégis sietve lépett ki az ajtón és
                  fürge léptekkel ereszkedett le a külvárosi ház lépcsőin.
            </p>
				<p>
               Boltjába, illetőleg irodájába tartott, hogy megkérdezze, vajjon
                  keresték-e távollétében, midőn a bolt előtt az iménti szomszédasszonnyal
                  találkozott. A hivatalszolgáné könnyes szemmel, homlokába húzott kendővel állott a
                  küszöbön.
            </p>
				<p>
               - Mit akar ismét? - kérdezte türelmetlenül Czifra János.
            </p>
				<p>
               - Az özvegy nyomban meghalt, amint otthagyta, Czifra úr. Utolsó
                  kívánsága volt...
            </p>
				<p>
               - Hogy én temettessem el, - vágott közbe a temetésrendező. - Már az
                  özvegynek is megmondtam, hogy nem vállalom.
            </p>
				<p>
               Így szólt Czifra János és némi bosszankodással tette be az ajtót.
                  Néhány számlát állított ki „isten nevében”, meghallgatta Stefánek jelentését a
                  kövér tüzértábornokról, aki kétszer is szétnyomta a fakoporsót, amíg végül
                  leszegelni tudták; és már indulóban volt, amikor egyfogatú bérkocsi állott meg a
                  sötét kis iroda előtt és a bérkocsiból halotti, fehér öltözetben, fehér cipőben,
                  ősz, kócos haján fehér fátyollal lelépett a halott, - az iménti özvegyasszony.
                  Rongyos fehérkeztyűs kezében rózsafüzért és kétezer pengőt szorongatott.
            </p>
				<p>
               Alig bírt betámolyogni az ajtón.
            </p>
				<p>
               Az arca olyan volt, mint egy kiürített zsák. Elszökött már a
                  szemekből az élet, kengyelfutó módjára iramodott el a szín, a hang. Csak fekete
                  szájüreg és sárga fogsor meredt a fehér ruhák közül Czifra Jánosra.
            </p>
				<p>
               - Ha nem vállalja a temetésem, itt halok meg a boltban, - hörögte az
                  özvegy és egy érckoporsóra zuhant.
            </p>
				<p>
               Czifra megijedt. Talán a drága érckoporsót féltette, vagy valóban
                  megindult szíve az asszony kínszenvedésén, - egyszerre seperte be az íróasztal
                  fiókjába a görcsösen gyűrött bankókat és sietve írni kezdte a gyászkeretes
                  számlát: „Istenben boldogult...”
            </p>
				<p>
               - Mi a neve?
            </p>
				<p>
               Az özvegy egy darabig levegő után kapkodott. Végre, mintha ez volna
                  utolsó szava, megszólalt:
            </p>
				<p>
               - Özvegy Krúz Károlyné.
            </p>
				<p>
               A temetésrendező kezében sercegett a toll, hullott a porzó, ropogott
                  a papiros. Az özvegy végtelen erőfeszítéssel felemelkedett. Arcán mosoly jelent
                  meg, amilyent „paradicsomi mosoly”-nak neveznek a költők. Remegő, ügyefogyott, az
                  életből elkivánkozó kezeivel a kebelébe gyömöszölte az írást és oly ingadozó
                  léptekkel ment ki a boltból, mint egy holdkóros. A rozoga, nyekergő, avas bérkocsi
                  ajtaja bezárult mögötte, a sovány ló vitte a halottat, a kocsis alattomosan nézett
                  körül lehúzott kalapja alól. Estére valóban meghalt az özvegy, ígéretét
                  megtartotta.
            </p>
				<p>
               Ez lett volna az egyik temetés, amelyet délután rendezni kellett
                  Czifra Jánosnak.
            </p>
				<p>
               A másik temetés nem okozott ugyan annyi bosszúságot a
                  temetésrendezőnek, de annál felelősségteljesebb volt.
            </p>
				<p>
               Ismét egy kövér katonáról volt szó. Ezek a magosrangú katonatisztek,
                  az örökös békében, rendkívül meghíztak. A tábornokok mázsányi súlyúak lettek, mire
                  Czifra János kezébe kerültek. És mennyi gondot okoztak a rendjeleikkel, amelyeket
                  mind számon kellett tartani! Az a bizonyos tábornok, akinek temetése ugyancsak a
                  mai napra volt kitűzve, a „proviant” gárdában szolgált és a temetésrendező
                  komolyan megrémült, amikor a tábornok holttestét neki bemutatták. Kétszer is
                  körüljárta a halottaságyat. Ennek a tábornoknak kicsi a legnagyobb „Pontusz” is,
                  amely üzletében található. A „Pontusz”, - amint a legöblösebb koporsókat nevezik
                  az üzleti világban, - félig sem fogadja be ezt a rendkívüli tábornokot. Mint
                  minden bajában, most is nyomban Stefánekért küldött a temetésrendező. (Stefánek
                  egykor boncoló-szolga volt a Rókus-kórházban és rendkívüli jártassága volt a
                  halottak körül.) Stefánek megnézte a tábornokot, kétszer körüljárta.
            </p>
				<p>
               - Tábornok, - nem lehet összegyűrni, - szólt magyarázólag a
                  temetésrendező.
            </p>
				<p>
               Stefánek megállott. Egy másodpercig gondolkozott.
            </p>
				<p>
               - Ki kell ereszteni a vérét, - mondá némi gondolkozás után.
            </p>
				<p>
               - Tábornok, - ismételte Czifra János.
            </p>
				<p>
               - Ha százszor: tábornok. Mást nem tanácsolhatok.
            </p>
				<p>
               Czifra János búsan és beleegyezőleg intett. Stefánek felszúrta a
                  tábornokot, mire az lényegesen megkönnyebbült. S ezután akadály nélkül elfoglalta
                  helyét a „Pontusz”-ban. A temetésrendező hátán végigborzongott a hideg arra a
                  gondolatra, hogy a városparancsnokságnak eszébe jut a koporsó lezárása előtt
                  agnoszkálni a tábornokot. Mit szólnak a nagybajúszú ezredesek, szigorú őrnagyok,
                  kegyetlen őrmesterek, ha egykori parancsnokukat ily megfogyatkozott állapotban
                  látják viszont? Szerencsére, senki sem volt kíváncsi a halott tábornokra,
                  legfeljebb azok a legények átkozták őt, akiknek az ünnepnapi délután, egyéb
                  mulatozás helyett, a katonai temetőbe kell kivonulni és a szalvét leadni a halott
                  tiszteletére.
            </p>
				<p>
               Czifra János még egyszer átgondolta napi teendőit és elindult
                  hazulról, hogy a különböző plébániáknál elvégezze teendőit. Özvegy Krúznénak
                  elegendő lesz egy káplán. De a tábornok végtisztességéhez legalább is a tábori
                  püspököt kell felkérni.
            </p>
				<p>
               Útja a Bakáts-térre vezette.
            </p>
				<p>
               Ezen a téren, ahol lépcsőkben emelkedik és esik a gyalogjáró, évek
                  óta épülnek házak, amelyeket ismét lebontanak, az erkélyeken alsószoknya nélkül
                  üldögélnek a napsütésben unatkozó nők, hogy a járókelőknek érdemes legyen más
                  alkalommal is ezt az útat választani, terhes nők ácsorognak a bába-ház előtt,
                  miközben elgondolkozva nézdelődnek a távolba, nagyranőtt szemmel, ferde, suta
                  testtartással, eddigi életüktől szinte megtisztultan, vágytalanul, messiást
                  remélve mindegyik a szíve alatt és itt áll pirosan és mereven a templom, új, mint
                  a hirtelen meggazdagodott emberek bútorzata, szigorú és hideg, zajos és zsufolt.
                  Néhány lépésnyire van ide a vásárcsarnok, mintha mostohatestvére volna ennek a
                  mészárosszínű egyháznak. Feltünő, hogy a birkahús vagy a borjúcomb kilójának az
                  ára nincs valamely fekete táblára kiírva.
            </p>
				<p>
               Ezen a napon már fehér ruhában jártak a lányok a Ferencvárosban. Mert
                  pünköstkor kezdik, Úrnapján folytatják, Péter-Pálra ismerős lesz minden
                  kisasszonynak a fehér cipője és ruhája a kerületben. Talán sehol olyan nagy
                  reménnyel nem járnak a lábak a fehér harisnyákban és cipőkben, mint a
                  Bakáts-téren. A cipőtalp még fehér némely részen, a ruhának olyan jó szaga van,
                  mint általában az ájtatoskodó keresztény hölgyeknek. Virágharmat cseppent a
                  szemekbe, a hajszálak üdék és reggel-frissek, az arcokon nyoma sincs a bánatnak,
                  haragnak, szegénységnek. Ünnepnap van. Mindenki megmosdott. A király, akinek a
                  mesebeli pápaszem volt az orrán, amelyen át ruha nélkül látta az embereket:
                  egyetlen foltocskát sem fedezhetne fel a ferencvárosi kisasszonyokon az ünnepnapi
                  misén. Mintha soha sem álmodtak volna tűzoltóval, lóval, hímszamárral, öklöndöző
                  öregemberrel, kertészlegény vízipuskájával, amivel hétköznap a fiatal hölgyek
                  ártatlanságukban a megejtő álom alattomosságába lépnek. Az arcok boldog bizalommal
                  fordulnak az oltár muzsikás csengettyűje felé... a bunkós vadember, aki éjszaka
                  megriasztotta őket, elhaloványodik a messziségben az Úrfelmutatás zengő
                  térdreborulásában és csodálatosan hangzik a karzatról egy női hang, aki a legszebb
                  dalt, az angyalok dalát énekli a magosban. A szívek elszorulnak, a szemek
                  lecsukódnak, s a szívekből úgy futnak el a tegnap emlékei, mint a gyors csermely.
                  Minden szem megtisztultan, bátran nézi a plébánost, aki piros ministránsai között
                  piros kabátban magasra emeli az Úr testét. Csak a térdek roskadnak a földre.
            </p>
				<p>
               Czifra János nem térdepelt le Úrfelmutatáskor. Egyenesen, szinte
                  mereven nézett szemközt a plébánossal, az oltári szentséggel, kimeresztette meg
                  összehúzta a szemét, állt és a térdeplők fölött szinte kihívóan rohant el a
                  tekintete.
            </p>
				<p>
               Igaz, hogy a Halál megbizottja volt e földön és bizonyosan sokkal
                  többet tudott a létről és a másvilágról már mesterségénél fogva: ámde eddig
                  szívesen, üzleti előzékenységgel segített a papoknak a maguk ceremóniás
                  teendőinél. Temetésrendező létére bizonyos rokonságot érzett a kerületi
                  plébániákkal, rendkívül meghatott arcot vágott minden egyházi funkciónál, elsőnek
                  térdepelt le, ha a szertartás így rendelte, verte mellét, fejét lehajtotta,
                  segített a kántornak a kellő helyeken. Egyszóval: ismerte a dolgokat, egykönnyen
                  nem jött zavarba sem a rekviemen, sem a temetésen.
            </p>
				<p>
               Ezen a Péter-Pál napján azonban mereven, hideg arccal szemközt nézett
                  az oltárral, amíg mindenki letérdepelt, öregemberek az élet meghosszabbításáért
                  fohászkodtak, vénasszonyok az unokájuk nevét mormogták, asszonyok magukban
                  fohászkodtak, mint a húsos, kövér kagylók, - ki tudná, mi zsibongott az emlőik
                  alatt? - leánykák a fehér harisnyájukat önfeledten mutatták; a gyertyák pirosan
                  lobbantak, mintha egy nagy lehellet érné őket, a mennyei sugár a templom ablakán
                  hosszan nyúlt be a hajóba, a női hang úgy zendült, mint a hárfa... és Czifra János
                  konokul, tagadólag állott a helyén, nem messzire a szenteltvíztartótól, nem
                  elegyedett a szegény boldogtalan emberek megnyugtató, boldogító ájtatosságába.
                  „Nem ilyenkor kell imádkozni, gondolta magában, amikor a pirosszoknyás sekrestyés,
                  ez a kovászképű fiatalember a csengőt s a perselyt rázza az orrok alatt, amikor a
                  pendelyek és zsebkendők még tiszták az ünnepnapi reggeltől, lemosva a lábról a
                  tegnapi lépés nyoma és a szájról a bűnöző bestiának az ál- vagy igazhangja... a
                  kezek még fehérek a mosdószappantól, a szemek még tiszták az ébredéstől, a
                  nyakakon nem ül szétterpesztett lábakkal a fantóm, amely vérig sarkantyúzza az
                  embereket pénzre, szeretkezésre, hiúságra, alattomos bűnre... nem ilyenkor kell
                  imádkozni, amikor a plébános úr a kelyhet mutatja: hanem imádkozni kell, ahol
                  senki sem látja az embert...”
            </p>
				<p>
               Czifra János szinte maga is meglepődött, hogy milyen furcsát gondolt,
                  holott gondolkozni nem igen volt szokása.
            </p>
				<p>
               A plébános mérges volt, amikor Czifra János a temetések ügyében
                  jelentkezett.
            </p>
				<p>
               - Most nem érek rá beszélgetni. Esküvő lesz.
            </p>
				<p>
               A temetésrendező belátta, hogy az ő temetései másodrangú dolgok egy
                  valóságos esküvő mellett, ezért elhatározta, hogy megvárja az esküvőt s aztán
                  tárgyal a pappal. „Kevés lesz hetven korona!” gondolta magában, amint egy
                  másodpercre visszatért belé a régi Czifra János. „Üsse kő a hetven koronát!” -
                  mondta benne az új Czifra János. A pap az esketéshez öltözött.
            </p>
				<p>
               Ugyanekkor lejött a karzatról a tüneményes hang, senki más, mint egy
                  piroskalapos, szőke és kékszemű hölgy, akinek olyan fehér volt az arca, mint a
                  cukrásztortáé. Egészben véve igen jóízű süteménynek látszott molettségében,
                  krémszoknyájában, amelyből fehérharisnyás lábai gusztusosan mutatkoztak. Válla,
                  nyaka, mint a nyár, neve Olcsavszky, kissé pisze orrával gúnyos, tréfás grimaszt
                  vágott a közelgő esküvőhöz. (Nem őt vezették oltárhoz.)
            </p>
				<p>
               A temetésrendező bókolt a pünkösdi rózsa előtt.
            </p>
				<p>
               - Gyönyörködtem énekében. Nincs szebb opera, mint a Traviáta.
            </p>
				<p>
               - De hiszen nem azt énekeltem.
            </p>
				<p>
               - Az nem tesz semmit, - felelt a temetésrendező. - Oly szép volt,
                  mintha a Tévedt Nőből énekelt volna.
            </p>
				<p>
               (Tudniillik a temetésrendező ezt az egyetlen operát látta és hallotta
                  és soha el nem felejtette.)
            </p>
				<p>
               - A Tévedt Nőből Vera Violetta! - sóhajtotta Olcsavszky kisasszony. -
                  Ha egyszer a színpadon énekelhetném. Sajnos, az igazgatók nem kíváncsiak hangomra
                  s így kénytelen vagyok a magánéletben végigjátszani a Tévedt Nő szerepét.
            </p>
				<p>
               Minden más budapesti ember homályos biztatást olvasott volna
                  Olcsavszky szavaiban. Teringettét, egy szép nőért érdemes volna a Ferencvárosba
                  költözködni. Ámde a temetésrendező bennszülött volt és igen jól ismerte Olcsavszky
                  kisasszony multját és jelenét, amely a lehető legtisztességesebb volt. Olcsavszky
                  volt az a nő, aki mindaddig tudott volna bolondítani egy férfiút, amíg aztán a
                  végén kénytelen volna feljelenteni a törvényszéknél erőszakosság kísérlete miatt.
                  Randevún csak egyetlen egyszer volt életében: a Mátyás-utcában, amikor is holtan,
                  gutaütötten érkezett meg a bérkocsin a kiszemelt férfiú a találka helyére.
                  Olcsavszky babonás volt, nem ment többé találkozóra, bár kevés olyan nadrágos
                  ember volt a Ferencvárosban, akinek meg ne ígérte volna, amit nő ígérhet. A
                  kisasszony ugyanis sokat járt be Pestre a Ferencvárosból, orfeumokban és
                  színházakban lehetett látni kék vagy piros kalapját, avagy kifodorított szőke
                  haját, az Emke s a New-York kávéházakban töltötte a szilveszterestéket,
                  tárcaregényeket olvasott a hírlapban és a Nyugattal hóna alatt ment végig az
                  utcán. Az Imre-utcai ablakból a fehér firhangok megől délután gyakran hangzott
                  ének, pajkos kuplék és utcai dalok váltakoztak; Olcsavszky kisasszony ismerte
                  legelőször a Ferencvárosban a „Holnapután” és a „Garçon-lakás” című dalok szövegét
                  és zenéjét, ígéretteljesen nevetett ki az elsőemeleti ablakból, haját homlokába
                  húzta és nem csodálkozott volna, ha az utcán megszólítja az „aszfaltbetyár”, -
                  sajnos, kiment a divatból, - „modern nő” volt, a téli hangversenyek után (a
                  Társaskörben vagy a Kaszinóban) mindig megállapodott valamelyik partnerével, hogy
                  másnap alkonyattal meglátogatja, az előszobában van egy divány, ahová nem
                  hallatszik az öregasszony köhögése és itt csendesen elbeszélgetnek, talán
                  veresebbre festi a haját... s így elmúlnak az évek, amíg jövendőbeli fiaiból
                  hadnagyok s főhadnagyok lesznek, ... de talán még akkor is jöhet valaki, akinek
                  látogatása alatt csipkekendőt kell vetni a kerekszemű főhadnagy arcképére.
                  Művészélet! Téged a vidéki városokban és a pesti külvárosokban még mindig úgy
                  tisztelnek, mint Vénusz örök szabadosságát. A zongorákban, a trillákban, a
                  koncertekben szerelem, dicsőség, boldogság sóhajt, remél, bolondít. A fülemile is
                  akkor dalol legszebben, amikor párjának csattog.
            </p>
				<p>
               A temetésrendező nem tudta tovább folytatni az udvarlást, mert már
                  régen elszokott az ilyen dolgoktól. Olcsavszky kérdő pillantást vetett rá: vajjon
                  nincs több mondanivalója? S azután otthagyta.
            </p>
				<p>
               (Későbben igen jól hallotta a temetésrendező, hogy egy választékos,
                  ápolt úriember, akihez igen közel hajolt Olcsavszky, mintha a szoknyáiból, a
                  keztyűjéből, a hajából kiáramló hőséggel óhajtaná fokozni az elért hatást, a
                  következőket mondta a művésznőnek: „Ön olyan, mint a szalonka. Még helyesebben,
                  mint a szalonkának a krotonja, csak nagyurak, gourmandok élvezhetik
                  pikantériáját.” S Olcsavszky boldogan, forrón nevetett. Aztán így felelt: „Nagyon
                  érdekes. De azt hiszem, Mikus, azért magát sem ítélték még börtönre: erőszakos
                  szerelmeskedésért!”)
            </p>
				<p>
               De már kezdődött az esküvő és a templom belseje megtelt olyan
                  szagokkal, amelyeket csak esküvőkön érezhetni: nagyreményű illata a rozmaringnak,
                  kába bujálkodása a rózsának, nászéj illata még féligmeddig töretlen
                  fehérneműeknek, amint a kelengyésboltok kis varrónői kezéből kikerültek,
                  fehértalpú cipőknek ártatlan fénye, vadonatúj keztyűknek érintetlensége,
                  alsószoknyák hangja, amelyek annyi mindent mondanak egymásnak egy más nő
                  esküvőjén; meg lehet esküdni, hogy mindenkinek tiszta az inge, ép a harisnyája,
                  megmosott a nyaka, jázmin repül együtt a menyasszonnyal, izgalom és hiúság az
                  uszály ráncain, zászló a menyasszonycsokor, amelyre rá lehet vetni az égő, könnyes
                  szemet, a kivasalt vőlegény a színpadról vagy a regényből jött ezen a napon,
                  mintha minden jelenlévő sok piros bort hajított volna a fehér kráglija mögé,
                  fénylik a szem, a bajusz a férfiakon, a nők a belső hévtől pirulnak és csak az a
                  csodálatos, hogy fehér ruhájukon át nem bújnak elő rejtett, nedves hajzataik,
                  izgalmas bimbóik, vágyaik, epekedéseik, álmatlan éjszakáik. Sok szép halott telt
                  volna ki a társaságból, akinek vérét sem kellett volna venni, hogy beférjen a
                  koporsóba: karcsú, megejtő derekú nők, szarkalábnyurga lábszárak, térdek,
                  amelyeket a gyermekkor elmúltával csak a fürdővíz lát, kis keblek, amelyeket
                  sóhajtva fed el a remegő tenyér holdvilágos éjjelen, ... vajjon hová lesznek a
                  piros és kék harisnyakötők, amikor megöregszenek, hogy soha semmit el nem mondanak
                  élményeikből?
            </p>
				<p>
               Szende szűzek mellett (akik úgy vették körül a jelentéktelen
                  menyasszonyt, mint a védelmezők, akik a maguk erényével óvják a menyasszony
                  ártatlanságát, amíg a pap felszabadítja szolgálatából a testőrcsapatot), kövér
                  asszonyok is nyitott szájjal és szétvetett lábbal állottak az esküvő izgalmában,
                  amíg Hult C. J. az orgonát elindította és a jóreménység fokáig vitte hangját.
                  (Valóban: meghívást kapott a lakodalomra a hentesék mesterutcai házához.) Ezek az
                  asszonyok - bármi történjék odakívül a világban, Pesten - sohasem veszítik el a
                  házikenyér illatát, amelyet már a szülői házból hoztak magukkal. Papucsaikban,
                  kényelmes cipőikben, hosszú szoknyáikban nem igen tesznek olyan lépést, amelyet ha
                  nem is a férjüknek, de legalább is gyóntatópapjuknak be ne vallhatnának.
                  Rózsaszínű bőrükből, nevető kézfogásukból, nyitott szájukból, barátságos
                  dörgölődésükből: félreértetlenül árad a nőiesség, mint nyitott mészárszékből a
                  friss hús illata. De lehűtik magukat, mint a boros palackot, amelyet férjüknek
                  készen tartanak reggeltől estig, belebújnak háziteendőikbe, mint a csiga
                  kagylójába, véleményük szerint csak a kokottok vetkőznek égő lámpánál és a párnába
                  fojtják lihegésüket, ha valamely piros gondolat szalad át a vérük hullámain, mint
                  a kalózhajó. Üzleteik, gondjaik, gyermekeik mellett rabszolga módjára
                  görnyesztenek, örülnek a bőjtösnapoknak, de a friss gyümölcsnek is, hisznek a
                  plébánosok és az apácák halhatatlanságában, betapasztják lelkük fülét a való élet
                  hangjai elől, a konyhájukba menekülnek, ha hosszadalmasan, elgondolkozva néz rájuk
                  egy szemrevaló férfi s nagy ritkaság, hogy lehunyt szemmel, félig önkívületben
                  megcsalják az urukat, s másnap már azt mondják, hogy az nagyon régen volt...
            </p>
				<p>
               Ott voltak mind a hentes lakodalmán, nagyhasú és lemondott
                  öregasszonyok, akik hidegen néznek, mint a kés, de belül még égnek, mint a tapló,
                  de meghalnának, ha egy bátor katona megragadná karjukat s derekukat, mert
                  szégyelnék kékeres lábaikat az idegen szem előtt... igen, ha álomban, szüreti bor
                  után, az éjfél meleg dunyhái alatt, elfeledkezve, s a férj már kiterítve fekszik
                  ravatalán a szomszéd szobában... ha ilyenkor jönne valaki epedve, mint az ifjú
                  tűz, amely lángjával rajongva végigfut a legöregebb fadarabokon... A
                  temetésrendező ötvenedik esztendejére gondolt és lehűtötte pillanatnyi
                  érdeklődését a fehérhajú asszonyságok iránt. Úgy bújt be meleg, barna szemével a
                  fiatal nők szoknyái közé, mint aki mindenáron valami rendkívülit akar látni ebben
                  az órában.
            </p>
			</div>
			<div type="chapter">
				<head>
               KEDÉLY PENG ÉS A TEMETÉSRENDEZŐ FELKÖSZÖNTI AZ IFJÚ PÁRT.
            </head>
				<p>
               A temetésrendező, miután meglehetős figyelmet szentelt a menyasszonyt
                  körülvevő fiatal lányoknak, anélkül, hogy azoknak gondolataiból bármit sikerült
                  volna kitalálni, szokásosan felvette melankólikus magatartását, amint ezt hosszú
                  esztendők alatt megszokta az általa rendezett ünnepélyeken. Búsan, összetett
                  kézzel állott az élet e nagyszerű vigalmában, amit közönségesen lakodalomnak
                  szokás nevezni. A lakodalom az életnek tavasza, az örömöknek teli zacskója,
                  rejtetten bujdokló jókedveknek a csapja, bennünk eltitkolt víg hangoknak a
                  kimuzsikálása. A lakodalomban senki sem unatkozik, mindenki többet remél, mint
                  amit kap, a szívükkel beszélgetnek az emberek s elhemperednek az aranycsengetyűs
                  mezők virágai között. Még a halál is csak egy jókedvű cimborának látszik - hisz
                  messzire van, külföldön tartózkodik, megemlékezni lehet róla, mintegy hóbortos
                  emigránsról. Valaki a temetésrendező vállára ütött. Az örömapa volt, a tulipiros
                  hentes, aki hatalmaskodó jókedvében csaknem birókra kelt a kistermetű
                  temetésrendezővel.
            </p>
				<p>
               - Ma van a lányom esküvője. Ma jól tartjuk a halált is. Egy terítéket
                  teszünk az asztalra az ön számára, Czifra úr.
            </p>
				<p>
               A temetésrendező szabadkozott, de végre győzött a hentes, mert
                  koránreggel felöntött a garatra. Czifra úr az utolsó kocsiban foglalt helyet egy
                  fogdmegkülsejű férfival, aki Kőbányáról jött az ünnepélyre és a temetésrendező
                  karját nem bocsátotta el. De Czifra már nem is nagyon bánta a dolgot, hisz régen
                  volt esküvőn. A bérkocsisok, akik az esküvőre voltak rendelve, szokták a temetési
                  szertartást is kísérni. Jobbról is, balról is köszöntötték Czifra urat a
                  felvirágozott bérkocsisok. A vörösbajuszú Árpád bérkocsijának még a küllői is
                  virággal voltak borítva, míg ő maga egy nagy csokor fehér virágot tűzött a
                  kalapjára. „Heute rót, morgen tódt!” - kiáltotta borizű hangján a vén fiakereres,
                  amikor Czifrát már köszöntötte. A temetésrendező szokás szerint csendesítő
                  mozdulattal, kezével válaszolt. A menyasszony uszálya elhelyezkedett a kocsiban;
                  barna frufrui és göndörített fülhuncutkái, amelyek még az imént oly merevek
                  voltak, amint a gondos frizerné megragasztotta őket: átnedvesedtek az esküvő
                  izgalmában; arcán fagyott mosoly, amint hófehérre szédülve, bizonytalan léptekkel
                  jött ki a templomajtón; zsebkendőjét szájára szorította: mily rettenetes volna, ha
                  kavargó gyomra bepiszkítaná ruháját! Az újdonsült jobbra-balra köszöntgetett
                  cilinderkalapjával, amint ezt otthon előre elgondolta. Köszönt a templomkapunak, a
                  sekrestyésnek, a szájtátóknak, az erkélyek látcsöves, pongyolás hölgyeinek. Szép
                  nap. Mindenki nevet. Csak nem lóg ki valami fehérnemű a ruhájából?
                  Zavarodottságában előcsattantotta ezüst szivarkatárcáját a mellényzsebéből s már
                  éppen rágyujtani készült, amikor Czifra János, aki eddig egy szót sem szólott,
                  komoly hangon megjegyezte:
            </p>
				<p>
               - Nem illik rágyujtani.
            </p>
				<p>
               Az újdonsült férj a komoly hangsúlytól, az ünnepélyes, de mégis
                  jóakaratú arctól megrendült és a szájába vett szivarkát gyorsan a kocsisnak
                  nyujtotta. A bérkocsis füle mellé helyezte az ajándékot, de Czifra János őt is
                  megfeddte:
            </p>
				<p>
               - Ez nem járja, János! A közönség előtt nem tesz ilyent az
                  ember.
            </p>
				<p>
               Czifra János, midőn szavaiban a „közönségre” hivatkozott: annyi
                  körültekintést, megfontolt figyelmet és élettapasztalatot árult el egy csapásra,
                  hogy a közelben lévő örömapa kénytelen volt őt megölelni és „kedves barátjának”
                  nevezni.
            </p>
				<p>
               Czifra János ezek után nem törődött többé a dolgok menetével, mintha
                  megelégelte volna, hogy ennyit is elárult az ő rejtelmes tudományából. Sem a
                  hóhérok, sem a sírásók, sem a bonctani intézet alkalmazottai nem szívesen
                  beszélnek idegenek előtt a maguk titokzatos mesterségéről. A temetésrendezőnek sem
                  érdeke, hogy kártyáiba mindenki belásson. Ezért Czifra János szótlanul foglalt
                  helyet a kőbányai fogdmeg társaságban és csupán csendesen megcsóválta a fejét,
                  midőn a Knézits-utca sarkán egy szemközt jövő szénás-szekér miatt némi torlódás
                  keletkezett a lakodalmi menetben.
            </p>
				<p>
               De már eliramlottak a paripák a fiatal asszonnyal,
                  mirtuszkoszorújával, jázminos kerekeivel, a köszöntgető cilinderkalapjával,
                  hófehér cipőjével és félig lezárult szemével. A fiákeros oly boldogan hajtott,
                  mintha ő maga volna az örömapa, férfiak, nők, járókelők hosszadalmas, kérdő
                  pillantást vetettek a menyasszony arcába, mintha az ártatlanság különös jelvényét
                  keresnék a sápadt leányarcon, kappanhájú, pepitanadrágos, festett bajuszú,
                  Ferenc-körúti kéjencek az éjszakára gondoltak, míg a nők, ezek a született szabók,
                  a menyasszony ruháját egyetlen pillantással töviről hegyére áttekintették, látták
                  frizuráját és cipője szalagját egy másodperc alatt, talán még a monogrammot is
                  észrevették az ingében, amelyet e városrészben a szív fölé szokás hímezni,
                  koszorúcskával körülfonni. Bizonyosan világoskék szalagok vannak fonva a csipkék
                  közé és világoskék a harisnyakötő gumija, amely vadonatújan megfeszül a
                  lábikrán.
            </p>
				<p>
               Van olyan ember, aki elhiszi, hogy a menyasszony rongyos
                  alsószoknyában jelent meg az oltár előtt?
            </p>
				<p>
               Ebben az időben a boltosok és varrónők különös súlyt helyeztek az
                  esküvői toálettre. Ha egy bálkirálynő férjhez ment, vagy egy ismert váci-utcai
                  szépség, múzeum-kert melletti kontesz férfinek nyujtotta kezét: a Szép Juhászné
                  vagy a Vadember kirakatában napokig látható volt a menyasszonyi kelengye.
                  Elgyűrött, cúgoscipős, kabátakasztójukat a napvilágon viselő, kiült nadrágú
                  agglegények esernyőjükre támaszkodva elnézegették ezeket a csipkéket, fodrokat,
                  illúziókat, bájakat, langyos susogásokat; és ha még nem veszítették el az eszüket
                  a betegségektől, italoktól, képzelgésektől, okosan azt gondolhatták magukban, hogy
                  ezekben a finom csecsebecsékben nekik az esküvő után egy-két év mulva úgy sem
                  lehetne részük, hiszen az asszony takarékoskodna a finom holmival, legfeljebb
                  akkor venné magára a megejtő nadrágocskát, ha egy új jóbarát keresné távollétében
                  a férjüket... vagy meghalt az asszony és a kelengyét csúf veszekedések közepette
                  visszakövetelnék az atyafiak. De nem mindig voltak okos emberek az agglegények és
                  sóhajtottak, magukba merültek, szórakozottan nézegettek, ha fehérruhás,
                  mirtuszkoszorús asszonykát láttak esküvői hintajában. El kellene tiltani a
                  nyilvános esküvőket, mert amúgy is csak a hiúságot szolgálják, az atyafiak kedvét
                  és gyomrát dagasztják, elhagyott szeretőket merényletekre csábítanak és
                  hálókabátos, bikanyakú legényembereket csalnak az ablakokhoz, akik gúnyos,
                  sokatmondó szemmel nézik végig az új férjet. Nem melegíthet, bolondíthat,
                  boldogíthat többé az asszony szerelme, ha a leánykori tévedések alattomos, de
                  biztosan megérkező postákkal helybe érnek. A „mult” odaáll a hálószoba sarkába, az
                  álom és a gyermekszülés önfeledt kiáltásainál sanda gyanuval őrködik, leveleket,
                  névjegyeket, hervadt virágokat kutat, szégyent tép és dühödt megalázottságot
                  vonszol hátán, mint egy hullát, amelytől sohasem szabadulhat. Hány férfiélet
                  hervadt és vergődött, éji párnát rágott, pisztoly csövébe nézegetett és méregette
                  a negyedik emeleti ablak nyaktörő magasságát: aki balkezére boldogan húzta fel
                  egykor a karikagyűrűt! Gyermekek növekednek, akikben nem talál önlelkéből,
                  szelencébe zárt érzékenységéből, magányos nézelődéseiből: semmit. A lánc
                  megszakadt, - érzi, - s ő már nem folytatódik a világon. Míg éjszakáit a
                  gyűlölködő, megvető, rühes nősténykutya mellett tölti, aki még a kosztadó kezet is
                  fogvicsorgatva fogadja. Hány férfi jár lehajtott fejjel a városban, aki valamikor
                  felemelt fejjel esküdött örök hűséget pirosan lobogó gyertyáknál, hófehér karinges
                  papoknál, nevetgélő atyafiaknál. Hány férfiszem van égőn, nyitottan a házfedelek
                  alatt ebben a nagyvárosban, mikor a kakasok kukorékolnak és a hitves szeretőjével
                  álmodik a szomszédban! Aki megalázni akarta a férfiak büszkeségét, kitalálta
                  számukra a házasságot. A temetésrendező alig emlékezett gyászszertartásokra,
                  amelyek után az özvegyek megfeledkeztek volna a vacsoráról. Ellenkezőleg:
                  szerették a befőttet és a borocskát, - halkan szopogatva és csemcsegve,
                  sírdogálva; a jó Isten megbocsátja a szegény özvegyasszonynak, minden vétkét.
            </p>
				<p>
               A falakról régi Lindmayerek, Schützök, Jetschglik nézegettek alá,
                  akik valamikor Budáról, a Csúcshegyről vagy a cimbalomutcából költözködtek a
                  Ferencvárosba és itt a maguk budai erkölcsei szerint éltek. Színes fotografiája,
                  esetleg nagyított alakú, festő által rajzolt képe volt a családapáknak és
                  családanyáknak. Kövér emberek, aranyláncos asszonyok, szakállas, bajuszos,
                  nyomatékos, komoly polgárok; egyse maradt adós, amikor a temetőbe kísérték; a
                  számlákat, amelyeket kifizettek, a szerződéseket, amelyeket megtartottak, még
                  manapság is meg lehet találni; egyik a disznóhúst és a kolbászt szerette, a másik
                  a kakaslevest és a gyönge csibét, harmadiknak mindig pirospókhálós volt a szeme a
                  boritaltól, amelyet bőven öntözött magába, hogy felvídámodjon, mikor a szolgálók
                  térdkalácsát megunta. A maguk idejében elvégezték azokat a titokteljes dolgokat,
                  amelyekről sohasem beszéltek, szerettek, játszottak, ölelkeztek, éjjel lámpával
                  mentek végig a folyosón, ha aludni nem tudtak és bekandikáltak a kulcslyukon, ahol
                  a sógorné pendelyben bolhát keresett, hajnalban ki- és betakargatták a növekedő
                  gyermekeket, a leányok gömbölyödtek vagy megnyúltak, a fiúk tótágast álltak
                  álmukban, a diótörő őszi estéken mind tovább melegedtek a kályhánál és lepityedt
                  ajakkal gondoltak ifjúságukra, húsvéti misékre, lányok málnaillatára, meghalt
                  barátokra, ablakokra, amelyek mögött lámpás égett Budán vagy a Mester-utcában;
                  észrevétlenül fejükön maradt a sapka, midőn a hideg idő beköszöntött, vénasszony
                  nézett ki a zúzmarás ablakon, a csizmának a bőre mind szárazabb lett,
                  kamrácskáikban soká üldögéltek és százszor elolvasták a régi élclapokat,
                  divatképek aláírásait, amelyekkel a deszkafal be volt ragasztva, megnőtt a
                  szemöldökük, amelyet félelmetesen vontak össze, ha gyermekeik későn jöttek haza a
                  tánciskolából, őszi délutánokon, amíg odakünn vecsernyére harangoztak és a
                  háztetők felett álldogálni látszott a délután: elővették fiatalkori arcképeiket,
                  midőn kéményseprő-jelmezben, mint egy tréfás zenekar tagjai, vagy vadászpuskával
                  állottak a fotografus csöve elé... estére dominót raktak kezekkel, amelyek
                  megráncosodtak az asztal túlsó oldalán.
            </p>
				<p>
               Ők voltak a lakodalmi vendégek; részben még eleven szalonkabátot,
                  legyezőt, öreg csipkét libegtettek, részben a falra könyököltek nagy némasággal.
                  Ők még olyan házakban laktak, amelyeknek udvarán hajnalban a kakas kukorékolt. És
                  ha éjszaka bérkocsi döcögött el az ablakaik alatt, felébredtek: vajjon ki
                  haldoklik az utcában? A Ferencváros zeg-zugos utcácskáiban, ócska bútoraik s régi
                  emlékeik között éldegéltek jövedelmeikből, amelyeket örököltek s megtartottak,
                  vagy maguk szereztek folytonos munkával, takarékossággal, az asszonyoknak
                  megkérgesedett a talpuk a mezítláb való járástól, hajnalban a tejeskocsisok
                  felkeltése körül, a hentesüzletnél a legények ellenőrzésénél, az ujjuk vége
                  megkeményedett az aprópénz számolástól, a dugdosott, kuporgatott bankótól még az
                  ingük is szagos lett, csak nevezetes estéken vették elő az ékszereiket,
                  megnézegették, megméregették őket, alig viselték, vásznat, gyógyfüvet, szövetet
                  gyűjtöttek, sohasem tudtak megbolondulni istenigazában, hogy kövér combjukhoz
                  verset írt volna egy trubadúr.
            </p>
				<p>
               Pedig ennek a társaságnak volt egy trubadúrja is. Czvikli úrnak
                  hívták, de sajnos: sohasem próbálkozott az asszonyok körül, így tehát nem
                  mondhatna el semmit sem a polgárasszonyok titkaiból. Milyen félbolond,
                  eszeveszett, érzelgős román jöhet ki abból, ha egy rendes, becsületes, mit sem
                  próbált polgárasszonyka megzavarodik negyvenesztendős korában! Honnan tudhatná
                  Czvikli úr a reményeket, álmatlan éjszakákat, valóban könnyek között írott
                  leveleket, magános vergődéseket, halálraszánt eltökéltségeket, - amikor sohasem
                  próbálkozott a nők boldogtalanná való tételével. Szamár volt Czvikli, mert sohasem
                  beszélt ezeknek az ártatlan asszonyoknak az élet rejtelmeiről, a szerelem
                  titkairól, az egyedül üdvözítő voltáról: a boldog szerelemről. Az ő kedvéért még
                  csak Bécsbe se utaztak el a nők, hogy egy megbeszélt szállodában könnyek és
                  álmatlan éjszakák között várják Czviklit. De még Budaörsre sem rándultak ki a
                  nagynénihez, ahol a hegyek között egy présháznál a randevút megtartani lehetne
                  alkonyattal. Legfeljebb annyit ért el Czvikli, hogy a testvérek meglátogatván
                  egymást, őt is odarendelték az uzsonnához, bort kapott és felköszöntötte a
                  sógornékat. Téli alkonyaton hűségesen szaladt az asszonyok szoknyája mellett, ha
                  azok a barátnőjükhöz indultak, ámde a barátnő lakására már nem mehetett Czvikli.
                  Ki tudja, tán egy gyalogsági tiszt vagy egy nőtlen „doktor” szívta ott
                  cigarettáját a szomszéd szobában, mig a hű barátnő hallgatott, mint a sír! A
                  tisztességes családanyák megbolondulása sok tekintetben hasonlatos az ifjú szűzek
                  elkáprázásához. Ők is azt hiszik, hogy mindenüket oda kell adni a szerelemért,
                  amely náluk mindég az „utolsó”. Nem csoda, hogy a férjek negyven esztendős
                  korukban „vénasszonynak” nevezik a feleségüket, de annál mézesebben pereg a
                  hazugság az udvarló kinyalt bajszáról.
            </p>
				<p>
               Czvikli úr a zongorához ült, pohárköszöntőt tartott, megtáncoltatta a
                  menyasszonyt, koccintgatott öregasszonyokkal, de legtöbbet inkább a férfiak
                  mulattatására igyekezett. Mindenféle régi korhelykedéseiket elevenítette fel, -
                  persze suttyomban, - használta kedvenc szavajárásaikat, - egy vöröshajú,
                  nyugalombavonult vendéglősnek azt dúdolgatta: „isten veled drága borjúszelet!”,
                  amire a puposhasu vendéglős nyomban valcert kezdett táncolni; míg az egykori
                  mészárosmesterrel buzgón tanácskozott a preferánszjáték lefolyásáról, amely a mult
                  héten volt; egy idős városatyával tán századszor mondatta el, hogyan mulatott
                  Karlsbadban a tavalyi nyáron, nagy szemeket meresztgetve hallgatta a csendes
                  sétákat, a vízivásokat, az elárusítónő megjegyzéseit a bazárban, a vendégek
                  leírását... egyszóval dolgozott Czvikli tőle telhetően, vacsora nélkül nem
                  maradhatott ő a Ferencvárosban, de az asszonyok bizony nem nagyon ugráltak le érte
                  az emeletről, sohasem imádkoztak érte és egyetlenszer sem csókolták meg hátulról a
                  nyakát nedves, nagy s önfeledt csókkal, legfeljebb kuglófot készítettek részére.
                  Csinos, kövérkés, borotváltfejű és pörgebajuszú, vidámítóan recsegőhangú,
                  fontoskodó, kerekszemű, szakácskönyv- és atyafiságismerő férfiú volt Czvikli, -
                  örök titok marad, hogy szerepelhetett a Ferencvárosban annyi esztendeig, hacsak
                  egyetlen egyszer szemet vet a családanyák fehérharisnyás kövér lábikrájára?
            </p>
				<p>
               Czifra János, amint csendesen szivarozgatva üldögélt az asztal végén:
                  magában szörnyen lenézte Czvikli úr bohóckodásait. Ebből az ismeretségből úgy sem
                  telik ki még egy jóravaló temetés sem.
            </p>
				<p>
               Czvikli, bár ruházatában minden fényűzése csak egy fehér mellény
                  volt, amelyet tavasztól őszig viselt, mint szalmakalapját, szerette a nagyvilági
                  életet. Néha megfordult a lóversenytéren, ahová barátai vitték a vasárnap délutáni
                  henteskocsin (Czvikli a gyermekek között ült a hátulsó ülésen), máskor az orfeumba
                  is elbátorkodott egyik-másik barátjával, aki éppen névnapját tartotta és más
                  városrészekben is hírül óhajtotta adni ezt a Ferencvároson kívül. Czvikli tehát
                  sohasem mulasztotta el, amikor Neplaszkyval (egy Bakáts-téri háztulajdonossal és
                  szőlőbirtokossal) társaságba jött, hogy el ne mondja ama történetet, amely
                  kettejükkel megesett Somosy orfeumában. Ebben a történetben szerepelt sok
                  Dréher-féle Korona-sör, amelyet kugli mellett nyert és fogyasztott Neplaszky (a
                  történet kimagasló hőse) egy koszorú-utcai korcsmában, amelyet közönségesen
                  Michelnek hívnak a törzsvendégek. Ugyancsak a Michelben áttértek már a borozásra
                  is.
            </p>
				<p>
               („Fájksz bácsi már akkor hazament”, - kacsintott Czvikli elbeszélés
                  közben egy mohos, kedvetlen, sárgaarcú öreg úrra, hogy másokat is belevonjon a
                  történet keretébe.)
            </p>
				<p>
               Igen erős badacsonyi bort ittak. Michel maga is helyet foglalt később
                  az asztalnál s így körülbelől húsz liter bort fogyasztottak el, folytatta Czvikli
                  a történetet. Neplaszky a bevetődő kucsébertől elnyerte egész kosarát és
                  megajándékozta egy doboz fügével még a sarki rendőrt is.
            </p>
				<p>
               (N., a történet hőse, lesütött szemmel ült a helyén, míg a mohosfejű
                  öreg úr, a szomszédainak többször ismételte: „Tudtam előre, hogy ez lesz a vége,
                  azért mentem haza idejében.”)
            </p>
				<p>
               Czviklinek a borozás végeztével eszébe jutott, hogy van Neplaszkynak
                  egy haragosa valahol Pesten, egy két méter magas, vörösbajuszú, cseh származású
                  katonatiszt, akivel nehány évvel ezelőtt már szóváltásuk volt egy kávéházban,
                  éppen Neplaszky névnapján. Fiákert hozattak tehát s elindultak a két méteres
                  katonatiszt felkeresésére. A tisztet csakugyan fel is találták az
                  orfeum-kávéházban, ahol éppen azzal volt elfoglalva, hogy egy szegény, öreg
                  virágárúsnőnek (akinek vallásosságát ismerte az egész kávéház) lovaglóvesszővel
                  kiütötte kezéből a virágcsokrot. Neplaszky és az elbeszélő hosszú ideig szótlanul
                  farkasszemet néztek a pesti helyőrség legvadabb és legfélelmetesebb óriásával.
                  Neplaszky a világért sem viselte magát illedelmetlenül, csak egyik karja után a
                  másikra támaszkodott és néhány szóval megvigasztalni igyekezett a szegény öreg
                  virágárús asszonyt. Nyilván ez felbőszítette az óriást, mert teli tüdővel
                  ordítozni kezdett, szidta az agg nőt, szidalmazta Neplaszkyt, de jutott a
                  szitokból az előadónak is. Hiába húzta az előre betanított zenekar a legvadabb,
                  legzajosabb marsokat, hiába csillapították az előrohanó pincérek a kapitányt,
                  hiába lépett közbe maga a tulajdonos... minden szem Neplaszkyra tapadt, tenni
                  kellett valamit. Ekkor történt, hogy Neplaszky meg sem érintve egyetlen ujjával a
                  törzstisztet, székestől együtt kivitte a kávéház másik részébe, mint egy
                  pólyásbabát. Később a tiszt visszatért és Neplaszkyt és az előadót asztalostól,
                  székestől, mindenestől kivitte a tenyerén a helységből. Harmadszorra Neplaszky
                  felállította a cigánybandát egy márványasztalra és az egész bandát felemelte, mire
                  a tiszt...
            </p>
				<p>
               - Felpukkant, mint egy hólyag, - vágott közbe meglehetős érceshangon
                  a temetésrendező, anélkül, hogy szivarszipkáját megmozdította volna a szája
                  balszögletében.
            </p>
				<p>
               A lakodalmi társaság megrőkönyödve nézett össze. Czvikli
                  méltatlankodó tekintetet váltott barátjával, Neplaszkyval. Ezt a történetet az
                  egész városban mindenütt a legnagyobb áhitattal, néma csendben szokták
                  végighallgatni. Senki sem tudta mire vélni a kistermetű, csendes temetésrendező
                  megjegyzését. Meglepetten, mintha rosszul hallották volna, kérdezőleg fordultak
                  Czifra János felé, aki csendesen az asztalra ütött.
            </p>
				<p>
               - Igenis, fenntartom. Felpukkadt, mint egy hólyag.
            </p>
				<p>
               Többen nevetni kezdtek a társaságban. Czvikli kísérletet tett, hogy
                  történetét folytassa, félig hátat fordítva a temetésrendezőnek, de ez tovább
                  okvetetlenkedett.
            </p>
				<p>
               - Azt akarja elmondani, hogy mi történt tovább a felpukkadt
                  hólyaggal?
            </p>
				<p>
               Czvikli elhallgatott, miután erre vérveressé válott arcú barátja,
                  Neplaszky is felkérte. Czvikli ezután villámló tekintetet vetett a temetésrendező
                  felé és suttogva tanácskozott barátjával a további teendők felől.
            </p>
				<p>
               A lakoma befejeztével, amely lakomának a leírását szándékosan
                  mulasztottam el, a mai kor olvasói előtt, akik már elszoktak a lakodalmi ebédektől
                  s így csak bosszankodnának a pesti és budai temetők lakosain, akik annyi jó
                  falatot, finom zsírt, pecsenyebort, cukrászsüteményt és tejfölt elfogyasztottak
                  előlük, - miért? -, hogy a temetők földjét táplálják ropogós karácsonyi
                  malacokkal, aranyzsírban fürdő libapecsenyékkel, Sashegy igéző piros és hűvös
                  vérével, a harmadik házig illatozó hús- és ráklevesekkel, örökre elszállott kövér
                  fürjekkel és a Duna hideg fehérségű, de húsos halaival... A lakoma befejeztével
                  többen felkérték a megsértett Czvikli urat, hogy ülne a zongorához, a piroslábú,
                  izmos szolgálólányok felhajtották a szőnyeget, „tánc nélkül nem is múlik el a
                  lakodalom”, mondta egy hurkalábszárú és karú, disznósajt-bendőjű, kesefejű férfiú,
                  aki sem azelőtt, sem azután egy szót sem szólt. Egy kékszalagos, feketeszemű,
                  cseresnyeropogású leányka málnát és epret tett a borba, s az öregek már
                  megcsókolgatták a menyasszony húgát. „Holnap a kegyed lakodalmán táncolunk!” szólt
                  a temetőrendező ünnepélyesen és fenékig kiürítette a poharat, amelyet a lányka
                  elébe állított.
            </p>
				<p>
               - Lássuk Czifrát - kiáltotta a bosszúszomjas Czvikli úr a zongora
                  mellől - úgy sem láttam még temetési vállalkozót táncolni. A kékszalagos leányka
                  (aki különben már sétált a mellékutcákon estefelé lovaglóvesszővel is) bátran
                  felszólította Czifra Jánost egy fordulóra. Czifra letette szájából a szivart,
                  felemelkedett és tipegve-topogva, hátát nyujtóztatva karját nyujtotta a bodros,
                  vajasnyaku rozmaringszálnak.
            </p>
				<p>
               A lakodalomban már ekkor többen táncoltak. „Családi körben mindenki
                  úgy táncol, ahogy tud.” Ezt kiáltotta valaki. És a nyugalomhoz szokott öreglábak
                  csoszogni, csúszni, hetykélkedni kezdtek, mindennel leszámolt, csupán karosszékhez
                  szokott vagy a fogason gubbasztó nadrágszárak meglötyögtek, piócafoltos
                  időjárástjelző derekak ringtak, hervadt vagy meggömbölyödött asszonykeblek
                  harangoztak, szoknyák perdültek, amelyek már tömjénszagúak voltak, harisnyák
                  megfeszültek, amelyek a térdeplővel voltak csak ismeretségben, cipőtalpak a
                  bolondját járták, kontyok lerepültek, mint havas varjúszárnyak, halcsontos fűzők
                  roppantak, mintha valami láthatlan kéz ismét nyulkálna alattuk, mint egykoron. A
                  temetésrendező úgy rakta a táncot, mint hajdan a Népszínházban látta. Tipegett,
                  topogott, kopogott a sarkával, a cipője orrával, libegtette a zsebkendőjét, két
                  tendere között megemelintette táncosnőjét, perdült, mint a csiga, majd
                  méltóságteljesen a derekára szorította öklét és hányiveti módon megrázta vállát,
                  visszafelé forgatta a leányt, meg előre... Mintha megbolondult volna, nem akarta
                  abbahagyni a táncot. A cseresznyetapintású ifjú leányka már kiszökkent a
                  temetésrendező kezéből; érett meggyként, nyári hőt sugározva fehér ruhájából,
                  lüktető tenyérrel került kezére a menyasszony ringó dereka, amelyen a szilva hamva
                  érzett, ugrált a fehér cipő, mint egy mókus, lengett a szalag, a fátyol, a csipke,
                  mintha valamennyien eleven testrészeivé válottak volna a menyasszonynak azon idő
                  alatt, mióta viseli; aztán őszi gyümölcsök, ráncosodó, száradó, de ízes almák
                  jöttek érett asszonyok alakjában táncolni a bolond temetésrendezővel, mindegyiknek
                  friss volt a dereka, mint őszi reggel a künnfelejtett szőlőfürt, s édesség
                  áramlott ruhájukból, mint a piros töknek az íze, amelyet a háztetőn kissé
                  megcsipett, megfestett a dér; még a vénasszonyok dióverő-tánca, herbateaszagú
                  lehellete, virágja veszített rózsafa mellett állongó karóhoz hasonlatos karja és
                  lábszára is mulattatta a temetésrendezőt. Csak akkor hagyta abba a táncot, amikor
                  Czvikli úr tolta a fehérmellényes, házinyúlderekát a kezei közé.
            </p>
				<p>
               Az ablak nyitva volt, odakünn valahol harangoztak.
            </p>
				<p>
               - Az én két szép temetésem! - sóhajtott fel könnyű borúval a
                  temetésrendező. - De helyt áll Stefánek.
            </p>
				<p>
               Egy másodpercig képzeletben elkísérte utolsó útjára az erőszakos
                  özvegyasszonyt a tölgyfakoporsóban. Vajjon helyükön vannak-e a gyászvitézek, a
                  csákós, kardos emberek? A szemfödél leng és a kántor bizonyosan spórol, mert őt
                  nem tudja a háta mögött. Aztán a felszúrt, lesoványított tábornokra gondolt,
                  akinek díszlövést ád az őrség és az érdemrendeket fehér párnán viszi egy katona a
                  koporsó előtt... Sajnos, csak egy másodpercig tartott az egész látomány. Arra már
                  nem volt ideje gondolni a temetésrendezőnek, hogy a szentmihálylovakat, a
                  ravatalokat s egyéb díszeket pontosan hazaszállítják-e emberei... Új dolgok, új
                  érzések érdekelték. Szeretett volna megölelni valakit, akár egy vénasszonyt is,
                  csak az meleg legyen s ne hideg, mint a hullák a temetőben...
            </p>
				<p>
               Giling-galang, jó napot és jó estét, mondogatták a harangok a
                  Bakáts-téren, a harangozó szokás szerint felöntött a garatra, amidőn halottnak
                  harangozott, a torony bizonyosan alig észrevehetően ingadozik, kisfiúk
                  pünkösdirózsa arccal kapaszkodnak a harangkötélbe. De a temetésrendező, aki máskor
                  úgy lépkedett a menet elején, mintha nem is a halottnak, hanem neki harangoznának,
                  jelenleg arra gondolt, hogy mennyivel szebbek a hentesnék, mészárosnék,
                  vendéglősnék az üzleteikben, midőn a munkától felpirul az arcuk, verejtéktől
                  nedves a frufrujuk, rózsaszínű a mezítelen nyakuk, ropog a kikeményített
                  alsószoknyájuk és zubbonykájuk, mezítelen a karjuk és nyitott a szájuk. A
                  zsíroshangú tányércsörgetésbe, a kisharangszavú pohárkoccintgatásba, a szoknya
                  bélések felfordulásába, a feszes selymek ropogásába, a fehér cipők
                  csúszkálódásába, a leereszkedett alsószoknyák csipkéinek forgatagába: olyan
                  messzeségből hangzott a harangszó, mintha az egyenesen a temetőből érkezett volna.
                  Czifra János táncállásban maradt, mindaddig, amíg az elmés Czvikli úr hirtelen
                  rápendített a zongorán a halotti marsra, amelyet egykor a Dom Sebestiánban
                  játszottak s azóta is sokszor fujták a veteránzenekarok a milimárik
                  végtisztességén. A méltóságteljes hangokra mindenki táncba kezdett ismét, csak
                  Czifra úr látta a kidagadtarcú, plébánus hasú dudásokat, akik hátraszegezett
                  fejjel, ég felé emelt arccal taktusra lépegetnek, mint a gyászkocsibeli
                  cirkuszparipák... por és gyászfátyol leng a halott felett, a koporsó nagyokat
                  döccen, míg a kivontkardú gyászhuszárok poros zsebkendővel törlik a csákóról
                  csorgó verejtéket... a gyászruhásnők alig vánszorognak a temető porában, a fekete
                  szalonkabátos férfiak átizzadtan, fájó tyúkszemmel bicegnek a halott után...
                  szívrendítő komolysággal hangzik a gyászinduló... s ettől a temetésrendező
                  kimerülten összeroskadt a lakodalmi szoba közepén. Talán többet is ivott, mint
                  kellett volna, mert kiterjesztett kezeivel a táncoló nők fehér harisnyáiba
                  kapaszkodott...
            </p>
				<p>
               - Van-e kimaradási engedélye? kiáltotta az olcsó viccek barátja,
                  Czvikli úr és nyomban elővette zsebéből azt a kemény papirosra nyomtatott, feleség
                  által aláírt „igazolványt”, amelyet egykor Budán és a Ferencvárosban a férjek
                  komolyan a kabátjuk gombjára erősítve viseltek.
            </p>
				<p>
               Czifra úr feltápászkodott a nevető társaság közepette és akkor
                  szertartásosan meghajtotta magát az ifjú asszony előtt. S németül szólalt
                  meg.
            </p>
				<p>
               - Zur silbernen Hochzeit sei durch Gottes Segen. Der gold’nen wandelt
                  froh entgegen.
            </p>
				<p>
               - Brávó - kiáltott néhány öregúr, akinek már függött otthon az ágya
                  felett hasonló tartalmú hímezett háziáldás. - A temetésrendező kivágta magát.
            </p>
				<p>
               Czifra János olyan ünnepélyesen távozott ezután, amint jött. Csupán a
                  setét lépcsőházban eresztett néhány gombot a mellényén és nadrágján. Amint az
                  emeleten maradt asszonyságok is egy percre a szomszéd szobába vonultak és őszinte
                  sóhajtással szabadultak meg derékfüzőiktől, megrázták testükön a tapadó ingeket és
                  szoknyákat. Csorgattak verejtéket és vizet kezükre. Hangokat adtak, mint a fáradt
                  aratók.
            </p>
			</div>
			<div type="chapter">
				<head>
               FRANK JEREMIÁS
               ÉS NEJE UTCÁJÁBA TÉVED.
            </head>
				<p>
               A temetésrendezőnek soha ilyen jókedve nem volt még életében.
            </p>
				<p>
               Olyan jókedve volt, mint egy elővárosi verklinek. Magányos szobában
                  énekelgető festőlegénynek. Emeleten portörlőjét rázó szobalánynak. Eleven nők
                  jártak az emlékezetében. S az eleven nők lábának más szaga van, mint a
                  halottakénak, akiknél oly gyakran elővette a centimétert zsebéből. Felmérte őket,
                  mint gazda a földjeit. Fiatal lányoknál nem egyszer kiváncsi volt a halott
                  ruhájára, hogyan öltöztették fel a hullát, amely tetszetős arcát, szabályos
                  idomait megtartotta a ravatalon is. De sohasem volt kiváncsi öregasszonyokra, akik
                  vékony papirossal tömködik tele keblüket és cipőjüket. A gumiharisnyás
                  szívbajosokra részvéttel nézett, midőn végre arcuk eltorzult az utolsó káromlásba
                  vagy imádságba. A vízkórosokat különösen kerülte. És szerelmes volt néha... de
                  persze csak ifjú, drága halottakba. A boncolótermek sápadt, reménytelen,
                  viszonozatlan halott szerelme volt ez. Lezárt szemű, életre többé nem kiváncsi nők
                  némasága és akaratlansága, kihült ajkaknak jéghideg csókja, irgalmatlanul hüvössé
                  és érzéktelenné válott nőknek mozdulatlansága, ájtatos derekak, amelyek
                  csodálatosan hajoltak meg a gyóntatószék előtt, míg éltek: ... ezek voltak a
                  temetésrendező emlékei szép ifjú halottairól. Kezükbe rózsafüzért adott, bármilyen
                  vallásúak voltak... Mert Czifra Jánosnak az volt a felfogása, hogy csak legyenek a
                  nők mindig fanatikusak, vallásosak, hitbuzgók, vessenek keresztet a bezárt templom
                  előtt, ne mulasszák el a vasárnapi misét és a nagyböjtben vagy hosszúnapon olyan
                  aprókat lépjenek, mint a lencse, - menjenek a körmenetben, midőn az énekhang úgy
                  száll az ó-templom körül, mint a tömjén füstje és odafentről, a templom tetejéről,
                  a rovátkák, tetők, színes ablakok, kőoszlopok, tornyok megől a nappali
                  világosságban, az oltári szentség jelenlétében nem mernek válaszolni, a kővé,
                  salétrommá, homokká, szél sodrott, hervadt virágjává, gallyá és cserépdarabbá vált
                  öregasszonyok, hogy minden könyörgés hiábavaló: meg kell halni.
            </p>
				<p>
               A temetésrendező halott szerelmei között voltak királynők és udvari
                  dámák. A zárda hölgyei és az utca perditái találkoztak a cinteremben és a
                  boncoló-asztalon. A jeges fejszével a mindenható Stefánek egyforma káromkodással
                  hordta a jeget és a holttesteket a kamrából, hogy a temetésrendező mértéket vegyen
                  a testről, sarkától fejebúbjáig. A senki halottait rendesen megnyírta Stefánek és
                  elég csinos jövedelme volt a nők hajából, akik a pozsonyi vagy az esztergomi
                  hídról vetették magukat a Dunába és semmiféle atyafiok nem akadt Pesten. Ha
                  egyszer a hajfonatok megunnák magukat a borbélyok fiókjaiban és az úrhölgyek
                  kalapjai alatt: sok álmatlan éjszakája volna Stefáneknak, amíg a hajakat vissza
                  tudná irányítani igazi tulajdonosaiknak.
            </p>
				<p>
               A temetésrendezőben felébredt a kötelességérzet. Elindult Stefánek
                  felkeresésére, hogy beszámoltasson vele a délutáni temetések lefolyásáról. A
                  hullaház akkoriban még az üllői-út vége felé volt, ide igyekezett az a fekete
                  lezárt kocsi, amelynek bakján varjú bajuszú öreg konstábler ült kardjával és
                  félhold alakú számlapjával s egy ragyás, félszemű kocsis, akit városszerte
                  ismertek, mint az öngyilkosok egykedvű fuvarosát. Ebben az évben legtöbbször a
                  Frank Jeremiás és Neje utcájában fordult meg a halottaskocsi. Csaknem mindennap
                  akadt öngyilkos ebben a furcsa nevű utcában, ahol apró házikókban, düledező
                  ketrecekben, kakadúszínekre festett örömlányok tanyáztak és bért fizettek Frank
                  Jeremiásnak és nejének.
            </p>
				<p>
               Mikor a hullaházhoz ért a temetésrendező, a félszemű kocsis éppen
                  befogott a fekete kocsiba. Stefánek még nem volt otthon. Felesége kijelentette,
                  hogy bizonyosan az Utolsó állomáshoz címzett csárdában iszik a férje, ahol
                  temetések után a sírásók és más temetői férfiak összejönni szoktak, hogy
                  megbeszéljék a világ rendjét, valamint ügyes bajos dolgaikat. „Ennél a
                  mesterségnél muszáj iszákossá válni”, vélekedett az asszony és a kis csirkéket,
                  kacsákat, libákat, amelyeket valami rejtélyes eledellel nevelt, amely eledel
                  nagyon hasonlított a boncolóasztalok maradékaihoz - kötényébe rakta, hogy reggel
                  majd eladja a pesti piacon. Gyönyörű hangú kakasai, fényestollú tyúkjai,
                  monstruúzus pulykái már ketrecbe voltak zárva. A kacsák izgatottan hápogtak,
                  mintha májat vártak volna vacsorára.
            </p>
				<p>
               A temetésrendező szóba ereszkedett a kocsissal, akit természetesen
                  jól ismert.
            </p>
				<p>
               - Megint a Frank Jeremiás utcájában van dolog? kérdezte Czifra.
            </p>
				<p>
               A kocsis felelt:
            </p>
				<p>
               - Ott. Az Isten verje meg. Ma már a második kisasszony hurkolta fel
                  magát az ablakra.
            </p>
				<p>
               A temetésrendező elég kis termetű ember volt ahhoz, hogy elférjen a
                  rendőr és a kocsis között a bakon. S már javában esteledett, midőn a
                  hullaszállítókocsi befelé indult az üllői-úton. A házmesterek és a családtagjaik a
                  házak előtt üldögéltek mindenféle székeken, padocskákon, ládácskákon. A
                  pékboltokból a kovász keserves szaga áramlott. A henteseknél zöldpaprika, retek és
                  hagyma állott kosarakban az ajtó mellett, míg odabentről jószagúan nézegettek ki a
                  meleg húsok, frissen főtt sonkák, kolbászok, amelyek vacsorául szolgáltak a
                  városrésznek. Nyári este volt és a poros utcai fákra már napok óta nem hullott
                  egyéb, mint az a víz, amelyet éjszaka a nők kiöntenek az ablakból, ha hűtlen
                  szerelmesük véletlenül arra bandukol. Ingujjban, slafrokban, félig mezítelenül
                  várta a lakosság a gázlámpák gyújtását. A lányok mezítelen lábukra vonták a
                  félcipőt és karonfogva lépkedtek a város felé, hogy néhány új dalt
                  meghallgassanak, amelyet hajkenőcsöt verejtékezve von a csinos czigányprimás a
                  sarki kávéházban. A házmesternék lötyögő, hatalmas kebleiket legyezgették
                  zsebkendőikkel, szétterpeszkedtek a kis lócákon, hogy izzadságuknak szaga
                  betöltötte az utcát. Pállott, keserű emberszag áramlott a nyitott ablakokból. A
                  kofák már meggyújtogatták kis lámpásaikat, amelyek mellett késő estig árulják a
                  cseresznyét, retket, zöldséget. Egy kis korcsmából vígan hangzott a harmonika,
                  seres hordóba verték a csapot, hazatérő bérkocsisok tartottak pihenőt a söntésben,
                  míg az udvar zöldkerítéses, folyondáros, pirosboros, fehérabroszos zöldjébe
                  fehérruhás nők és gigerli kalapos fiatalemberek léptek be karonfogva. Élnivágyás,
                  meleg kacaj (mint a nyári eső pergése), termékenység és nagy adag bujaság
                  lappangott a pesti utcák felett a gázlángok piros-sárga fényeiben. A nők
                  fehérblúza úgy suhant be a kapuk alatt, mint a hivogatás. A papucsos, mord, borízű
                  házmester szemhunyorgatva tartotta markát a kígyó módjára sikló kék bankónak, hogy
                  bármely ártatlan leánynak a ház lakói közül csapdát állítson. Kipödrött, festett
                  bajszú, bikavörös arcú, kőráncos arculatú, remegő lábszárú öreg urak suhantak
                  vézna kis munkásleányok nyomában, hamis fogsorok között szürcsölték barna nagy
                  nyelvüket, orruk felduzzadt a rongyos szoknyácska körül imbolygó liliomillattól.
                  Nagy spanyolzsidó asszonyszemek villantak rejtélyesen a homályban, míg kis
                  hervadt, elnyúzott asszonyok rongyos, mocskos kölykeikkel sóvárogva álldogáltak a
                  cukrosbolt kirakatánál. A női fülekben babiloni kihivósággal fénylett, vakított a
                  gyémánt, félig lecsúszott a hattyú-prém a színházba siető asszonyok rizsporozott
                  nyakáról, zefir, tarlatán, selyem, ponzsi libegett hűvös és érzéketlen női
                  lábszárak felett, míg érzelgős, gyenge, jószívű fiatal nők marólúgot kevertek,
                  gyufát oldottak boldogtalan udvari lakásokban. Szemét és drágakő, rongy és bíbor
                  hentergett a pesti utcán, hintójában királynő módjára ült a kokott, a
                  háztulajdonosné terpeszkedett a batár parázna párnáin, míg a heptikás varróleány,
                  setét szobáknak elátkozott ifjú mosónője, lépcsőházakban született, kutyaólak
                  lakói, cselédek, munkásnők, szerencsétlen rongyosak magzatokat hordtak a szívük
                  alatt, akikről senki sem tudhatta előre, hogy püspökök vagy rablógyilkosok lesznek
                  egykor. Olcsó esti órák Pesten! Vajúdik a hamúszemű gond, az ütőér lüktetésével
                  ömlő szerelem-féltés, a megaláztatás kis házikóba, a magányba búvik, a harag és
                  gyűlölet párolog, mint a nyershús, a megbántás fogát szívja és a bosszú hullákból
                  piramisokat állít a képzelet vásznán. Míg a cédaság átlátszó szoknyában jár-kel és
                  térdeit vígan mutogatja. A Senki-szigetére vágyakozók, a regénykönyvek
                  szénaboglyás sűrűségében búvók, a kamaszhangú diákok, félbolond kisasszonyok,
                  megzavarodott, a kultúra pezsgőjétől és a gyilkos irodalomtól halálra mérgezett
                  úri asszonykák, a színészekért és a színésznőkért rajongó műveletlenek, a
                  politikától és korrupciótól megmételyezett aljasok, embertelen húsbálványok,
                  rosszul emésztő svindler vének, ifjú elvetemedettek, embertelenek, gyalázatosak,
                  tolvajok és nagyképűek - emberek: ott hullámzottak az esti Pesten, ahol a
                  hullaszállító fekete kocsi két fekélyes gebéjével elgörgött. A sarki kávéháznál a
                  „kertben”, fehérnadrágos gavallérok és lovagok ittak üvegből bort és ocsmány
                  hangon tárgyalták józsefvárosi nők vonzalmának részleteit, amelyeknek színhelye a
                  délutáni legénylakásuk volt; a Rigó Jancsi pályájától megkergült cigányprimás, ez
                  a kiviaszkolt bajszú körúti trubadúr vonta Budapest szentimentális dalait és az
                  urak buzgón ittak sört, pomádé és arcfestékízű pezsgőt, hatalmaskodtak
                  kucséberrel, virágárúsnővel, bérkocsissal, álmodozó szegény diákkal és a nők
                  frufruval, huncutkával, frissen vasalt alsószoknyában elképedve s elandalodva
                  hallgatták ama históriákat, amelyeket az osztrák főhadnagyok elmondani tudtak
                  mulattatásukra. A főpincér és a kávés nyájas mosollyal járt az úrrá tett vendégek
                  között és némi hasznot igyekeztek szerezni e nagyvilágias gavallérokon, akik
                  sehogy sem kedvelték a fizetés percét. Elvonult a kocsi az E.-kávéház előtt, ahol
                  olyan bolondul zeng a cigány muzsikája, mintha mindig ez volna az utolsó éjszaka.
                  Szemek és lelkek mámorosodnak meg daloktól, amelyekre másnap émelyegve gondolnak
                  vissza az emlékező tehetségek. Éjfél felé rosszszaguk lesz a nőknek, mintha a
                  vízvezeték felmondta volna a szolgálatot a városban. Zsebmetszőmosollyal áll a
                  primás kiválasztott helyén, amíg öreg cigányok a sarkokban, mint vén bábák,
                  tanácsokkal látják el a zenekar tagjait. Nem várt rád nagy jövő e kávéházakban, ha
                  gyűrű, óra, nyakkendőtű nélkül mutatkoztál a cigányok s a nők horizontján. Polgári
                  szolidsággal jegyzett fekete táblára karambolszámjegyeket a nevetgélő
                  ékszerügynök, amíg a pincér titokzatos jeladással bevitte őt az úgynevezett
                  „szeparéba” vagy konyhába. A cigány jókedvűen vonta a nótát structollas női
                  kalapnak vagy utazóbundának, amely a fogason függött. Szemet húnyt a kontrás,
                  midőn a hölgyek az asztal tetején táncoltak. Pincérek és kávésok arcán örökös
                  mosoly. Gyilkosok írták naponta nevüket a hölgyek legyezőire, az eltöltött szép
                  órák emlékére. S a kocsi tovább ment, a New-york-kávéháznál robogott el, ahol
                  újságírók, színészek, színésznők tanyáztak, boldogan hemperegtek, megbódultak
                  egymás dicsőségétől és okoskodtak, hogyan lehetne nevüket kinyomtatni a másnapi
                  újságba. Félkegyelmű, hóbortos, hírnévre vágyakozó, sívárlelkű, sokszor használt
                  nevű nők és aljas férfiak, cinikus, romlott, haszontalan férfiak üldögéltek itt a
                  napnak minden órájában, szíveket rajzoltak a márványasztalra és adósak maradtak a
                  pincérnek, hangosan beszéltek arról, amit napközben véletlenül olvastak és
                  óvakodtak fehér nadrágjukat összegyűrni. Színházból jöttek és színházba mentek. Az
                  öngyilkosok revolverüket nem halántékuknak szögezték, hanem a pöcegödörnek. -
                  Elsuhant ő is, mint egy furcsa látomás.
            </p>
				<p>
               A Frank Jeremiás és Neje utcájában nagy gyülekezet volt, mint mindég,
                  ha az utcában öngyilkosság vagy esküvő történt.
            </p>
				<p>
               Ki tudna ellentállni: az esti csábnak, minden éjszaka megismétlődő
                  mámornak, délutáni verklihangnak, öregember bús vak éneklésének, házmester
                  legénykedésének, borbélyoknak és fodrásznőknek, akik az esti órában víg,
                  nagyvilágias kedvvel járkálnak ezeknek a házaknak a lépcsőin, folyosóin, titkos
                  gangjain, hálószobáin és mosókonyháin, híreket hoznak, levélkéket kézbesítenek,
                  tudják hogy mi történt a szomszédban, szerelemféltést ébresztenek, mint a
                  vekkerórát beállítják a későnkelők; selymeivel, vásznaival, ékszereivel jön a
                  házaló: ezek a nők legritkább esetben vásárolnak boltokban, házhoz hordják
                  részükre a kereskedők portékájukat. A structollas kalaptól a házaló van elsősorban
                  elragadtatva. Émelygős itt a divat, mint a zsibvásáron: a tarkabarkaság. A
                  cipősarkok hihetetlen nagyra-nőnek, az arcfesték gyújtogat; az alsószoknya akkor
                  kedves, ha suhog... Ezekben a pállott, hunyorgató, mindig félhomályos házikókban
                  laknak azok a furcsa nők asszonyaik felügyelete alatt. Ezek az asszonyok
                  szövetkeznek a házalóval, a suszterrel, a kalapossal és ugyancsak ők a jótállók az
                  ékszerésznél, aki esti órában jár házról házra az esedékes részletért. A gyűrűket,
                  a karpereceket a konyhában a földön guggolva nézegetik a nők, ingben,
                  fésületlenül, papucsban vannak még ilyenkor, de mezitelenségükkel nem hatják meg a
                  láda tetején a boltost. Néha óriási perpetvarok kerekednek, pénzért vagy
                  elszeretett szeretőért, egymás hajának esnek a nők, puffan a pisztoly, rikolt a
                  szidalom, míg a harc oka, a fiatalember közönyösen vakargatja állát a
                  borotvával.
            </p>
				<p>
               Itt mindenki este ébred. S este suhan fel némi körültekintés után a
                  gyanús kapun a nagyhasú polgár és a zöld kamasz. Olyan szaguk van ezeknek a
                  szobáknak, mintha mindennap húsvéti öntözködés volna itt. A kopott diványok,
                  rongyos törülközők, foltos pléhedények, füstölő lámpások, fülledt ágyak,
                  fotografiák, képeslevelezőlapok már hosszú évek óta ugyanazok, csak a lakó
                  változik időnként, elpusztul vagy elvándorol, nyoma vész, a felejtésé lesz, mint
                  az éj és különös játékaik és hangjaik és nevetéseik és politizálásaik és
                  diskurzusaik és szokásos szavaik és bájaik és alvó férfiarchoz intézett szerelmi
                  vallomásaik... Néha úgy szeretnek, mint a tigrisek, máskor ideálokat választanak,
                  akit elevenen sohasem láthatnak, legfeljebb képesújság borítékán vagy a fényképész
                  kirakatában. Éppen ők: a szerelem e megalázottai, szemétdombra vetett lenézettei:
                  éppen ők tisztelik, mint a Legnagyobb Hatalmat, a mindenható szerelmet. Egy napig
                  se élhetnének, ha nem volna valakijük, akit szeretnek. Egy éjet sem szentelnének
                  többé különös kenyérkeresetüknek, ha nem következne reggel, amelyen gyűrötten,
                  lomposan, nem egyszer ittasan befordul a sarkon az a különös fiatalember, akinek
                  évszámra nincs bejelentett lakása a fővárosban, mert a szeretőjénél alszik. Ez a
                  hallgatag, többnyire komor, zord kedélyű, mitől sem megrettenő fiatalember jelenti
                  az életet, a boldogságot a küzdelem árát. Milyen igaz csókkal illetik az unott
                  arcot, milyen jól esik az ökölcsapásuk és mily mindenért megvígasztaló az
                  étvágyuk, amellyel az asszony konyhájából való ebédet fogyasztják! A csontos,
                  velős marhahúsok, amelyek sok zöldségben főnek meg; a hízott libák, amelyek
                  zsírjukban úsznak; az olajos szardiniák és hagymás kaviárok: táplálják a házak
                  lakóit.
            </p>
				<p>
               A temetésrendező mogorván ült a bakon, amíg a rendőr és a kocsis egy
                  léghuzamos kapú tarkabarka, szinte őrjöngő gyülekezetéből kivonszolták az
                  öngyilkos nő hulláját. Titokzatos füttyök hangzottak a mellékutcában, ingújjas
                  fiatalemberek futottak minden különösebb ok nélkül, versenyt a hullaszállító
                  kocsival, rikácsoló némberek tolongtak, az ablakokból kerek bamba szemek meredtek
                  elő, a gyümölcsöskofa köszmétés kosarát felborították, lebontott hajjal, kisírt
                  szemmel ordított valamit a jóbarátnő; por, kavarodás, konyhák füstje, arcfestékek
                  rivalgó pirossága, korom és víz mindenütt ebben a világban, amelyből a öngyilkos
                  lányt kivonszolták a hullaszállítók. Mindenki figyelmesen megnézte a jelenetet,
                  mert lehetséges, hogy holnap éppen őt teszik be a fekete kocsiba. S a halál oka:
                  fulladás...
            </p>
				<p>
               Most hirtelen egy titokteljes kiáltás hangzott fel az utcán, amelyre
                  megrendült a temetésrendező. Egy palánk mögül vagy egy kapuból kiáltott valaki
                  valamit, amit a temetésrendező nem értett, de a hang oly parancsokban hangzott a
                  nyüzsgő utcán, hogy Czifra János nyomban fészkelődni kezdett. „Nem hallottak
                  semmit?” kérdezte a kocsist és a rendőrt. De azok rábámultak és fejüket
                  csóválták.
            </p>
				<p>
               - Álljanak meg! - kiáltotta Czifra János. - Le kell szállnom...
            </p>
				<p>
               A kocsis vonakodott. Kijelentette, hogy a hullaszállító kocsival
                  éppen úgy nem szabad megállni útközben, mint az országúton a postakocsival. Már
                  történt sok rablás...
            </p>
				<p>
               A temetésrendező akkor észrevette saját magát egy kerítés mellett,
                  némileg eltávolodva az utcai lampionoktól, farsangi lármától. Ott állt ő saját
                  maga a sötétségben, ruházata, arca, kalapja ugyanaz és ezidőtől fogva
                  elválhatatlanok lettek az ismeretlennel, az idegennel, akit még eddig sohasem
                  látott... Ő volt az, aki rákiáltott. Az ő parancsoló hangjának nem tudott
                  ellentállani. Czifra János állt a kerítés mellett és várt, amíg Czifra János
                  aprókat lépkedve hozzá közelített.
            </p>
			</div>
			<div type="chapter">
				<head>
               AMELYBEN A BÉKÉS POLGÁR TALÁLKOZIK AZ ÁLOMMAL.
            </head>
				<p>
               Jól szemügyre vette.
            </p>
				<p>
               Őszi ember volt.
            </p>
				<p>
               Hervadt, lehullott leveleknek a színe volt az arcán. Ráncok és
                  vonalak mendegéltek titokzatos céljaik felé, mint a bánat útjai. Nyoma sem volt
                  ezen az arcon annak az egykori fiatalembernek, amilyennek még egy órával előbb is
                  képzelte magát a temetésrendező. A borbélyok cégtábláiról való mokány, pedrett,
                  elbizakodott, fodros, pengő férfiú, aki a hölgyek szoknyái között suhant a
                  lakodalomban: mire Frank Jeremiás és Neje utcájába ért - olyan lett, mint egy
                  ócska cipő. Szomorkás, bágyatag volt a barna tekintete, mintha hosszú betegségből
                  lábbadozna. A papirszivarszipkát a szivarral csendes meggondoltsággal tartotta
                  szájában. Kezét lecsüngesztette és kerek fekete szalmakalapja búsan billent
                  fejbúbján. Olyan embernek látszott, aki mindig a házak fala mellett szokott járni.
                  Nem sok vizet zavart az életben. Sokat hallgatott és csendesen sétált. A
                  temetésrendező elképedve nézte saját magát. „Vajjon ugyanaz a foglalkozása, ami az
                  enyém?” - villant át agyán a gondolat.
            </p>
				<p>
               A szomorú ember mozdulatlanul állott a kerítés mellett. Vajjon miért
                  került ez utcácskába, a hölgyek utcájába, ahol reá nem sok szükség lehetett?
                  Unalom, vagy véletlen vetette ide? Mit felel, ha a temetésrendező megszólítja és
                  felelősségre vonja külsejéért? Vajjon tudja-e itt e távoli kerületben, hogy él
                  Pesten a Ferencvárosban egy bizonyos Czifra János nevű vállalkozó, aki
                  pontról-pontra hasonlít rá?
            </p>
				<p>
               Czifra János darab ideig törte a fejét, hogyan kellene beszélgetésbe
                  ereszkedni. Végre megszólalt.
            </p>
				<p>
               - Ez ugy-e bár Frank Jeremiás és Neje utcája és nem messzire vagyok a
                  tizenkettes háztól?
            </p>
				<p>
               Az idegen éppen olyan udvariasan emelte meg kerek szalmakalapját,
                  mint a temetésrendező. S
                  ugyanazon
                hangon, óvakodva és tartózkodva, - amint Czifra János felelné, így
                  szólt:
            </p>
				<p>
               - Valóban, uram, ez Frank Jeremiás és Neje utcája és valószínűleg
                  közel vagyunk a tizenkettes számú házhoz.
            </p>
				<p>
               A temetésrendező tudomásul vette a választ. Ismét megemelte kerek
                  szalmakalapját és a másik viszonozta a köszönést, mint két udvarias és egymást
                  ismeretlenül is tiszteletbentartó polgár: készültek elválni.
            </p>
				<p>
               - Köszönöm, uram.
            </p>
				<p>
               - Kérem, uram.
            </p>
				<p>
               A temetésrendezőnek azonban újabb ötlete támadt a beszélgetés
                  folytatásához.
            </p>
				<p>
               - Nem tudhatnám meg, uram, hány óra van?
            </p>
				<p>
               - Nagyon szívesen megmondom, - felelt az idegen és lassú,
                  szertartásos mozdulattal benyúlt a zsebébe s elővette a temetésrendező
                  aranyóráját. Szakasztott testvére volt ez az óra a temetésrendező órájának. Talán
                  a belsejében is ugyanannak a svájci gyárosnak a neve szerepel.
            </p>
				<p>
               - Kilenc óra van, - felelt az idegen és komolyan csattintott
                  órájával, amelyet visszahelyezett mellényzsebébe.
            </p>
				<p>
               A beszélgetés ismét megszakadt. Ismét kalapemelések és a két polgár
                  elvált. A temetésrendező indult jobbra, az idegen balra. Ámde alig tettek néhány
                  lépést: mindketten megállottak, egy utcai gázlámpa volt közöttük, amelynek sápadt,
                  kékes lángjánál figyelmesen nézegették egymást Frank Jeremiás és Neje
                  utcájában.
            </p>
				<p>
               Nyáriszoknyás nők mentek a gránitkockákon. A szél belefujt ruhájukba,
                  mint a vitorlákba. Valahol zongorát pengettek. Egy kövér nő virágcserepeit öntözte
                  az emeleten és a víz lecsorgott a járdára.
            </p>
				<p>
               A temetésrendező arra gondolt, hogy talán ismeretlen, sohasem tudott
                  és látott testvérével találkozott. De hogyan történt, hogy eddig sohasem látták
                  egymást és nem tudtak egymásról?
            </p>
				<p>
               Állt a két polgár és nézett. Hogyan kezdjék, mit mondjanak egymásnak,
                  hogyan folytassák eddigi életüket? Két vándorlólegény erdő sűrűjében, országút
                  bitangjában könnyebben ismerkedik meg egymással, mint két jólöltözött polgár a
                  pesti utcán.
            </p>
				<p>
               Az idegen mintha eltalálta volna a temetésrendező gondolatát:
            </p>
				<p>
               - Ön ismeretlen ebben az utcában, uram, amíg én mindennap itt vagyok.
                  Ha valami útbaigazítással szolgálhatnék? - szólt nyájasan.
            </p>
				<p>
               A temetésrendező rőtpiros lett.
            </p>
				<p>
               - Véletlenül tévedtem ide s nincs itt semmi keresnivalóm. De mondja,
                  kérem, miért kiáltott rám, amikor a kocsin ültem?
            </p>
				<p>
               Az idegen őszintén felelt:
            </p>
				<p>
               - Ön képzelődik, uram. Én nem kiáltottam önre. Egyáltalában nem
                  szokásom a kiáltozás. Igen csendes ember vagyok.
            </p>
				<p>
               - Képzelődtem... mormogta a temetésrendező. - Világosan hallottam,
                  hogy valaki nevemen szólít, még pedig olyan hangon, hogy kénytelen voltam
                  leszállni a kocsiról.
            </p>
				<p>
               Az idegen könnyen megharagudott. (Akárcsak Czifra János.)
            </p>
				<p>
               - Uram, ne vádoljon gyermekcsínytevéssel. Ismétlem: nem szokásom a
                  kiáltozás. És most hagyjon utamra s ne kövessen.
            </p>
				<p>
               - Én nem követem önt. Ellenkezőleg ön lépett az én útamba. Méltatlan
                  dolog volna, ha tovább is folytatnám ez utcai civódást, - felelt a
                  temetésrendező.
            </p>
				<p>
               Kalapot emelt és ismét elindult.
            </p>
				<p>
               Alig tett tíz lépést, ismét beleütközött az ismeretlenbe.
            </p>
				<p>
               - Ez már mégis bosszantó, - kiáltott fel Czifra János. De hát kicsoda
                  ön, aki nem szűnik meg terhemre lenni?
            </p>
				<p>
               Az idegen ekkor szelíden, szomorúan elmosolyodott:
            </p>
				<p>
               - Tehát még mindig nem ismersz meg? Én vagyok az álmod.
            </p>
				<p>
               - Ostobaság...
            </p>
				<p>
               Az idegen megfogta a kezét a temetésrendezőnek.
            </p>
				<p>
               - Ne bosszankodj s ne haragudj. Azért találkoztunk, mert nemsokára
                  végleg el kell válnunk. Meghalunk mind a ketten. Az emberek, mielőtt meghalnának:
                  találkoznak a megelevenedett álmukkal. Én vagyok az ember, aki mind azt cselekszi,
                  amit te reggel álomnak vélsz. Én vagyok az, aki azt a sok furcsaságot,
                  bolondságot, tréfát, gyilkosságot, meredélyről való zuhanást, paráznaságot,
                  fajtalanságot, mezítelenséget, vadállatokkal való birkózást, lencseevést,
                  csókolózást, óriásokkal és törpékkel való küzdelmet elkövettem. Én jártam a
                  toronytetőn, a kút mélyében, rablókkal viaskodtam, amíg te az ágyban
                  nyujtózkodtál.
            </p>
				<p>
               A temetésrendező hörcsögmérgű emberke volt. Nem győzte tovább
                  hallgatni az idegen fecsegését. Felemelte a kezét és csattanós pofont mért az
                  idegen arcára.
            </p>
				<p>
               Az idegen szelíden, szomorúan hátralépett és csendes dorgálással
                  mormogott:
            </p>
				<p>
               - Megbolondultál, Czifra János? Engem bántasz, magadat bántod. Hát
                  már végképen elfelejtettél ifjúkorodból, amikor még mindketten ártatlanok és
                  tiszták voltunk s együtt jártunk az esküvőkre, az elővárosi templomokba, ahol a
                  menyasszonyok szinte magukon kívüli állapotban térdepeltek az oltárnál, vagy
                  álltak a lépcsőn a déli napsütésben, alsószoknyájuk kifehérlett fehér cipőjük
                  felett, a mirtusz körülfonta fejüket, mint a legszebb királynői korona,
                  menyasszonycsokruk gyöngyvirágból volt, amelyet szentelt vízzel hintett meg a pap
                  és a szőke, nagybajuszú kántor abbanhagyva az orgonázást (a pap jeladására)
                  mélabús, hajas, nagy fejét tenyerébe hajtotta a karzat sarkában, amíg az oltárnál
                  a világos selyemköpenyeges, borotváltarcú káplán, kézzel is integetve, szemét hol
                  lehunyva, hol karikára nyitva, egy szentet és egy varázslót egyesítve magában,
                  okosan mosolyogva az okosakra, fanatikus hittel a babonásokra, egy jó vándor
                  hangján, akivel véletlenül találkozunk: parabolákat mondogatott a házasság
                  szentségéről. Ah, hány esküvőt hallgattunk végig, - csaknem annyit, mint a
                  penészvirágarcú, korán fonnyadt, sohasem kifejlett kántorkisasszony, aki apja
                  mellett foglalt helyet a karzaton és műértő szemmel kísérte a menyasszonyok
                  viselkedését az oltár előtt... Hányszor voltunk vőlegények, kis
                  gyöngyvirágcsokorral a kabátunkon, hányszor csókolóztunk sáppadt, izgult
                  barátnőkkel, foghagymaszagú nagybácsikkal, levendulát és dohosságot lehelő
                  nénikkel, vállalkozó nézőkkel, pikáns idegenekkel a szertartás után! Hányszor
                  ültünk be a felvirágozott fiákerbe a szűzek mellé, akiket az egyház intézkedéséből
                  magunkévá tehetünk, hogy valóságban megmutassuk nekik a fájdalmakat és örömeket; a
                  tengeren hánykódó hajók belsejét; a hajnalhasadáskor kicsorduló bíbor vért a
                  hófehér párnákon; a kéj és kín futamait; a sikoltás gyönyörű skáláját; a
                  felsivító, parázstapintású jajt; a mirtusz hullását; szemfehérek fordulását;
                  sarkantyús taréját a férfiasságnak; menekülő riadását a fülemilefészeknek,
                  amelynek kerülete nem nagyobb, mint a jegygyűrűé: hogy végigéljünk nászéjszakákat,
                  amelyeknek kezdetén kétszer is keresztet vet a vallásos férfiú, gyermekkori imát
                  mond magában a nő, a ruha és a harisnya úgy hull le, mint a virág szirma; mintha a
                  tengerhabjának fehérségén át ábrándozna a sárga holdvilág, olyan színű a
                  testecske, amely remegve várja az inkvizitor piros palástját... legalább is így
                  gondoltuk mi, meg ők az álmatlan éjjeleken, akik a Margit-zárda, vagy a
                  Mária-intézet holdas éjjelein szőttek maguknak képeket a gondolataikhoz. - Csak
                  emlékezz, te megátalkodott temetésrendező, egykor minden fátyolos menyasszony
                  veled esküdött meg éjnek-éjszakáján a Bakáts-téri templomban! A karinges káplán
                  rövidre fogta a szót és az imádságot, két gyertya pislogott az oltáron és a
                  dugóhúzóbajszú, pálinkásüveg termetű harangozó közömbösen fonta össze kezét: midőn
                  szegény szép leányok kezét kötötte meg stólájával az egyház szolgája. Ámde
                  marcona, hadviselt, kiviaszkolt bajszú, fehérmellényes, ráncbaborult nagybácsik
                  itt is éppen úgy várták a menyasszonycsókot a templom hajójában, mint a gazdagok
                  esküvőjén, ahol fényárban úszott oltár és hajó és a sekrestyében ruhát váltott a
                  pap, mint egy próféta a nagy jelenet előtt, hosszú, földigérő palástot borítván
                  nyakába, az életunt sekrestyés hő imát kezdett, a kántor meghúzogatta az orgona
                  sípjait és zörgött a siffon, a csipke, a vászon a menyasszony ráncos vagy kőkemény
                  combjain, - amely combokról azt hiszik a nők, hogy egyedül az ő tulajdonukban
                  vannak. Hányszor kellett volna odakiáltani hetyke kis nőszemélyeknek, akiknek a
                  harisnyakötőjükön kívül egyéb jótulajdonságuk nem volt, hogy: „ne légy büszke, te
                  kis majom, hisz odakünn a nagyvilágban még sok millió-millió nő viseli a
                  harisnyakötőt, ami a te birtokodban is van!” A Gyep-utcában bódorogtunk a
                  földszintes házak ablakai alatt, hol inges nők bolházkodtak a nyári estén,
                  bölcsőjében összeszoritott öklöcskével, felfúvalkodottan bőgött a csecsemő,
                  kakukosóra zörgött, kékcihás párnák várták az álmot a megvetett ágyakban, cipőjét
                  hosszadalmasan, elgondolkozva húzogatta a gazda, gyermeklány szinházi plakátokról
                  álmodott, fehér cipőről a hajadon, titkos vétlenségekről, szárnyrakelt
                  hímarkangyalokról, kulcslyukon belopózkodó szakállas Szellemről az özvegy
                  menyecske. A Viola-utcában korcsmáztunk, ahol a Kossúth-nótát harmonikázzák
                  felváltva a Gotterhaltéval; kövér asszonyaiktól félő polgárokkal ittunk
                  barátságpoharat és boldogan szürcsöltük italunkat, ha amaz a bor hatása alatt
                  elárult némely családi titkot. Ó, a polgári asszonyságok sem egyformák a
                  hálószobák zárt ajtajai mögött! Különös szenvedélyek, - cirkuszi mutatványok, -
                  napközben megvetéssel emlegetett emberi testi szükségletek bontakoznak ki a
                  csendben, a házastársi egyedüllétben. - Dobon lovagol a majom. - Lábas tükörben
                  nézegeti arcát a kevély hentes. Állott vízzel, verejtékkel, kigyónyállal
                  manipulálnak a nők; míg a beborozott férfiak az ágy alá menekülnek a feleségük
                  rikoltása, erőszakossága, haragja elől. - Csak a Viola-utca hálószobáinak
                  történetét szerettük volna megismerni, - s többé nem lett volna előttünk rejtély
                  az élet, a mindennap, az emberi cselekedet...: sok mindennek és mindenkinek
                  története a Viola-utcában és környékén. - Az Angyal-utcában sikoltott a
                  menyasszony, mintha torkát vágnák és a nyáréji hold szelíd megbocsátással nézett a
                  földszintes házakra. A Páva-utcában káromkodott egy hölgy éjnek-éjszakáján, mint
                  egy huszárstrázsamester, pedig csak aznap ment férjhez és az ujdonsült férj
                  ügyetlenül fogott kötelességéhez. Kéjes kiáltások, boldog dörmögések, elfojtott
                  jajgatások, izgatott csillapító szavak hallatszottak a Liliom-utca ablakai mögül,
                  midőn esküvő volt az utcában... Még a kétszeres özvegyasszonyok is
                  szemérmetesek... S a férfiak oly ügyefogyottak, mint a halak a szárazföldön.
            </p>
				<p>
               - Igen, - mondta a temetésrendező, - mindíg jószívű ember voltam és
                  sajnáltam a gyenge női teremtéseket a brutális férfiak miatt.
            </p>
				<p>
               Az Álom csendesen legyintett:
            </p>
				<p>
               - Hagyjuk, Czifra úr, az álszenteskedést, mi ketten jól tudjuk a
                  magunkét. Míg napközben szomorú, ünnepélyes s meghatott orcával viseltük
                  foglalkozásunk fekete ruháját, összekulcsoltuk kezünket, mint a sekrestyések, az
                  égbe néztünk, mint a kántor a temetésen: éjjel, loppal, egy másvilági, (tehát
                  való) életünkben csak olyanok voltunk, mint a fekete nyakkendős kanverebek a
                  tűzfal csúcsán, amint lehetetlen táncukat lejtik a szürke kis nőstény körül. Hogy
                  illegettük, hegyeztük, borzoltuk magunkat! Lovagoltunk testhezálló fehér nadrágban
                  vad paripán: hölgyünk szemeláttára. Költők voltunk, akik éhesen pennát rágnak
                  fehér papiros felett. Fajdkakas módjára durrogtunk. Az orgona hangja szólalt meg
                  szívünkben és pénzeszsákból úgy mértük a tallért, mint a lisztet. Csak hagyja,
                  Czifra úr, mert nagyon megjárná, ha a nők ragaszkodnának igéreteihez, amelyeket
                  álmában tett. Csak emlékezzen arra, hányszor feküdt a kis varrónő lábainál, amíg
                  az egyhangúan, közönbösen mozgatta a varrógép hajtókáját fehérharisnyás lábaival!
                  Emlékezzen a pirosnyakú hentesnére, akit sok éjszaka elrabolt férje mellől.
                  Gondoljon a szavakra, amelyeket gyanútlan nők szájára adott álmában. Élete végéig
                  tömlöcben ülhetne a szerelmi erőszakoskodásokért, amelyeket szendergésében
                  elkövetett... Annyi idegen sonkát senki sem lopott a kéményekből, mint ön, Czifra
                  úr.
            </p>
				<p>
               A temetésrendező megnézte duplafedelű aranyóráját:
            </p>
				<p>
               - Nem is tudom, hogy miért hallgatom az ön haszontalan fecsegéseit.
                  Az egész kerület tanú rá, hogy mindig tisztességes ember voltam. Mindenkinek
                  megadtam a kellő tiszteletet kalapemeléssel és modorral, - senki annyiszor nem
                  emelt kalapot, mint én, - de viszont megköveteltem a magam részére is a köteles
                  elismerést. Ügyeltem külsőmre: mindennap én voltam az első a borbélyműhelyben; s
                  nem volt nyugtalan éjszakám adósságok miatt. Sohasem vállaltam el a temetés
                  rendezését hitelbe, mert undorodtam a pörösködéstől, - inkább zálogot vettem,
                  családi ékszert vagy bundát, amelyet pontosan, hiánytalanul visszaadtam... Ezekre
                  a zálogokra is csak azért volt szükségem, mert ismerem az embereket. Csak addig
                  szeretik igazán halottjaikat, amíg véglegesen a föld alá dugták őket. Ki fizetne
                  egy öregemberért, aki már hetek óta a temetőben fekszik? - Kár tehát minden
                  szóért, amellyel ön az én becsületemet kisebbíti. Nyugodtan állok mindíg a bíró
                  elé. Czifra János nagyon tisztességes ember volt világéletében.
            </p>
				<p>
               Az Álom nem tágított. Karonfogta a temetésrendezőt és mélyen a
                  szemébe nézett. Titokzatosan susogott:
            </p>
				<p>
               - És vajjon mit keres ma este Czifra János Frank Jeremiás és Neje
                  utcájában? Én megmondom Czifra Jánosnak, ha nem tudná. Menyasszonyt keres itt a
                  temetésrendező, amint ez már régi szokása a polgároknak, akik végigették s itták
                  az esküvőt, szemtanui voltak bizalmas gyöngédségeknek, önfeledtségeknek, lakodalmi
                  illetlenségeknek, izgató beszélgetéseknek és nyugtalanító szempillantásoknak. Régi
                  szokása ez a polgárságnak, hogy lakodalomból jövet, eltéved Frank Jeremiás és Neje
                  utcájába. Idejönnek a temetésekről, a bírósági tárgyalásokról, a válópörök után,
                  családi szerencsétlenségek és bánatok nyomán a gyönge idegzetűek. Itt bukkannak
                  fel a megcsalt férjek, midőn szemtanui voltak feleségük hűtlenségének az ágy alól
                  vagy a rosszul lefüggönyözött ablakon át... (ha ugyan nem a hűtlenségen ért nőt
                  ölelik meg előbb féltésükben s elkeseredésükben.) Idejönnek a gyászolók, akik
                  délután minden boldogságukat eltemették a föld alá. Itt találhatók azok, akik
                  szürke, pókhálószínű arccal, igen csendesen és feltűnőséget kerülve: reggel
                  szabadultak ki a börtönből, amelyben évekig ültek valamely bűntettért, amelynek
                  még emlékét is elfeledték. A rendőr lépése ijesztőbben koppan ebben az utcában,
                  mint máshol. Bújdosók ólálkodnak az ablakfüggönyök csücske mögött. Részeg ember
                  tunyán gajdol, rabló nagyot lélekzik és lehemperedik, a gyilkos itt előkelő úr és
                  megtraktálja a hölgyet, akit a véletlen ölébe sodort. Ezek a falak, amelyeket
                  ritkán festenek, - hisz hosszú időre senki se vesz lakást ebben az utcában, - ezek
                  a bútorok, amelyek itt az emberek kényelmét és bujaságát szolgálják; a tükrök,
                  amelyekben annyi feldúlt arc nézett már hajnalonkint; az ajtókilincsek és
                  házmesterek, bebocsátói tántorgóknak, részegeknek, alattomos bujálkodóknak vagy az
                  élettől szívenszúrottaknak; a sötét folyosók, amelyeknek minden kövéhez múló
                  ifjúság széttaposott rózsája hervadva tapad; a verkli hangja, amely délutánonkint
                  itt felzendül, mint az előre megrendelt halotti ének a haldoklók közül... ezek a
                  dolgok nemde csak undorral tölthetnek el oly tisztességes embert, mint amilyen ön
                  is, Czifra úr?, mégis itt bujkál az éj leple alatt... piros alsószoknya szegélyét
                  lesi a homályban... kancsi nő rikoltó pillantását várja a sarki lámpás alatt...
                  töntörgő, fehérharisnyás lábak után veti magát... Pedig egyszer, tapasztalatlan
                  ifjú korában csúfosan, szitkozódva megverték, piszkos seprűvel megkergették,
                  házmesterrel a sarokig üldöztették és végül átadták a nagybajuszú rendőrnek, midőn
                  pénztelenül, szerelemittasan betévedt a házba és ivott a pohárból, amihez csak
                  annyi jussa volt, mint egy tizennyolc éves fiatalembernek... És most vénségedre
                  ismét idesodródtál, Czifra János, te szegény hervadt falevél?
            </p>
				<p>
               A temetésrendező az Álom karjára tette kezét:
            </p>
				<p>
               - Ne papolj, öreg. Elég prédikációt hallgattam végig életemben. Nincs
                  értelme a sok beszédnek. Egy-kettőre a sírba kell ereszteni a halottat. Mindig a
                  gyorsaságáról volt híres az én üzletem. Lezárni a koporsót, aztán gyorsan elvinni,
                  hogy idejük se legyen a családtagoknak a hosszadalmas búcsúzkodáshoz. Miattam
                  ugyan sírhattak, jajgathattak, kapaszkodhattak a koporsóba... Menjünk! kiáltottam
                  mindig. Menjünk be abba az ócska házba, ahonnan ama nagy veszekedés hallatszik.
                  Talán éppen meggyilkolnak valakit?
            </p>
				<p>
               Így szólt a temetésrendező és kerek kalapját hetykén félrecsapta.
                  Határozottan jókedve kerekedett az Álommal folytatott vitatkozás után. Szinte
                  ruganyos léptekkel ment előre, amint átlépett a kopott küszöbön.
            </p>
			</div>
			<div type="chapter">
				<head>
               ELBÁNIK A BŰNÖS ÖREGÚRRAL.
            </head>
				<p>
               A ház - mint Frank Jeremiás és Neje valamennyi háza - sötét udvaros,
                  dohos, düledező ház volt. Mintha már réginek és rongyosnak tervezte volna
                  újkorában is építője. A vakolat lehullott, az ablakok olyan szennyesek voltak,
                  mint az arcok, amelyek rajtuk kibámulni szoktak. A lépcsők arra látszottak építve,
                  hogy részeg ember kitörje rajtuk a nyakát, miután felhúzták, feltolták,
                  felvonszolták az emeletre, hogy órájától és pénztárcájától megfosszák egy setét
                  szobában... Olyan volt a ház, mintha egy Dickens-regényből volna kivágva, de ő ezt
                  nem tudta.
            </p>
				<p>
               Az udvaron nagy esti veszekedés volt.
            </p>
				<p>
               A veszekedés központja a házmester volt, egy nyurga, fegyházképű,
                  ragyás fiatalember, aki a világon semmit sem szeretett úgy, mint a borravalót. Egy
                  leánnyal volt pöre, aki valamiképen megrövidítette. A ház lakói az ablakokhoz
                  tódultak, némelyek az ablakpárkányra vitték szokásos vacsorájukat (párizsit,
                  szardiniát, ecetes halat, hagymás kolbászt és az elmaradhatatlan sört), hogy
                  semmit se veszítsenek a veszekedés részleteiből. Ott álltak, ültek; némelyek már
                  rózsát tűztek a hajukba, mások kalapot tettek fejükre (mielőtt még ingjüket is
                  felvették volna), ismét némelyek csak amúgy otthoni pongyolában ácsorogtak, akik
                  otthon szándékoztak tölteni az éjt.
            </p>
				<p>
               Meleg párával volt telítve minden, mint egy gőzfürdő, amely éjszaka
                  nyílik meg, ahol férfiak és nők együtt fürdenek.
            </p>
				<p>
               Az ablaküveg verejtékezett, a spirituszláng zölden kanyargott, mint a
                  boszorkánykonyhán a láng, ahol fekete, villámló szemeket, bűnösen kicsattanó
                  ajkakat, rózsaszínű füleket főznek, kondor hajszálakat göndörítenek, körmöt
                  élesítenek és pirosítanak; a tükrökből vérpiros, duzzadt nyelvek, lázas szemek,
                  fehérre meszelt vállak nézegettek vissza; a rizspor és a selyem úgy röpködött,
                  mint a színházi öltözőkben; szerelmes levéllel hűtik a frizérvasat; a magossarkú
                  cipők nyurgán álldogálnak a fal mellett az előszobában, mint versenylovak az
                  istállóban; a könnyű csipke cimboráskodva takarja el a nyakak forradásait; az
                  arcfesték tégelyében az asztal alá gurul, mintha ezentúl többé sohasem lenne
                  szükség reá, csak a mai éjszakán.
            </p>
				<p>
               A fiatalember, aki a házban lakott, - egy még nem öreg, de érett
                  asszonyság kegyence lévén, - egy nagy bottal verni kezdte belülről az emeleti
                  ajtót. A hangos kopogtatásra a házmester valóban elhallgatott, dörmögve,
                  szitkozódva, mint az elvonuló csata húzódott vissza odujába. És a veszekedésnek
                  ezzel vége lett.
            </p>
				<p>
               Ugyanekkor a ház leggazdagabb lakója - ugyanaz az érett hölgy - piros
                  sláfrokjában kihajolt a folyosó vasrácsán és elkiáltotta magát:
            </p>
				<p>
               - Mit tátják a szájukat? Menjen mindenki a dolgára.
            </p>
				<p>
               Ezzel valóban helyreállott a nyugalom a házban.
            </p>
				<p>
               Az érett hölgy, bizonyos Jella asszony, nemcsak gazdagságának és
                  megjelenésének köszönhette tekintélyét, hanem annak a körülménynek is, hogy
                  rokonságban állott a háziúrral, Frank Jeremiással és Nejével.
            </p>
				<p>
               Ide igyekezett Czifra János és barátja, az Álom.
            </p>
				<p>
               - Még jókor jöttél; messze a temetésem - szólalt meg Jella asszony,
                  amidőn a temetésrendezőt meglátta. - Egyelőre azzal foglalkozom, hogy
                  brilliánsokat gyűjtök. Követ meg leányt. Eladni akarsz vagy venni, Czifra
                  János?
            </p>
				<p>
               Jella a konyhában ültette le a látogatókat, mint a régi bizalmas
                  barátokat. (Czifra Jánost régen ismerte a temetésekről, midőn egy-egy ismerős nő
                  meghalt az utcában és Jella megtisztelte a halottat, fiákeren menvén temetésére.)
                  Éppen vacsorát főzött az asszony, mert ő látta el koszttal azokat a lányokat,
                  akinek volt elég pénzük. Állandóan lakott nála két-három leány, akinek gondját
                  viselte, tejben-vajban fürösztötte; Jellánál lakhatni: nagy kitüntetés és
                  hitelképesség volt. Rosenbaum és Quitt, ennek az utcának a kereskedője, „Jella
                  lányainak” szívesen szállította a legszebb ékszert és a legjobb ruhát.
            </p>
				<p>
               Vacsorára libapecsenye volt.
            </p>
				<p>
               Libacombot tett Czifra János és barátja elé az asszony; omlós fehér
                  kenyeret vágott, pezsgős üveget nyitott és tovább sürgölődött a konyhában.
            </p>
				<p>
               - Meg kell elégednetek azzal, hogy a kezetekből ehettek. Nekem nincs
                  időm a nagy vacsorák rendezéséhez, mert mindig sok a dolgom. Én mindig dolgozom,
                  mert világéletemben becsületes nő voltam. A munkát nem szégyenlem. Szívesen
                  súrolom a szobát is. De kisűlne a szemem, ha akadna férfi a városban, aki rosszat
                  beszélne rólam. Úgy bizony, Jella mos, vasal, főz, takarít, egymás mellé rakja a
                  krajcárokat, örül, ha megajándékozzák akár egy hatoskával is, mert sok mindent
                  kell pótolni. Nagy vagyont vittek el a csikók.
            </p>
				<p>
               - A csikók? - kérdezte ámulva Czifra János.
            </p>
				<p>
               - Te persze, mint aféle tisztes polgár, nem is tudod, hogy versenyt
                  is szoktak tartani Pesten? - csattant fel Jella. - Mindig mondtam, hogy csak a
                  bugrisok boldogok ebben a városban. Fiatalkoromban, mikor aranytálcán hozott elém
                  mindent az élet, úgy robogott velem a fiáker, mint egy bolonddal: grófok, urak,
                  zsokék voltak a barátaim. Mindenki ismert a turfon. Messziről intett Batthiányi
                  Elemér, amikor meglátott. Janek hozzám járt vacsorázni. Az öreg Szemere a
                  szakállába nevetett, amikor vicceket mondtam neki. A legszebb fiú volt a kedvesem
                  és nagyon szerettük egymást. Olyan tiszta volt, mint a cukorbaba... Aztán
                  szerencsétlenségemre magam is játszani kezdtem. Én mindenemet eljátszottam. Pedig
                  volt már vagy százezer forintom... Azért főzök most a konyhán, hogy a százezer
                  forintomat visszaszerezzem. Már nem sok hiányzik belőle.
            </p>
				<p>
               A temetésrendező ajkán csurgott a libazsír. Magában igazat adott
                  azoknak, akik Jella főztjét dícsérik.
            </p>
				<p>
               - Egyetek kovászosugorkát. Magam raktam el a mult héten. Olyan, mint
                  az üveg.
            </p>
				<p>
               A temetésrendező mindenből evett. Komolyan és ünnepélyesen ült a
                  konyhában a faszéken, mint egy tisztességes emberhez illik.
            </p>
				<p>
               - Olyan becsületes arcod van - mormogta Jella, amint félszemmel
                  végigmérte látogatóját -, hogy szívesen idevennélek üzletvezetőnek. Törülközőket
                  hordani, mosdótálat kiönteni, ajtót nyitni a látogatók előtt... az volna a
                  foglalkozásod; van-e kedved hozzá?
            </p>
				<p>
               A temetésrendező felemelte egy lábas fedelét a tűzhelyen és
                  kíváncsian belekukkantott.
            </p>
				<p>
               Jella a főzőkanállal a kezére koppintott.
            </p>
				<p>
               - Orrod tőle foghagymás.
            </p>
				<p>
               Kövér marhahús főtt ott levesben, sok zöldséggel, velőscsont nyúlt
                  ki, mint az erő, paprika, karfiol, kalarábé, répa, zeller illatozott. Egy darab
                  tyúkhús is mutatkozott a levesben.
            </p>
				<p>
               - Ilyent még Ferencz József sem eszik, dörmögte a
                  temetésrendező.
            </p>
				<p>
               - Meghiszem azt - felelt Jella. - Az én Királyomé ez a leves.
                  Mindennap, mindig főtt marhahúst eszik, mikor felkel.
            </p>
				<p>
               - Be sajnálom, hogy sohasem lehettem nők barátja. Azt hiszem, ez a
                  legszebb pálya a világon, - szólt elmerengve a temetésrendező.
            </p>
				<p>
               - Az én kedveseimnek mindig jó dolguk volt, amíg hűségesek voltak
                  hozzám. Igaz, hogy azt sem tűrtem meg, hogy más nővel szóbaálljanak, de én aztán
                  ápoltam, tápláltam őket. Jobb dolguk volt mint az anyjuk szívében. Virrasztottam
                  az álmuk felett, kitisztítottam a cipőjüket, kimostam a lábravalójukat,
                  kivasaltam, rendbehoztam őket, még le is beretváltam a szakállukat, ha a
                  borbélyüzlet már zárva volt... Az én kedvesem volt a legelső gavallér ebben a
                  kerületben. Még zsebpénzt is adtam neki, ha nem volt. Olyan parfümöt locsoltam a
                  zsebkendőjére, hogy még a szomszéd kerületben is megismerték az én illatomat.
                  Olyan parfümje nem volt és nincs senkinek Pesten.
            </p>
				<p>
               Amíg Jella beszélt, a temetésrendező figyelmesen szemügyre vette a
                  molett asszonyságot, kőkemény idomait, elszánt, nyugodt arcát, hideg szemét, hűvös
                  homlokát és hátrasimított haját. Nem volt ezen a nőn semmi, ami mesterkélt lett
                  volna. Csak mérges volt, mint azok a jó gazdaasszonyok, akikről betegágyában
                  álmodozik a magányos férfi. Ilyen asszony mellett tán még meghalni sem lehet.
                  Olyan rendet tart a házában...
            </p>
				<p>
               - Ha egyszer megürül a hely, fogadjon fel babájának - szólt nevetve
                  Czifra János és tán komolyan gondolta, amit mondott.
            </p>
				<p>
               Jella nem csodálkozott a temetésrendező ajánlatán.
            </p>
				<p>
               - Mindennap hallok elég ajánlatot, amikor papucsban, hajadonfővel,
                  kosárral a piacra megyek, a zöldséges kofához beállok, vagy a trafikban megnézem a
                  sorsjegyeim számát. Úton-útfélen megdicsérik a férfiak a derekam, a lábam, a
                  vállam. Ámde ezek a férfiak tévednek. Az én vérem olyan nyugodt, mint a tó. Én már
                  nem igen teszek semmi bolondot hátralévő életemben. Komoly nő vagyok.
            </p>
				<p>
               - S én komoly férfi - kapta fel a szót Czifra János.
            </p>
				<p>
               - A kora ellen nem volna kifogásom. Szeretem az öreg embereket. A
                  barátnőm a legboldogabb asszony, mióta a nyugalmazott kapitánnyal házasságra
                  lépett. A kapitány, bár tiszta és kellemetes férfiú, közelebb van a hatvanhoz,
                  mint a szombat a vasárnaphoz. A mi szempontunkból egy tiszta férfi sohasem
                  vénülhet meg. Csak ne legyen nagyon kövér, ne köpködjön, hápogjon, horkoljon,
                  disznókodjon, fulladozzon egy férfi! Látogassa rendesen a borbélyát, a szabóját, a
                  fehérneműsét, a suszterét. Részegségében se feledkezzen meg magáról. Ne
                  bóbiskoljon ebéd után. A foga és keze legyen tiszta, jószagú a szája, választékos
                  modora, óvakodjon a káromkodástól és lehetőleg gyakran járjon gőzfürdőbe, a
                  ruháját ne pecsételje be a pecsenyével, ne tapossa szét a cipőjét, ne izzadjon a
                  keze vagy a lába... És vallásos legyen, mert én hiszek a Jóistenben, aki eddig
                  minden bajomban megsegített.
            </p>
				<p>
               Ebben a percben a fürdőszobából hangzó víz csobogásán át egy
                  erőteljes káromkodás hallatszott.
            </p>
				<p>
               - Henrik már ismét nem találja a törülközőt - rebbent fel az asszony
                  és kifutott a konyhából.
            </p>
				<p>
               A temetésrendező szivarra gyújtott és körülnézett a házban. Rejtetten
                  égett a lámpás a félhomályos előszobában. Jobbra-balra ajtók nyíltak, amelyek
                  mögött az emberek legkülönösebb életüket élik. Nők hevernek pamlagon tán s unottan
                  üres szemmel nézik a plafon cirádáit. Százszor látott mezítelen képeken közönbösen
                  síklik el a tekintetük. A szőnyeg szövésében nem egyszer a maguk életének vonalát
                  keresik, amikor besüt a hold az ablakon. Élet van itt, tarkán s álmosan, kurtán és
                  furcsán, sírósan és hóbortosan... az új ruhák és új cipők és az olcsó ékszerek
                  ábrándképei repkednek az ágyak menyezetei alatt kiviaszkolt férfi bajszokkal,
                  borotvált, vakmerő arcokkal, kacsafark formájú frizurákkal. Mezítelen lábfejen
                  kopog a félcipő, amidőn lustán az ablakhoz közeledik, hogy pillantást vessen a
                  zsalúk alól a forró nyári délutánba. Az óramutató szundikálva folytatja útját
                  napközben - legfeljebb az ebédidőben élénkül fel - kártyavető asszonyok,
                  tyúkszemvágók, varrónők, szomszédok üldögélnek a szőnyegen a félhomályban és olyan
                  hosszant mesélnek, mint az Ezeregyéjszakában. Mily boldogság lehet itt és így élni
                  - gondolta a temetésrendező - és a valóságos, nehézkes, verejtékes életről
                  legfeljebb annyit tudni, amit a délutáni újság gyufalobbanása mutat meg. A férfiak
                  megannyi lovagok, akik hangosan lármázva térnek be a csendes házba, mintha nem is
                  utcáról, hanem legalább is idegen országból jöttek volna. És a nők zárda hölgyei,
                  akik szomjas füllel hallgatják a férfiak változatos hazugságait.
            </p>
				<p>
               Jella visszatért.
            </p>
				<p>
               Pirosabb volt az arca a rendesnél és a szeme szikrázott.
            </p>
				<p>
               Nemsokára ezután egy magastermetű úri ember ment ki az előszobán, aki
                  olyan mérges volt, hogy csaknem letépte az ajtókilincset.
            </p>
				<p>
               - Megmondtam neki a magamét. Az én házamban ne káromkodjon - mormogta
                  Jella, miközben a lépcsőn lefelé döngő lépésekre figyelt.
            </p>
				<p>
               - Sokszor összevesznek? - kiváncsiskodott Czifra János.
            </p>
				<p>
               - Mit érdeklődik? - pattogott Jella. - Szeretném ha már kimondaná,
                  hogy miért törte ide a nyakát evvel a hallal, néma barátjával?
            </p>
				<p>
               A temetésrendező nevetett:
            </p>
				<p>
               - Hát csak eljöttünk volna. Éppen úgy, mint mások. Véletlenül
                  errejártunk.
            </p>
				<p>
               Jella összeráncolta a homlokát:
            </p>
				<p>
               - Én miattam itt maradhatnak. De ismétlem, nem szeretem az olyan
                  embereket, akik mindenbe beleütik az orrukat. Itt nem lehet leskelődni,
                  kíváncsiskodni, mert úgy sem tudnak meg semmit. Itt csak jönni és menni lehet. Ki
                  nem állhatom a hosszújáratos vendégeket. Elég hosszújáratú volt az uram, a
                  hajóskapitány. Elég volt belőle. Menjenek a szalonba.
            </p>
				<p>
               Czifra János nagy hajlongások között felemelkedett és barátjával
                  belépett a kijelölt szobába. Amint az ajtó bezárult, így szólt barátjához a józan
                  kereskedő:
            </p>
				<p>
               - Ha ez a nő még néhány évig libapecsenyén él: kicsi lesz neki a
                  legnagyobb „Pontusz” is, ami az Entrepriz birtokában van.
            </p>
				<p>
               Álom ellenben nem hallgatott a temetésrendezőre, nyomban négykézlábra
                  ereszkedett a szőnyegen, hogy megkeresse a szomszéd szobába nyíló ajtón azt a
                  hasadékot, amelynek valahol ott kell lenni, ahonnan a ház hölgyeit kémlelni lehet.
                  Álom megtalálta a leslyukat és háta felemelkedett, mint a kandúré a háztetőn.
            </p>
				<p>
               Czifra János letelepedett a karosszékbe, két tenyerét térdére
                  fektette, mintha főként kis kezeit pihentette volna, amelyek kifáradtak a hosszú
                  útban. Nyugodalmasan körültekintett a szobán. Csendes volt, mintha csak temetés
                  felvétele végett érkezett volna a házhoz és disznóbőr irattáskájából nyomban
                  előveszi az árjegyzéket.
            </p>
				<p>
               Az előtte álló asztalon mindenféle nippek voltak üvegből,
                  porcellánból, bronzból, amint a bazárokban árulják.
            </p>
				<p>
               Állt ott törpe gombájával, kínai mandarin napernyőjével. Guggoló
                  bronzemberke, amelybe be kellett gyújtani, hogy hamúvá égett papiros göndörödjön
                  ki alatta. A porcellán hamutartó felső lapján berlini tiszt úr sétált karonfogva
                  vasárnapi babájával, akinek virágos kalap volt fején és arca vörös, mint a kolbász
                  a hentesboltokban. Míg a hamutartó alján hátulról volt látható ugyanez a
                  sétálópár. Ámde mily fatális helyzetben! A tiszt úr kardja beleakadt a hölgy
                  szoknyafodrába és a szoknya felemelkedett a magasba és megmutatta a harisnyakötőn
                  kívül azt a gömbölyű testrészt is, amelyen a legelőkelőbb dámák is ülni szoktak. A
                  temetésrendező elképzelte, hogy nevethetnek az Unter den Linden-en a járókelők,
                  amikor a különös párt hátulról látják. - Bronzbagoly guggolt mezítelen nő térdén.
                  Macskák görbítették a farkukat és aranyszemű üvegkutyácskák szagolták
                  egymást.
            </p>
				<p>
               A falon a szokásos mezítelen kép: hölgy fekszik szófáján ruhátlanul.
                  De volt itt még egy különös kép is. Lóverseny képe: kövérhátú, nyurganyakú,
                  vékonylábú és kisfejű paripák nyargalnak és ugranak korlátok között élénk zöld
                  mezőn; a nyeregben színes zubbonyú jockeyk ostorozzák, sarkantyúzzák lovaikat;
                  zöld sövények és árkok; kifliformán hemperegnek a lebukott lovasok. A mezőségen
                  kívül hintók, a hintókban kövér és sovány hölgyek karikára nyitott szemekkel,
                  széles szoknyákban, áll alatt megkötött kalapkákban, gavallérok kék és szürke
                  cilinderkalapokban, többnyire lóháton, roskadásig megtelt tribünön embergomolyag
                  és a magasban a tetőn diadalmasan leng a zászló. A kép alatt az írás: Liverpooli
                  nagy akadályverseny 1836. - Ha a temetésrendezőnek lett volna alkalma elolvasni a
                  további felírásokat is, az apróbetűkben ráismert volna a megszámozott alakokra,
                  akik a hintókban állottak, s így sok jeles herceggel, lorddal, ladyvel ismerkedett
                  volna meg. Mivé lett ezeknek a nőknek szép szemük azóta?
            </p>
				<p>
               - Innánk valamit! - mondotta Álom, aki kivörösödött arccal tért
                  vissza a leskelődő lyuktól.
            </p>
				<p>
               - Csak a sírásók isznak, mert ital nélkül nem bírnák nehéz
                  foglalkozásukat - felelt Czifra János.
            </p>
				<p>
               Ámde Álom ital nélkül is azt tehette a temetésrendezővel, amit akart.
                  Egyenkint felvette az asztalról az üveg és porcellán figurácskákat és mire
                  visszahelyezte őket kezéből a terítőre: azok megelevenedtek. A guggoló emberke
                  mulatságosan erőlködött bronzarcával, hogy minél hosszabb hamuszalagot hozzon
                  létre. A törpe ölelgetni kezdte gombáját. A mandarin méltóságteljesen végigsétált
                  az asztalon. A berlini pár elhagyta a hamutartót és a rózsakalapos hölgy mezítelen
                  lábát kihívóan forgatta a temetésrendező felé. - De megelevenedtek a képek is a
                  falon. A fekvő hölgy lassan leeresztette gyűrűs kezét a képkeretből. A lóversenyen
                  ide-oda ingadoztak az alakok, mintha váratlan szélroham futott volna végig a
                  mezőn. Karikára nyílottak a szájak, integettek a karok, egy világoskékkalapos
                  gentleman egy kocsi lépcsőjén álló úrhölgynek a harisnyakötőjéhez nyúlt és a
                  hosszúlábú lovak futottak, eltüntek hátul a falban, hogy a kép másik oldalán ismét
                  előjőjjenek.
            </p>
				<p>
               - Most megmutatom neked a háromezeresztendős nőt, - szólt Álom a
                  temetésrendezőhöz és az ajtóhoz vonta, amelynek hasadékán át világosan látni
                  lehetett a szomszéd szobát.
            </p>
				<p>
               Czifra János a hasadékhoz nyomta a szemét és a következőket
                  látta.
            </p>
				<p>
               Egy hervadó nő ült a díványon, olyan mozdulatlanul, mintha halott
                  volna. Szemei lehunyva, karjai lecsüngesztve, lábszárai erőtlenül lógnak. Egész
                  testén végtelen fáradság nyomai, mintha a legnagyobb útról jött volna s útközben
                  elveszítette arcának pirosságát, körmének rózsaszínét, ajkának életét, még a
                  tekintetét is. Olyan mozdulatlan volt, mint a légy a borostyánban. Ruhái
                  elmaradoztak útközben, haja oly idegenszerű volt, mintha úgy lett volna fejbőréhez
                  ragasztva, mint a bábuké. Szemöldökeit inkább csak sejteni lehetett. Húsa ráncos
                  és pergamentszerű volt. Keblei, mint üres erszények csüngtek. Hasa beesett, mintha
                  hosszú idő óta tétlenségre volna kárhoztatva. Lehetett volna papirból, szalmából,
                  kócból, agyagból, mint emberi testből. Az élet végképen elköltözni látszott még a
                  környékéről, csak oly csendesen lélekzett, mint azok a trombitaszájú növények,
                  amelyek a beléjük tévedő legyet elnyelik. Leginkább egy halhoz hasonlított, amely
                  mély tengereken át nagy messziségből úszott idáig, ahol partra vetődött
                  élettelenül, végkimerültségben, az apály beállott és ő soha többé nem érezheti az
                  életet adó hullámok hintajátékát. Harangozhatnak a vizek felett, a hal nem dugja
                  ki többé a fejét a hajnali pirban, hogy tátott szájjal hallgassa a gyönyörűséges
                  zengést. Jöhet aranycsillámos szél, amely sarkanytyúját pengetve síklik a
                  hullámon, a taréjon, a habon: a hal többé nem veti fel magát kecses bukfenccel a
                  légbe, a sirályok táncát utánozva. A napsugár bármily mélyen hatol a setétzöld
                  vizekbe, a hal nem surran bele ezüst ruhájában a másvilági fényárba. A hal
                  meghalt...
            </p>
				<p>
               - Honnan tudod, hogy háromezeresztendős? kérdezte súgva Czifra
                  János.
            </p>
				<p>
               Álom felelt:
            </p>
				<p>
               - Majd meglátod őt mindjárt felébredni. Legalább is
                  háromezeresztendős álom múlik el felőle.
            </p>
				<p>
               Kisvártatva csakugyan kinyílott az ajtó és Jella őrmesterhangon
                  bekiáltott:
            </p>
				<p>
               - Marica, ébredjen, látogatója jött.
            </p>
				<p>
               A hangra, a szóra, az ajtónyílásra csendes borzongás futott végig a
                  mezítelen nő testén, mint a szél fut végig a pusztaságon.
            </p>
				<p>
               Előbb a lábát mozdította meg, mintha egy halott készülődne leszállani
                  a koporsójából. Aztán a karját tárta szét, mint tavasszal a bogár mozgolódik.
                  Megremegett a dereka, az öle és a remegés végigfutott egész törzsén. Szemét lassan
                  felnyitotta, mint a panorámában a viaszbaba. Megrándult a válla és lassan
                  talpraállott. Úszó mozdulatokat tett a kezeivel, mintha az álom kútjából
                  igyekeznék a felszínre. Egyszer-kétszer halálos fáradtsággal visszazökkent
                  helyére, de végre állva maradt a kistermetű egyiptomi nő.
            </p>
				<p>
               Szilvaalakú szeme, kardegyenes orra, szelence négyszögletességéhez
                  hasonlatos homloka volt. A szemöldökei kinyúltak, mint a szálló darvak.
                  Nyílvesszőalakú az ajka. Kicsiny és szögletes volt, mintha egy piramis faláról
                  lépett volna le oldalvást, ügyetlen mozdulattal.
            </p>
				<p>
               A függőlámpa, amelyet kék, aranycsillagos üveg borított, félhomályba,
                  árnyékba vonta egyes testrészeit, amely árnyék a test mozgatása által jött létre.
                  Fésűt nyomott hajába és egy üvegből tenyerébe folyadékot öntött, amelylyel
                  megdörzsölte combját és kebleit. Bő ruhát emelt le a szögről és egyetlen
                  mozdulattal befödte a testét.
            </p>
				<p>
               - Nem ilyen volt a nő háromezeresztendő előtt is? - susogta
                  Álom.
            </p>
				<p>
               A temetésrendező halkan bólintott és kimeresztett szemmel figyelte a
                  történendőket.
            </p>
				<p>
               Egy pillanatig még lustán, elbágyadtan, szinte életuntan állott a
                  szoba közepén a nő. Keserű undorral arcán csavargatta haját hátrahajlított két
                  karjával. Az ajtóra nézett, mint a színésznő a színfalak közé.
            </p>
				<p>
               Aztán belépett a látogató és a nő egy másodperc alatt tetőtől-talpig
                  végigmérte. S leopárdugrással, lábujjhegyen elébe lebbent.
            </p>
				<p>
               Sohasem látott kis öreguracska topogott be a kéklámpa alá.
            </p>
				<p>
               Kleopátra lánya gyermeki tisztelettel és meghatottsággal kezet
                  csókolt a háromlábnyi uracskának.
            </p>
				<p>
               Furcsa emberke volt a vendég. Mintha valami meséskönyvből lépett
                  volna ki éjszakára, amely könyvben nappal gyermekeket mulattat groteszk
                  figurájával. Hegyes orra, pápaszeme, nagy karimás kalapja és szalon öltözete volt.
                  Igen rövidlátó lehetett, mert a félhomályban kétszer is nekiment egy széknek. Ama
                  különös öregurak fajtájából volt, akik napközben mérgesen ülnek a sétatéren és a
                  gyermekek után hajítják az esernyőjüket. A budai korzón lehorgasztott fejjel
                  bandukolnak, sohasem halnak meg, vagy legalább is elszöknek a halál elől egy
                  régiségkereskedésbe, ahol fáradhatatlanul lapoznak ócska könyvekben vagy
                  nagyítóüvegen keresztül nézegetnek mindenféle régi leveleket, ereklyéket,
                  bútordarabokat. Senki sem tudja, hol és merre laknak. Csak képzeli az ember, hogy
                  esténkint hintaszékbe ülnek, miután meghúzták a zenélőóra zsinórját és öreg
                  gazdaasszonyuk mindent előkészített a lefekvéshez. Pedig az öregekben éppen olyan
                  vágyak élnek, mint a fiatalokban. Tévedés azt hinni, hogy az öregemberek másképen
                  gondolkoznak egy csinos, fiatal nőről, mint az ifjak... sőt, valamivel
                  felületesebbek és megbocsátóbbak.
            </p>
				<p>
               A „tanár urat” ismerték Frank Jeremiás és Neje utcájában. Előbb a
                  vörös Karolinhoz járt hetenkint egyszer - akinek tizenegy élő gyermeke volt és a
                  nagybácsi ajándékokat hozott hóna alatt, esernyőjében, kalapjában; - a vörös
                  asszony meghalt, a tanár úr elment a temetésére s azután a temetőből Maricával
                  jött haza, akit egy jóravaló nagybácsi pontosságával kéthetenkint látogatott
                  meg.
            </p>
				<p>
               Marica, nem hiába volt háromezeresztendős, ismerte az öregúr
                  gyengéit. Minden bevezetés nélkül a bélyeg- és régiséggyűjtőket kezdte szidalmazni
                  olyan kifejezésekkel, amint csak egy repedtsarkú nőszemélytől kitelik. Elmondta
                  őket tyúkszemes, bűzöslábú, megdohosodott testű és lelkű, szőrösfülű, fonnyadt
                  nyakú, vaksi szemű, feketeingű, papirzacskóba köpködő embereknek, akiknek az
                  érintése oly utálatos, mint a varangyosbékáé.
            </p>
				<p>
               Közben megérintette ujjahegyével a furcsa öreguracska pirospozsgás
                  arcát és mind a színt, ami az öregúr arcán volt, a saját arcára kente. Mintha
                  valóban kifestette volna magát erre az estére a különös öreguracska. Arcának
                  rózsaszínje apránkint Marica ujjhegyeire s az ujjakról a háromezeréves nő arcára
                  került. Mintha egy kis vén körtefáról szálldosnának el a széllel az őszben
                  kipirult levelek. Ugyanez történt a szemek fényével, amelyek, mint fénylősugarak
                  átsuhantak a nő szemébe; az ajk és a fül pirossága, s mindazon élet, amely az
                  öreguracskában találkozott, szinte szökve, loppal, észrevétlenül átköltözött a
                  háromezeréves hölgyre, aki az emígy kölcsönkapott élettől megújult, felfrissült,
                  megszépült, meggömbölyödött - míg az öreguracska apránkint összeesett mint egy
                  kilyukadt hólyag.
            </p>
				<p>
               Ezután még különösebb látványnak lett tanuja a temetésrendező.
            </p>
				<p>
               Az öreguracska letérdepelt a háromezeresztendős nő előtt és hódolata
                  jeléül levette orrát, amelyet átnyujtott a nőnek. Később ugyanezt cselekedte az
                  egyik lábszárával is, lecsatolván azt helyéről és a nő ölébe helyezte a gazdátlan
                  lábat. Orr és láb nélkül valóban meglepő látvány volt az öreguracska. Majd midőn
                  kabátját is levetette, összekötözött alakjával, mankójával egy művégtagkészítő
                  boltos kirakatából látszott előjönni, megszökvén éjszakára az üveg alól.
            </p>
				<p>
               Ezalatt síró, sírdogáló hangon kérte Maricát, hogy bocsássa meg neki
                  elkövetett bűneit. Való igaz, hogy nagyon rossz volt a családjához. Véreit
                  eltaszította magától gonosz önzésében. Leányait az utcára kergette. Fiai a korcsma
                  virágai lettek. Neje félőrülten tépi valahol a haját. Bevallja, hogy ennek oka az
                  a bűnös szerelem volt, amelyet Marica iránt olthatatlanul táplál.
            </p>
				<p>
               - Menj vissza családodhoz, nekem nem kellesz. Mit csinálnék ily
                  nyomorékkal? - kiáltott rá Marica kegyetlen hangon.
            </p>
				<p>
               Az öreguracska azonban nem tágított. A földre vetette magát és
                  őrjöngve csókolta a háromezeresztendős nő lábát.
            </p>
				<p>
               - Büntess meg, csak szeress - zokogta a szánalmas öregúr könnyei
                  között.
            </p>
				<p>
               - Jól van, megbüntetlek - szólt Marica és felkelt helyéről, a
                  sarokhoz ment, ahonnan elővette a mogyorófavesszőt. Kétszer-háromszor az öregúrra
                  sujtott, de az keveselni látszott a büntetést, mert összetett kezeivel mindig a
                  mestergerenda felé integetett, amely a szoba közepén húzódott és belőle egy kampó
                  meredt ki.
            </p>
				<p>
               - Tudod, hogy egyedül nem bírok veled, te vén gonosztevő, -
                  mentegetőzött Marica.
            </p>
				<p>
               De az öregúr továbbra is kért, könyörgött, mire a háromezeresztendős
                  nő félig kinyitotta az ajtót és kiszólott:
            </p>
				<p>
               - Asszonyság, jőjjön be, kérem.
            </p>
				<p>
               Jella felgyűrt karral, kipirulva, mint egy hentesné lépett a
                  szobába.
            </p>
				<p>
               - Siessünk - szól Maricához - mert itt van a félszemű gróf is.
            </p>
				<p>
               Marica tehát nem töltötte tovább az időt. Vastag cukorzsineget vett
                  elő a szekrényből, amelylyel az öreguracska kezét-lábát összekötözte. Kezét
                  hátracsavarta és sarkához kötötte. Majd a derekát övezte át, aztán kötelet vetett
                  a mestergerenda kampójába.
            </p>
				<p>
               - Ütött végórád, te vén bűnös, - szólt az öregúrhoz.
            </p>
				<p>
               S ezután Jella segítségével a levegőbe húzta a megkötözött
                  öregemberkét. Mogyorófa pálcát vett kezébe a két nő és előbb lassan, később mind
                  hevesebben csépelni kezdték a derekán lógó delikvenst.
            </p>
				<p>
               - Hagyjuk az öregurat, aki elérte, amit akart: vezekel régi bűnökért;
                  nézzünk másfelé is a házban - mondotta Álom a temetésrendezőnek.
            </p>
			</div>
			<div type="chapter">
				<head>
               MINT A VETŐASSZONY KEZÉBEN A KÁRTYÁK.
            </head>
				<p>
               - Én szent Ágoston vagyok, - szólt a fiatalember abban a szobában,
                  ahová a temetésrendező Álom társaságában bekukucskált.
            </p>
				<p>
               Kacsafarkhajú, fehérnadrágos és fehércipős fiatalember volt, aki
                  éppen avval volt elfoglalva, hogy megborotválkozzon a tükör előtt. Fodros
                  selyeminge volt, áttört szövésű harisnyája és rózsaszínű másli a nyakkendője,
                  amely azelőtt lehetett női harisnyakötő is. Különböző arckenőcsök, kézfinomítók és
                  pomádék állottak rendelkezésére, a kis újján hosszú köröm és halálfejes gyűrű
                  volt, nagyon óvatosan borotválkozott és közben hófehér fogait vicsorgatta a
                  tükörben.
            </p>
				<p>
               - Kérlek, Henrik - szólalt meg panaszos hangon egy nőszemély a divány
                  közepén - maradj ma este itthon. Úgy érzem, hogy az éjszaka lesz valami. Nem
                  akarok kiszolgáltatva lenni háziasszonyunknak, a boszorkánynak, ha rámjönnek a
                  fájdalmak.
            </p>
				<p>
               A nő, aki így beszélt, áldott állapotban volt. Lehetséges, hogy
                  azelőtt szép és kedves teremtés volt. A sors kiszámíthatatlansága, amely némely
                  terhesnőt elcsúfít, utolérte ezt a szegény teremtést is. Arca olyan volt, mint a
                  halálfej, vonásai beestek, szemei lázasan csillogtak és végtelen kétségbeesést,
                  szenvedést fejeztek ki.
            </p>
				<p>
               Valószínű, hogy néhány hónap előtt szép volt ez a nő, - táncolt tán
                  valahol, vagy gyöngyöző pezsgőt mért, férfiak öröme, kedvek, hangulatok okozója,
                  röpke percek drágalátos tündére volt, - ámde terhessége előrehaladtával
                  megcsúnyult, szinte ijesztő rút és formátlan lett, mintha megfogant volt rajta
                  azoknak az irígy nőknek az átka, akinek imája az áldásért hiába hangzott.
            </p>
				<p>
               - Tegnap az utolsó karperecemet vitted zálogba. Tudom, ma eladod a
                  zálogcédulát, Henrik. Itt vagyok egy fillér nélkül. Maradj legalább mellettem,
                  amikor a Rókusba visznek a mentők.
            </p>
				<p>
               - Éppen ezt akarom elkerülni, - felelt Henrik az orra alatt kaparva a
                  beretvával. - Nem szeretem a kínos, felesleges jeleneteket. Kid vagyok, mid
                  vagyok, miért lakunk együtt? Meg hasonló ostobaságokat kérdezhetnének a mentők.
                  Majd az öregasszony mindent elintéz. Ő már jártas az ilyesmiben. Várj, amíg
                  megöregszem. Akkor szent ember leszek és mindig otthon ülök esténkint. Egyelőre
                  fiatal vagyok, mint szent Ágoston volt, aki útonállással, rablással töltötte
                  fiatalkorát. Vénségére mégis a lábát csókolják az asszonyok.
            </p>
				<p>
               Henrik ezután nem sok szót vesztegetett kedvesére. Lemosta arcát,
                  miközben jókedvűen trombitált orrával, figyelmesen kente, púderozta vonásait,
                  haját igazgatta, tenyerével gyöngéden nyomkodta fürtjeit... A nő ült és
                  kétségbeesve nézett maga elé.
            </p>
				<p>
               Henrik végül a beretvát is zsebredugta:
            </p>
				<p>
               - Nehogy eszedbe jusson... mondta kacsintva. - Nem szeretnék a
                  rendőrségre kerülni miattad. No, isten veled.
            </p>
				<p>
               A nő lehajtott fejjel ült. Meg sem mozdult. Henrik megrántotta a
                  vállát:
            </p>
				<p>
               - Hát nem elég, hogy ennyi ideig kitartottam melletted? Más férfi
                  régen elhagyott volna. Csak én voltam bolondod.
            </p>
				<p>
               - Mert ékszereim voltak, - felelt boldogtalanul a nő.
            </p>
				<p>
               Henrik többé ügyet sem vetett rá. Nagy gonddal fejére helyezte kerek
                  szalmakalapját és fütyörészve elhagyta a szobát.
            </p>
				<p>
               - Ó, te szép rabló! - kiáltott fel a nő és görcsösen zokogott. De
                  Henrik sohasem fordult vissza, bármiként jajveszékeltek a nők.
            </p>
				<p>
               A nő csendesen magához tért és töntörgő, alázatos léptekkel
                  tenni-venni kezdett a szobában. Összeszedte a sportújságokat, amelyek az ágy
                  mellett hevertek, melyeket Henrik ébredés után olvasott, elseperte a
                  cigerettavégeket, felvetette az ágyat és egy darabig kimerülten, görcsös
                  fájdalommal elterült az ágyon... Szemfehére kifordult és hangosan imádkozott.
                  Megnövekedett hasa csaknem láthatólag rángatózott. Rablógyilkos vagy ringyó,
                  püspök vagy szentéletű apáca feszegeti odabent két karjával az útat a
                  világba?
            </p>
				<p>
               Odakintről Jella asszony őrmesterhangja hallatszott:
            </p>
				<p>
               - Natália, mi lesz a szobával? Itt rendnek kell lenni. Az ágy végébe
                  itt nem szokás szennyes ruhát dugni.
            </p>
				<p>
               - Tavaly nyáron másképen beszélt, - sóhajtott a rút kis kacsa és
                  tovább tipegett-topogott a szobában, amely éjszakára mások piros örömének tanyája,
                  míg nappal az ő kínszenvedéseinek hajléka. Azok a családi arcképek a falakon, -
                  himzett házisapkában öreg zsidóbácsik és parókás, feketeselyemruhás, horgolt
                  keztyűs, posztócipős vén zsidónék, kerekszemű gyermekek elképedve, karonfogott
                  menyasszonyok bámész vőlegényekkel, női arckép a jelmezbálról, kipödrött mokány
                  vidéki ispán (Jella hajdani kérője), magyarruhás, zekszeres, sárgult arcú férfiak,
                  akik egykor az arcképeiket elküldték, midőn Jella hirdetést tett az újságba
                  megfelelő férj után, - sok örömet és sok szenvedést láthattak ebben a szobában.
                  Mily ámulat! midőn zergekönnyed léptekkel érkezik a kisasszony hóna alatt sohase
                  felnyitott tankönyvekkel vagy hangjegyfüzetekkel s nyomában a kalandvadász
                  gavallér, akivel az imént az utcán ismerkedett meg a „diák”-kisasszony. Mily
                  rettenet! midőn csacsihasú, gutaütéses vidéki férfiak nyomulnak be izzadt üstökkel
                  a pajkos „bakfis” nyomán! Mily szánalom! kis kadéttokat és tejfelesszájú
                  suhancokat félénken átlépni látni a küszöböt, egynémely tán keresztet is vet az
                  ajtóban, Rembrandt-kalapos, párfömtől áradó, hamisfogsorú dámák után, akik a
                  lorgnet megől bizalmasan intettek az imént az ifjaknak. Mily szánalom! jobb sorsra
                  érdemesebb fiatal hölgyeket itt találni, amint érzéketlen szőrös öreg majmokat
                  mulattatnak, arcukon a kenyérkereset unalma, szemükön az undor és szívükben a
                  kapzsivágy! Ah, ezek a nők, akik itt megfordulni szoktak, nem látják a dunaparti
                  sétájukban a Dunát, a Margitszigeten a tavaszt vagy őszt, a liget faleveleinek
                  csipkefátyolát és hold érzelmes bolyongását az esti utca felett. Ők csak a sarki
                  gázlámpát látják és a gázlámpa fénykörében unottan elbandukoló öreg és fiatal
                  férfiakat, akikről nem tudják, hová és merre mennek, merről jönnek, rablástól vagy
                  gyilkosságtól szennyes az iméntről kezük, vagy szűz menyasszony csókja lehel még
                  homlokukon, szent-szerelmi csók, amelyet az imént az erkélyen kaptak.
            </p>
				<p>
               A terhes nő elkészült a takarítással. Kiegyenesítette a takarót a
                  diványon, vizet készített a mosdótálba, törülközőt, párnát igazított, aztán
                  letérdepelt a szoba közepére és a menyezet felé fordítva rút halálfejét, félhangon
                  a következő imát mondta:
            </p>
				<p>
               - Verj meg isten mindent... Mindenkit, aki ennek a szobának küszöbét
                  átlépi a mai éjszakán, amikor nekem a kutyával együtt, annak vackán kell vajudnom
                  gyermekemmel. Verd a gonosz kéjelgőket, a kapzsi butákat, a testüket eladókat, a
                  testeket vevőket, az ajkukkal uzsoráskodókat, a kebelükkel kereskedőket, a lábukat
                  árusítókat, a csókkalmárokat, a szívkúfárokat, a hajasokat és a kopaszokat, a
                  fiatalokat és az öregeket, Amandától Zefiig minden lányt a városban, mert engem a
                  kutyavacokra küldenek erre a fájdalmas éjszakára... Verd meg őket vaksággal,
                  tébolylyal és arcfekélyekkel. Tedd rózsaszínű testükkel azt, amit az öregasszonyok
                  kivánnak. Növessz bütyköt a lábukra, hogy ne járhassanak az én szeretőm és más
                  szeretője után. Szedd le a húst fogaikról, hogy többé ne kacaghassanak, amíg én a
                  kutyával együtt szenvedek. Tépd ki szálankint a hajukat, hogy gömbölyű legyen a
                  fejük, mint a kugligolyó a férfiak riadalmára. Nőstény szamár bőgése legyen a
                  hangjuk. Genny folyjon a szemükből, bűzös víz a fülükből, féreg az orrukból. És ne
                  találjanak olyan orvosságot a patikában, amellyel rothadó testüknek a szagát
                  eltitkolhatnák. Ámen.
            </p>
				<p>
               A terhes nő ezután ájtatosan keresztet vetett.
            </p>
				<p>
               - Hagyjuk ezt az eszeveszettet, - súgta Álom a temetésrendező fülébe,
                  - megzavarodott a féltéstől, amelyet szeretője távozása felett érez. Nézzünk a ház
                  vidámabb tájaira.
            </p>
				<p>
               Így szólt Álom és a temetésrendezőt karonfogva olyan helyre vezette,
                  ahonnan egy rejtett ablakocskán át egy szobába lehetett látni, ahol éppen vidám
                  társaság ült együtt: terített asztalnál bukott nők, akikhez eljöttek látogatóba az
                  előkelő, gazdag pesti asszonyságok, hogy azok élceikkel, elbeszéléseikkel,
                  káromkodásaikkal és fajtalanságaikkal mulattassák őket. Az egyik úrhölgy ama
                  nevezetes csipcsai Svarc-családból származott, amelynek gyapjúüzlete van a
                  Sas-utcában. Alice leánykora óta volt már vöröshajú, volt fekete, sőt egyszer
                  hamvasszőke is. Jelenleg ismét szőke haja volt Alicenak. Olyan feje volt, mint a
                  Pegazusnak, de ezt frizurájával ügyesen rejtegette.
            </p>
				<p>
               Keskeny, hosszúkás, hajlott orra: még a nagyanyja arcáról való és
                  élvhajhász ábrándossággal szimatol illatok után, amelyek spanyol kertekből
                  szállnak fel, dalok után, amelyek az erkélyek alatt hangzanak keresztény lovagok
                  ajkáról, - amikor még Rubintnak hívták a családfőt és ékszeresládájával
                  öszvérháton menekült spanyol földről.
            </p>
				<p>
               Széles szája volt, mintha a szavaknak akkora áradatát kellene
                  elmondania evvel a szájjal, amely szavakkal már a másik nagyanyja adós maradt a
                  galiciai getthóban, ahol halkan, láthatatlanul virágzott és elhervadt, - és a
                  családfőt Rabinovicsnak hívták és tágra meresztett szemmel várta kölcsönzött pénze
                  után a véres kamatot.
            </p>
				<p>
               A lába kicsiny volt, mint az anyjáé, aki a régi Pesten krinolinban
                  lebegett és évről évre közelebb ült az első sorhoz a koncerteken, temérdek mosolyt
                  szétosztott, emlékbe kézszorításokat adott naiv katonatiszteknek, mikor a
                  családfőt Svarcnak hívták és bornyút szállított a hadseregnek.
            </p>
				<p>
               És a keze kicsiny volt, de izmos, mint azé a zsidónőé, aki először
                  nem hagyta levágatni a haját az esküvőjén és a rituális fürdőn kívül máskor is
                  megmosakodott és remegő szívvel itta magába a kéjelgő kulturát, hogy ősi
                  imádságait mindinkább felejtse.
            </p>
				<p>
               Kék volt a szeme, mint a Balaton vize, de néha elzöldült ez a szem,
                  mintha valóban a tótól tanulta volna a színjátékot, amelynek partján sokat
                  ábrándozott lánykorában és egy nyári zongorába verte bele minden ábrándját és
                  álmát, miközben a szél vadul süvöltözött az elhagyott villa körül. A dereka
                  hosszabb volt, mint kifelé görbülő lábai. Nem volt szép, de homlokáról lelketlen,
                  nagyvilági, önző intelligencia sugárzott, mint akár kézírásából, amely oly okos
                  volt, mint egy jó kereskedőé. A kor divatja szerint tanítónői oklevelet szerzett,
                  gimnáziumba járt, külföldön sokat utazott, expresszvonaton és postakocsin, francia
                  könyvet olvasott és mindig tudta, hogy ki a legdivatosabb költő és zenész.
                  Röviden: szőke volt, mint a pezsgő, amelyből többet ittunk a kelleténél. Háromszor
                  ment férjhez, de ama szerencsétlen kis teremtésekhez tartozott, akik hiába epedték
                  a boldogságot. Férjeit a család hagyományaihoz híven a tőzsérvilágból választotta.
                  Alice házaséletei alatt sokszor elátkozta a csipcsai Svarc-családot, amelynek ily
                  megrögzött szokásai voltak a férjhezmenés körül, holott ő legszívesebben egy
                  énekes színésznek vagy egy pesti hírlapírónak lett volna felesége.
                  Kimondhatatlanul vonzódott az úgynevezett „bohém” világhoz és zsúrjairól sohasem
                  hiányzott egy-két komédiás vagy divatos hírlapíró. A boldogtalan, nagyvilági
                  életre kárhoztatott asszonyka többnyire ezen színészek és tollforgatók miatt
                  szakított férjeivel, mert mit értek neki szalónjai, táncteremnagyságú szobái,
                  magos erkélyei, amikor ő egy kis színházi öltöző kabinetjében szeretett volna
                  lakni, vagy közel az éghez, a padlásszobában, mint az Opera-szinházban a
                  Bohéméletben látható! Ugyanezért már egyszer megtette azt a tréfát, hogy férje
                  ruháiba öltözködve, bajuszt és parókát ragasztva meglátogatott éjszaka egy
                  mulatóházat, ahol átutazó katonatisztek, városban ismeretlen idegenek, kéjenc öreg
                  urak szokták feketekávéjukat meginni. A látogatás kitudódott és hiába esküdözött
                  az Alice társaságában mulató bohémtársaság, hogy az úrnő mindvégig szolidan
                  viselte magát, egyetlenszer sem táncolt az inges lányokkal a parketten, sőt a ház
                  szobáit is csak küszöbről nézte meg: második férje a köznevetség súlya alatt
                  kegyetlenül elvált a szerencsétlen, félreismert asszonykától. Így ment férjhez
                  Alice harmadszor is és élte tovább malomigazgató férje oldalán a meg nem értettek,
                  a megalázottak, a fel nem fedezettek búskomoly életét. Alig engedett meg magának
                  valamely kevés szórakozást, - hogy a világ ismét szájára ne vegye, - szerény kis
                  mulatsága volt néhanapján madame Jella házához járni, de sohasem egyedül! Mindig
                  kíséretében volt barátnője, Huszár Manci, aki a leghűségesebb és legkitartóbb
                  kísérője volt gazdag pesti asszonyságoknak mindaddig, amíg azok ruháikkal,
                  kalapjaikkal s egyéb apróságaikkal „meglepték”. Huszár Manci viselte azokat a
                  kalapokat és ruhákat, amelyekről kijelentette, hogy barátnőjének „nem jól állnak”.
                  Szegény Manci igy voltaképen feláldozta magát, de mindig jó lélek volt
                  világéletében. Manci barna volt és arca epedő. Mindig epedett. Epedett gazdag
                  öregúrért, önfeláldozó lovagért, önfeledt éjszakáért, ostoba kalandért, utcai
                  megszólításért, rongyos ember fajtalan ajánlatáért az elhagyott Dunaparton,
                  színházi sikerért, barátnője ruhájáért, Freistädtler szerelméért, botrányért és
                  tisztességes férjért. Epedett... vagy talán irígykedett. S az állandó irígység
                  miatt nem ért el önmagához, egy megelégedett órához, egy kedves lovaghoz, egy
                  csókhoz, amelyhez könnyen eljuthat minden nő, akinek nincs folyton a szeme a
                  barátnője kalapján. A társaságból természetesen nem hiányzott a nagybajuszú
                  hírlapíró sem, de ő csak inkognitóban lehetett jelen, mert a malomigazgató ki nem
                  állhatta a nagybajuszút és rendszerint „szennyes fráternek” nevezte. Bár Alice
                  ismerte férje érthetetlen ellenszenvét a nagybajuszú hírlapíró iránt,
                  kénytelen-kelletlen magával kellett őt cipelni a maihoz hasonló kirándulásaira.
                  Egyrészt azért, mert egy előkelő úrinő még sem lehetett férfikísérő nélkül madame
                  Jella házában (a félreértések és a rágalmak miatt), másrészt a nagybajuszúnak sok
                  hasznát vehette a hasonló kirándulásokon. Lehel - így nevezték a nagybajuszút -
                  névszerint ismert minden hölgyet az orfeumban és a félvilágban, valamint az
                  alvilágban is. Frank Jeremiás és Neje utcájában csaknem szabadjegye volt Lehelnek
                  minden mulatóhelyre. „Szerkesztő úrnak” szólították a házmesterek és
                  tulajdonosnők, bár Lehel csak télen szokta forgatni a tollat, midőn is néhány
                  bálitudósítást szokott elhelyezni a kis német lapban, amelynek munkatársa volt.
                  Lehel tehát kitünő kísérő volt, kellően lerótta háláját az uzsonnákért, amelyeket
                  a férj távollétében, a beavatott szobalány felszolgálása mellett szokott
                  elfogyasztani Alice asztalánál... Ezenkívül a multban volt egy-két gyöngéd
                  pillanat is Lehel és Alice között, amikor még Lehel be nem vallotta anarchista
                  elveit a nővilág iránt. Lehel tudniillik egyedül és kizárólagosan óhajtott
                  rendelkezni Alice szabadideje és érzelmei felett a férj mellett. Féltékeny és
                  zsaroló volt; még öngyilkossággal is fenyegetőzött... Alice tehát darab időre
                  kiadta az útját az „anarchistának”, amíg mindketten felejtettek.
            </p>
				<p>
               A társaságban helyet foglaltak még Lotyó és Repedtsarki kisasszonyok,
                  akikről csupán annyit kell feljegyezni, hogy készpénzben fizetést kaptak azért,
                  amiért a társaságot mulattatják. Alice férje? Ő, sajnos, szegény nem lehetett
                  jelen. Fontos kereskedelmi érdekek elszólították egy napra a fővárosból.
            </p>
				<p>
               Lehel, mint aféle jókedvű duhaj, sétapálcájával verte az
                  asztalt:
            </p>
				<p>
               - Zsidó, hej, zsidó! - kiáltotta.
            </p>
				<p>
               Madame Jella belépett:
            </p>
				<p>
               - Itt senki se zsidó.
            </p>
				<p>
               - A pénzemért mindenki zsidó! - felelt Lehel.
            </p>
				<p>
               Ezt a jelenetet a nagybajuszú és Jella oly megszokottan és
                  tökéletesen játszották el, mint a cirkuszi bohócok a maguk tennivalóját.
            </p>
				<p>
               - Pezsgőt! - parancsolta Lehel.
            </p>
				<p>
               - Nálam csak kérni lehet, Lehel, - felelt éles hangon Jella. - Több
                  pénzem van, mint az egész társaságnak. Ezresbankóval verem ki mindenkinek a
                  szemét.
            </p>
				<p>
               Jella egy marék bankjegyet lobogtatott meg a kezében.
            </p>
				<p>
               Erre a jelenetre is szükség volt, hogy lássa a vendég: nem valami
                  koldústanyára került, ahol aprópénzzel fizethet a nyomorultaknak.
            </p>
				<p>
               Kibontották a pezsgőt. Lotyó és Repedtsarki felragyogtak. Nem mintha
                  most ittak volna először pezsgőt életükben, ittak biz ők annyit, mint egy kisebb
                  mezőváros, - ámde a pezsgőbontásnak mindig valamely különös, ünnepélyes varázsa
                  van a társadalom bizonyos alsó lépcsőfokán álló emberek előtt. Nem figyeltétek meg
                  az öreg, blazirt, vánnyadt éjjeli pincért, mint lobban fel a szeme mélyében
                  valamely titkos fény, amint a pezsgőnek kitekeri a nyakát? Az életunt kaszirnő, a
                  konyha dühös kommunistája, az agyonéjszakázott kávéslegény, a héjaképű kávés, a
                  tavaszt sohasem látott virágárúsasszony és mindazok, akiknek valamely közük van az
                  éjszakához, bizonyos tiszteletet éreznek a dördülő, habzó palack iránt, mintha egy
                  másodpercig abból buggyanna fel az élet és a kedv, amely ő belőlük már hiányzik. A
                  pezsgő az éjszaka reményteljes gyermeke, aki ártatlanul, egy másik világból jön
                  erre a világra; hozhat magával csengő kacajt, sohasem hallott trillázást,
                  ismeretlen madárcsicsergést, de felhangozhatik benne az a cimbalomhang is,
                  amellyel az ablak alatt leskelődő Halál vonogatja sírgödreik felé az öregeket s az
                  ifjakat.
            </p>
				<p>
               Lotyó és Repedtsarki megvárták, amíg Lehel kocintott velük, azután
                  kitörő jókedvük kerekedett, mintha eszükbe jutott volna, hogy jókedvükért húzzák a
                  honoráriumot. Alice és Huszár Manci összebújtak a kanapé sarkában, mint két
                  zárdanövendék a vonaton. Lehel divatos nótákat dúdolgatott és a lányok énekelni
                  kezdtek.
            </p>
				<p>
               - Csendesebben, mások is vannak a háznál, - szólt be az ajtón Jella
                  asszony.
            </p>
				<p>
               A lányok elhallgattak s darab időre csend borult a szobára.
            </p>
				<p>
               Tágas udvari szoba volt ez, széles lószőrpamlagokkal, kopott
                  bútorzattal, sötét menyezettel, mintha ide dobálnák azokat, akik lerészegedtek
                  vagy meghaltak a háznál. Az egyik sarokban macska kölykezett kalapskatulyában,
                  amely aranybetűivel hivalkodva hirdette, hogy Karsay Fery műterméből való. Az
                  anyamacska félhold alakú szemeivel, szfinxmozdulatlansággal nézte a nőket, akiknek
                  arca lassan kitüzesedett, mint a revolver csöve. A tollas kalap, amely hajdan a
                  skatulyában helyet foglalt, régen ronggyá tépődött tán egy éjszakai verekedésnél.
                  Függőlámpa égett, amely képeslevelezőlapokkal volt körültüzködve, amelyeket
                  messziről küldözgettek eltávozott, bolond férfiak, akik nem tudták elfelejteni a
                  ház szagát. Egy szekrény tetején csontkoponya vigyorgott, talán egy orvosnövendék
                  hagyta itt zálogban, miután fizetni nem tudott.
            </p>
				<p>
               A pezsgő fogyott és Lehel ugyancsak biztatta a hölgyeket:
            </p>
				<p>
               - Máskor úgy fel van vágva a nyelved, Lotyó, hogy nem kell a
                  szomszédba menned egy kis disznókodásért. Most pedig csak hallgatsz, mint a
                  csuka.
            </p>
				<p>
               Lotyót nem sokáig kellett biztatni. Fenékig ürítette poharát s így
                  kezdte:
            </p>
				<p>
               - Hát azt hallották-e, mit mondott a drótostót, akit egyszer az
                  utcáról felhívtunk, hogy megdrótozza a fazekainkat? Azt mondta, hogy egész
                  Árvamegyének nincsen annyi drótja, amennyi a mi fazekaink megdrótozásához elég
                  volna.
            </p>
				<p>
               A viccen senki sem nevetett. Lotyó tehát vastagabban kezdte.
                  Kaszárnyák, korcsmák, istállók, vasúti várótermek, lacikonyhák élcei mendegéltek
                  ajkáról, mint egy végtelen papirosszalag, amelyre csupa fertelmes figura van
                  pingálva. Négylábon szaladt itt a férfi, a teremtés dísze és sárban fetrengett a
                  nő, az élet virága. Cigányputrik keserű füstje, városvégi házikók csatornaléje,
                  koldústanyák csúszómászója, országútmenti árkokban hasaló vándorlegények
                  látománya, részeg öregember kinja, csengettyűjét rázogató remete elképzelése,
                  mosóteknők szennyese, menedékhelyek álma, csárdakútak dala, lóvásárok jókedve,
                  örömtanyák vize, kocsisoknak önfeledkezése, juhászoknak kecskemekegése, a dudának
                  dudogása, száraz csizmaszárnak macskanyávogása, az éjjeli lámpásnak tapasztalata,
                  szűzleányt seprővel kergető vénasszony ocsmány szitkozódása, kamaszoknak zöld
                  röheje, kocsifarban dűlöngő részegembernek az elképzelése, falusi kerítőnők
                  bábáskodása, a fegyencnek szendergése, vidéki fogadók árulkodó deszkahasadéknak
                  mondanivalója... volt ezekben az élcekben. Repedtsarki kisasszony, miután szóval
                  nem győzte barátnőjét felülmúlni: egy-két mozdulattal kibontotta lilaszínű
                  ruháját, csak piros kalapját és fehér cipőjét viselte tovább és megvadultan
                  száguldozott a szobában.
            </p>
				<p>
               Erre már Alice is lekapta szalmakalapját, amely egyszerű volt fekete
                  szalagjával, mint a nőnevelde tanulóleánykájé. Eldobta a kalapot, hogy Huszár
                  Manci alig győzte felemelni. (Közben tán azt gondolta, hogy holnapra megunatja
                  barátnőjével ezt a szalmát.)
            </p>
				<p>
               A mulatság teljes kifejlődését egy váratlan körülmény zavarta
                  meg.
            </p>
				<p>
               Dulakodás hangja hallatszott kívülről. Madame Jella teljes erőből
                  pofozott valakit, de közben szorgalmasan kiáltozott:
            </p>
				<p>
               - Házmester. Hol a fenében van ilyenkor a házmester?
            </p>
				<p>
               A dulakodás az ajtó felé közeledett.
            </p>
				<p>
               Alice felsíkoltott:
            </p>
				<p>
               - Elvesztünk; a férjem...
            </p>
				<p>
               Ámde nem ájult el komolyan, pedig szívesen megjátszotta volna ezt a
                  tragikus jelenetet.
            </p>
				<p>
               - A rendőrség, - mondotta fölénnyel Lehel és előkészítette hírlapírói
                  igazolványait. - Ne féljen asszonyom, megmentem.
            </p>
				<p>
               Huszár Manci szórakozottságában az Alice kalapját tette a fejére és
                  az ajtó felé somfordált.
            </p>
				<p>
               - Engem ne keverjetek semmibe. Én mindenben ártatlan vagyok. Soha se
                  voltam még ilyen disznóságban, - jelentette ki szigorú, megvető hangon és a
                  kilincsre tette a kezét.
            </p>
				<p>
               Lotyó és Repedtsarki kevésbé ijedtek meg a kívülről hangzó
                  csetepatétól; megszokták, hogy a madamenak gyakorta voltak hangos ügyei a konyhán,
                  amelyeket kézzel-lábbal intézett el, ha szóval nem győzte.
            </p>
				<p>
               Ámde az ajtó már is felpattant és a madame testén át egy gorillaarcú,
                  felhevült, matrózruhás fiatalember ugrott a szobába, aki mielőtt körültekintett
                  volna, Lotyó kisasszonynak ugrott és öklével agyba-főbe verte. Mikor a verést
                  megelégelte, körülnézett, feltette sapkáját, szabályszerűen szalutált:
            </p>
				<p>
               - Pardon. Csak ennyi dolgom volt itt, - szólt, sarkon fordult és
                  távozott a madame átkozódásai között.
            </p>
				<p>
               Lotyó kisasszony az egész idő alatt egy szót sem szólt, nem is
                  védekezett, fatuskó módjára állotta az ütéseket és később Lehel vígasztaló
                  szavaira, durcásan így felelt:
            </p>
				<p>
               - Megérdemeltem, - s boldogan sóhajtott.
            </p>
				<p>
               - Ki volt ez a szemtelen fráter? - kérdezte Huszár Manci lenéző
                  orrhangon, miután előbb levette fejéről az Alice kalapját és bosszúsan a saját
                  magáét, a „tavalyit” helyezte kontyára.
            </p>
				<p>
               Lotyó kisasszony villámló szemmel nézett Mancira. Összeszorította a
                  fogát: könnyeit és haragját. Helyette Repedtsarki mérte végig Mancit,
                  tetőtől-talpig, hogy csaknem leégette Manci testéről a ruhát:
            </p>
				<p>
               - Ki lett volna más ez a szemtelen fráter, mint a szeretője?... A
                  jegyese, - tette hozzá magyarázólag és felöltötte ruháját.
            </p>
				<p>
               - Gyerünk innen, nem nekünk való kávéház ez, - folytatta a hű barátnő
                  és karonfogta Lotyó kisasszonyt.
            </p>
				<p>
               A megfogyatkozott társaság nyomott hangulatban maradt helyén. Lehel
                  úr tőle telhetőleg magyarázta a helyzetet:
            </p>
				<p>
               - Nem lehet rossz néven venni ezektől a szerencsétlen bukott
                  teremtésektől, hogy szeretőt tartanak, megveretik magukat, mert nem volna teljes a
                  boldogságuk. Az élet páriái ők és már sok nagy író vette tolla hegyére az ő
                  sorsukat. Ámde bármit irkáinak is az emberiség jóltevői, prostitució nélkül nem
                  állhat fenn a társadalom. Mit csinálnának a magamfajta nőtlen férfiak?
            </p>
				<p>
               - Ugyan hallgasson, - vágott közbe Huszár Manci méltatlankodva, -
                  van-e olyan nő a világon, akár bukott angyal, akár úrihölgy, aki magától a
                  legcsekélyebb ajándékot kapta volna?
            </p>
				<p>
               (Huszár Manci elvárta a barátnői barátaitól, hogy őt apró
                  figyelmekben részesítsék. Kugler-cukortól a harisnyáig mindent szívesen fogadott,
                  de legjobban szerette a jegyet a vígszinházi főpróbára.)
            </p>
				<p>
               - Asszonyom, - felelt epésen Lehel hírlapíró, - majd ha egyszer
                  viszonyunk lesz egymással, akkor beszélhet...
            </p>
				<p>
               - Megvetem önt, úgy is, mint férfit, úgy is, mint tornatanárt, -
                  válaszolt Huszár Manci, egy akkoriban divatos pesti színdarabból idézve.
            </p>
				<p>
               Az ideges hangulatnak madame Jella megjelenése vetett véget.
            </p>
				<p>
               A nemes hölgy házának tisztességét látta megsértve a tengerész
                  megjelenésével s ezért röviden kijelentette, hogy a házmestert már megbízta, hogy
                  sem a hajóst, sem ennek barátait többé a kapun be ne eressze. Különben a
                  házmesternek, ennek a részeges fickónak és lóversenylátogatónak is útilaput köt a
                  talpára, amint rokonával, Frank Jeremiás és Nejével beszélt. Hordja másnak a
                  pénzét a lóversenyre és ne a ház keserves garasait. Vajjon talál-e még olyan jó
                  helyet ez a bizonyos Kindolovics, akit pereputtyostól együtt koszttal, pénzzel,
                  szívnivalóval, fehérneművel is ellátott a ház. Mind ő hordta el az urak hálóingét,
                  gallérját, kézelőjét, amelyet egy-egy vidám éjszaka után itt felejtettek.
            </p>
				<p>
               - Különben én tudom, hogy maguknak mi kell, - fejezte be szavait
                  madame Jella. - Van itt két leány, aki egymásba halálosan szerelmes. Hát majd
                  meglátják, hogy milyen őrültség az, amikor nők szeretik egymást.
            </p>
				<p>
               Huszár Manci (akit gyakran gyanúsítottak azzal a jobb körökben, hogy
                  barátnőit féltékenységgel és szerelemmel üldözi) hevesen tiltakozott:
            </p>
				<p>
               - Arra a disznóságra senki sem kíváncsi.
            </p>
				<p>
               - Már pedig elküldtem értük a házmestert. Meg kell fizetni, - felelt
                  határozottan madame Jella.
            </p>
				<p>
               Huszár Manci barátnőjére nézett s így szólt:
            </p>
				<p>
               - A tengerészt akarjuk látni.
            </p>
				<p>
               - A matrózt! - ismételte a született csipcsai Svarc-lány, miután
                  hirtelen erőt vett rajta a részegség.
            </p>
				<p>
               Madame Jella vállat vont és kiment a szobából.
            </p>
				<p>
               Lehel ekkor hirtelen felemelkedett helyéről és bereteszelte az ajtót.
                  Térdre vetette magát Alice előtt és kezét csókolta.
            </p>
				<p>
               - Egy kis apródot akarok, aki engem kiszolgáljon és imádjon, -
                  ismételte türelmetlen hangon Alice.
            </p>
				<p>
               - Meglesz - felelt Lehel. - Minden kívánságod teljesülni fog,
                  egyetlen szerelmem. Hisz én vagyok a te leghűségesebb rabszolgád. Én vagyok az az
                  öregedő férj, aki szemet huny és oly szeretetben részesiti a csinos ifjút, aki
                  fiatal feleségét mulattatja, mintha az is legközelebbi rokona volna. Csak a világ
                  ne tudja meg a dolgot!... Én vagyok az a beteg úriember a negyedik emeletről, aki
                  annyira boldogtalan, hogy a saját betegségével mulat. Te vagy az én betegségem,
                  kínzó nyavalyám, mióta megismertelek s az enyém lettél a budakeszi Kamara-erdőben
                  és egy hangyaboly összecsípett.
            </p>
				<p>
               - Megtiltom, hogy erről beszéljen, Lehel - szólt szigorúan Alice és
                  szemei elsötétültek.
            </p>
				<p>
               - Életem legboldogabb és legboldogtalanabb napjainak te voltál az
                  okozója. Elszaladtak az évek, mint a sárga levelek futnak az augusztusi szélben és
                  nem szüntelek meg szeretni, elfelejteni egy órára sem. Megbabonáztál, raboddá
                  tettél, anélkül, hogy ez mulattatott volna. Könnyű kis kaland voltam, holott én az
                  életemet tettem fel.
            </p>
				<p>
               - S én a női becsületemet.
            </p>
				<p>
               - Átugrottam a karikán, mint a bohóc, ha szeszélyed úgy kívánta,
                  ácsorogtam kalaposboltok előtt, ruhaszalónok előszobájában, hogy az egész város
                  nevetett rajtam, pávatollat viseltem a kalapom mellett és pirosselyem mellényt a
                  te régi alsószoknyádból; a pénztárcám falevelekkel meg szamártövisekkel volt tele,
                  amelyeket együtt szedtünk, megőriztem a fogvájódat és az eldobott gyufaszáladat,
                  mint egy svábhegyi kirándulás boldog emlékeit; a cipődet csókoltam volna egész nap
                  és majd megbolondultam, ha különös fodrait megpillantottam szoknyádnak;
                  holdkórosként bolyongtam éjszaka kapud előtt, a falevelek között téged láttalak
                  hosszú éji köntösödben és boldog voltam, hacsak az urad krákogását hallottam az
                  erkélyről, nem pedig locska gavallérok kimért hangját; azt képzeltem, hogy
                  úriasszony szeretője csak kétfogatú bérkocsin mehet a randevúra s ezért adósságba
                  vertem magam; nem kártyáztam s nem jártam lóversenyre, elmulasztottam régi ismerős
                  családok meghívásait, mert mindig a percet lestem, amikor megszólal unatkozó
                  hangod a telefonban; nekem csak délutánjaim voltak, mert akkor néha ráértél néhány
                  percig velem lehetni: egy röpke uzsonna mellékutca cukrászboltjában, egy gyors
                  titokzatos séta a Bástya lombjai alatt, félperces találkozó mise után a
                  zsidótemplomnál, robogás zártkocsin őszi alkonyatkor a Stefánia-úton, tévedező
                  pillantásod az operai páholyból... s néha-néha egy-két óra a császárfürdői
                  platánok között, a hol ablakunk a mosókonyhára nyílott és 100-as száma volt a kis
                  szobának, ahová halkan beléptél. Kancsi tekinteted sűrű fátyol alá rejtve és
                  jóillat maradt utánad a pirosszőnyeges folyosón... Ó, te gyakorlott voltál a
                  randevúkban - hisz háromszor mentél férjhez, könnyed szívvel elfordítottad a fejed
                  köszönésem elől a korzón, csak nekem fájt hidegséged. S ezenkívül rámbiztad minden
                  titkodat... s barátnőid titkát: ott voltam és segítettem, midőn két hónapos
                  magzatot szültél egy külvárosi orvos műtőasztalán, de együtt jártunk a budai
                  jósnőkhöz is... együtt bolondítottunk egy gazdag öreg férfiút, akinek férjeddel
                  üzleti összeköttetése volt, mindent tudtam és semmit sem tudtam, mert
                  lépten-nyomon megcsaltál.
            </p>
				<p>
               - Uram el ne felejtse, hogy férjes úrinővel beszél...
            </p>
				<p>
               - Két férjét volt szerencsém ismerni és kikémlelni
                  járásukat-kelésüket, szeretőiket, titkaikat...
            </p>
				<p>
               - Ön visszaél bizalmammal.
            </p>
				<p>
               - Szeretlek, ennyi az egész. Ma jobban szeretlek, mint valaha.
                  Engedtem beteges kíváncsiságodnak s elhoztalak e helyre, hogy érzékeid tán lángra
                  lobbannak, mint a táncosnőé a pezsgőtől. Ámde csalódtam, te már nem óhajtasz
                  engem, holott én csaknem megbomlok a vágytól.
            </p>
				<p>
               - Uram, csak nem akar meggyalázni e szennyes helyen? Utóvégre
                  úriasszony vagyok.
            </p>
				<p>
               Álom karonfogta a temetésrendezőt.
            </p>
				<p>
               - Nézzünk más látnivaló után. Ezek a magaúnt, fásult, beteg idegzetű
                  emberek már nem találnak más helyet szerelmi ügyeik megbeszélésére, mint madame
                  Jella hajlékát. Talán megint egymásba szeretnek, vagy végleg megundorodnak.
                  Mindegy. Nem kell félteni őket. Ezek az úriasszonykák, akik minden divatnak
                  hódolnak, úgy váltogatják érzelmeiket, mint kalapjaikat. Szegény Lehel, hiába
                  erőlködik, ő bizony kiment a divatból egy kissé. Egyetlen útja volna szerelme
                  visszanyerésének, ha Alice valamelyik intim barátnőjét sikerülne kompromittálni.
                  Enélkül akár főbelőhetné magát, nem talál meghallgatásra. Ismertem szegény Lehelt
                  fiatalkorában, mikor valóban sikerei voltak a nők körül. Elég volt a házibálokon
                  egy-egy nőt táncra felkérnie. S a jóbarátnők úgy váltogatták őt, mint táncosukat.
                  Anyák és leányaik rajongtak egyszerre Lehel tekintetéért. De az idő eljár és már
                  nem divat a körmagyar.
            </p>
				<p>
               A temetésrendező beleegyezőleg bólintott. Emlékezett egy szőke,
                  sodrott gyászhuszárra, akinek élénk kék szeme mindig feltünt a gyászfátyol alatt
                  zokogó nők előtt. És a huszár dicsekedett is, hogy temetés után meghívták torra,
                  látogatóba az özvegyasszonyok. Ámde a huszár pályát változtatott. Kárpitos lett az
                  istenadta és soha többé nem vették észre a nők.
            </p>
				<p>
               Álom így folytatta:
            </p>
				<p>
               - Az éj előrehaladt. Nézzünk szemük közé azoknak is, akik nem csupán
                  a váci-utcai boltosok kirakatából tudják meg, hogy közeleg az ősz, a fák levelei
                  pirosodnak, borús az ég és szél süvölt... Nézzük őket, akik valóban barátai a
                  kacajnak, a tavasznak, az életnek.
            </p>
				<p>
               Álom ezután a konyhába vezette a temetésrendezőt, ahol madame Jella
                  társaságában egy férfiú ült, egy férfi a Wawerley-regényekből, robusztus, hosszú
                  üstökű (üstöke hátul is elválasztva és megpomádézva, mint a bécsi fiákereseké),
                  szálfa nagyságú és bánatos szemű. Nyaka kissé meggörbítve, mintha nem bírta volna
                  el gondterhelt, szomorú fejét. Álla, mint a bölényé. Vastag nyaka egy erőművészé,
                  aki bohócnak öltözve segédkezik az előadás végén a némajátéknál. Ő volt az az
                  álombeli hős, aki a rohanó hegyipatakból kimenti a csecsemők holttesteit, midőn
                  azok csoportosan úsznak alá vízáradáskor, elöntött falvakból, sírnak, rínak az
                  eleven gyermekek és a fenyőfaszakállú haláltmegvető bátorsággal ugrik ismét és
                  ismét a vészterhes habokba, hogy karjaiban újjabb csecsemőkkel vergődjön a part
                  felé. Ő volt az, aki tűzvészkor a ponyvát tartja a negyedik emelet alatt és
                  harsány hangon bíztatja ugrásra az inges úrikisasszonyt a Párizsi Nagy Árúház
                  magasságában. Ő volt az, aki szívesen elmulasztja bármely sürgős dolgát, ha
                  megvadult kocsilovakat vagy villamosszerencsétlenséget, családi perpatvart vagy
                  vitriolos nőt lát a körúton. Ő volt az, aki gondolkozás nélkül elegyedett tüntető
                  körmenetekbe a kormány mellett vagy a kormány ellen, nyomban beleavatkozott a
                  verekedésekbe, segített a rendőrnek duhajok megfékezésében, vagy ostromolta az
                  őrszobát egy sohasem látott ember kiszabadítása érdekében. Segített a házmesternek
                  a kapu bezárásában, ha szerencsétlenség történt a házban és a mentők piroszászlós
                  kocsija megérkezett. És szonetteket írt egy hölgyhöz, akit ő maga sem ismert, Kiss
                  József lapjában A Hétben. Komoly, felgörbült orrú amerikai cipői voltak, amely
                  cipők fáradhatatlanul jártak a városban, amerre játék és mulatság volt, amelyben a
                  cipőtulajdonos némán és elszántan résztvett. A Wawerley-regényekből való férfiú
                  keveset beszélt általában, mert nem igen szerette megerőltetni magát felesleges
                  locsogással. A szót oly súlyosan mérte, mint a sót és csak titkon vidámodott fel a
                  könnyű női lábak pergő lépteire. - Jella úgy imádta ezt a hallgatag férfiút, mint
                  a gyermek nagy bábuját. Egyszer majd kibontja, ha megharagszik rá...
            </p>
				<p>
               Jella főzte a hallgató férfiú vacsoráját és pörlekedett. Látszólag a
                  lábasokhoz és fazekakhoz intézte a szót, míg a férfiú némán és nagy kortyokban
                  sört ivott, amelyet a házmester hozott a Víg Miska bácsihoz címzett
                  korcsmából.
            </p>
				<p>
               - Ő - beszélte Jella főzőedényeinek - nem visz engem sehová. Akár
                  megbolondulhatnék az unalomtól és magánytól, sohasem beszélhetek mással, mint
                  rongy nőkkel és rongyabb férfiakkal, mert Ő azt sem engedi, hogy egyedül elmenjek
                  valahová. Ennek az életnek véget kell vetni... Hányszor kértem, hogy vigyen az
                  állatkertbe este, ahol a nagyhasú Wissendorf karnagy a zenekar közepén áll kis
                  pálcájával és szemüvegén át mindig rám néz, ha a zenészek a Tévedt Nőből
                  játszanak. És a zene befejezésével messziről rám köszönti sereskancsóját s
                  bizonyosan azt mondja: Gruss aus Thiergarten für Jolán! - Hányszor kértem, hogy
                  vigyen el május elsején a ligetbe, ahol annyi bolondságot látni, hogy elég egy
                  esztendőre! - Hányszor kértem, hogy menjünk ki gyalog a zugligetbe vagy a budai
                  hegyek közé, együnk zsiros papirosról hideg libát a gyepen, igyunk rá sert a
                  Fácánnál, vagy szedjünk vadvirágot a mezőn... Ő mindenre azt mondja, hogy messze
                  van. Azt csak belátom, hogy nem vihet magával az Orfeumba - hisz már a kapuban
                  felismer a Popovics, a portás. Belátom, hogy nem mehetünk együtt a lóversenyre,
                  mert a régi időből sok ismerősöm jár a gyepen. Színházat akár sohase lássak,
                  eleget ültem a páholyban fiatalkoromban és a zsidóasszonyok megnézték
                  gyémántjaimat. Étterembe se kivánkozom, mert itthon jobban eszünk, mint akár a
                  Grand Hotel Royal vadászszobájában. - De azt már igazán nem látom be, hogy mért
                  nem visz egyszer Cinkotára, a Nagyitcéhez, ahol a kutya sem ismer.
            </p>
				<p>
               - Majd kirándulunk egyszer falura - felelt mély hangon a hallgatag
                  ember. - Vajjon meddig fő még az a leves?
            </p>
				<p>
               Jella elkeseredve vágott le egy fedőt.
            </p>
				<p>
               - Három esztendeje igéri, hogy falura visz. Az ő igéreteit már
                  ismerjük. Majd sohanapján. Pedig én falusi nő vagyok. Utálom a városi életet. Majd
                  meghalok néha a honvágytól, ha egy ráncosszoknyás parasztmenyecskét látok a pesti
                  utcán. Tavaszszal, mikor ezek az illedelmes városi kutyák udvarolnak egymásnak az
                  utcán, az én eszembe megint csak a falum jut, garádokon átugráló, lihegő, vad
                  komondoraival, morgó házőrző ebeivel. Ha esik az eső, akkor azt gondolom magamban:
                  milyen más lehet ez az eső a Sajó mellett, ahol az apám muskátlijára, meg
                  szarkalábjára hull. Ő ezt nem érti. Ő azt akarja, hogy legszebb éveimet az
                  átkozott négy fal között töltsem, amíg csak kivisznek a temetőbe.
            </p>
				<p>
               A hallgatag ember legyintett egyik kezével, amíg a másikkal a párolgó
                  húslevest kanalazta:
            </p>
				<p>
               - Mit ér az egész beszéd! Nem találom a kalarábét a levesben.
            </p>
				<p>
               - Ő vonja felelősségre a kofát. Mért nem árul kalarábét. Ő
                  egyáltalában örüljön, hogy ilyen asszonyra talált, akinek soha eszébe nem jut
                  semmi rosszaság, csak dolgozik reggeltől estig, mint egy állat, hogy öregségére
                  kis házat, veteményes kerttel vásárolhasson Miskolcon. Miskolc! Az város, nem
                  pedig ez a csúf Pest. Ő majd hosszúszárú selmeci pipát szív, Ő elmegy az Avasra
                  pincézni, Ő segíthet a disznóölésnél. Ő csak jól viselje magát. Olyan öregsége
                  lesz, amilyen kevés embernek Magyarországon.
            </p>
				<p>
               „
                  Ő
               ” megette a levest és a marhahúsnak esett. Megemberelte magát és a
                  panaszokra így felelt:
            </p>
				<p>
               - Bár igen sok dolgom volna az éjszaka, találkozót adtam néhány
                  barátomnak a kávéházba, de most mégis engedek kérésednek. Éjfélkor elmegyünk
                  sétálni a Stefánia-útra. De csak a Rudolf-szoborig s egy tapodtat sem tovább.
            </p>
				<p>
               Jella nagylelkű volt:
            </p>
				<p>
               - Ó, én nem bánom, ha csak a tópartig jutunk is. Leülök a parton,
                  behunyom a szemem és azt képzelem, hogy megint fiatal vagyok, amikor térdig
                  gázolok a vízbe öngyilkossági szándékból.
            </p>
				<p>
               - Hadd lássam tehát az ugorkasalátát, vajjon tegnap óta volt
                  sóban?
            </p>
				<p>
               - Tegnap este óta - felelt elfogódott hangon Jella és csaknem sírva
                  fakadt a közelgő kirándulástól. - De én előre kijelentem, hogy nem veszek fel
                  fűzőt, mert fűző nem volt rajtam már egy esztendeje. Az új ruháimat se koptatom.
                  Csak így megyek, ahogy vagyok, slafrokban. Legfeljebb a brilliáns fülönfüggőimet
                  akasztom fel, hogy ha meghalnék útközben, legyen, miből eltemessenek.
            </p>
				<p>
               - Már sokszor ajánlottam - szólt meggyőződéses, lassú hangon a
                  hallgatag férfiú - hogy adjuk el a brilliánsfüggőt, az árát tegyük fel egy lóra a
                  versenyen, nyerünk és veszünk két pár brilliánsfüggőt. Egy nappalit és egy
                  éjjelit.
            </p>
				<p>
               Feiser fiakeros elrobogott szürkéivel és a kiváncsi úrnőkkel.
                  Illetőleg: csak az úrnők látták Feiser gyöngyházgombos, szürke kabátját és
                  kiskarimájú, galambszínű kemény kalapját. A kalap alatt a halál Ő felsége üldögélt
                  és ő indította meg gyeplőmozdulattal a remek kocsilovakat.
            </p>
				<p>
               Alice talán vacsorára és egy pohár pezsgőre akarta meginvitálni
                  Feisert szalmaözvegyi otthonába, emígy bosszulván meg magát a nagybajuszú
                  hírlapírón, akinek végképen sikerült elrontani a mulatságot - de mily szörnyű volt
                  Alice ijedelme, amidőn az ismerős szürke pincskalap alól halálfej vigyorgott. 41
                  fokos lázzal feküdt le ágyába - miután sohasem tudta meg, hogyan jutott fel az
                  első emeletre - másnap a leghiresebb és legsvindlerebb orvosok keresték fel, de
                  Alice nem reagált a tanár urak hókuszpókuszaira, láza emelkedett és gyönyörű
                  élményeken ment át álmaiban, amelyeket az életben sohasem valósíthatott meg.
                  Például fejedelem asszony volt egy zárdában, ahol az apácák mind fehérruhában
                  jártak, tengeröböl kéklett a látóhatáron és kis harang gyönyörűségesen kongott a
                  hegyes toronyban; a zárda gyóntatója Szirmai Imre volt, amint a Nebántsvirág című
                  operettben francia katonatiszti egyenruhában fellépett. Majd egy óra mulva
                  ártatlan, liliomfehér hajadon volt és először megy pünköst délutánján a
                  Margitszigetre, a szent romokhoz, ahol annyi disznóságot követtek el a pesti nők,
                  hogy a vén falakra nem férne fel történetük. Éppen esküdtek a kápolnában,
                  fiatalpár térdelt áhitozva valamely szent malasztot az óbudai plébános szavaiból
                  és kézmozdulataiból, amikor ide Alice belépett. Nyomban felismerte az ifjú párt.
                  Csak néhány napja keresztelkedtek ki, hogy esküvőjüket szent Margit kápolnájában
                  tarthassák, miután a zárda romjai között a nyáron át megismerkedtek egymással
                  tetőtől talpig. Nem használt a romok hírnevének az a körülmény sem, hogy irígy
                  öregurak elhiresztelték, hogy az ó-kövek alatt viperák rejtőznek, amelyek alig
                  várják az alkalmat, hogy belebujhassanak az önfeledt nőkbe. Legfeljebb vigyáztak a
                  nők, hogy vipera ne bujjon beléjük. Általában ezek a margitszigeti tájak sok nyári
                  és őszi este szégyenteljes emlékét tudják a pesti előkelő hölgyek világából. Alice
                  csak egyetlen nyarat töltött a szigeten, de józan fejjel csak pirulva tudott
                  visszagondolni az estékre, holdtöltékre és szeles éjszakákra. A nő élete csupa
                  szégyen - ha valóban tudna szégyenkezni.
            </p>
				<p>
               Másnap estére egy svábhegyi szánkóra ült fel Alice vállalkozó
                  szellemű bankhivatalnokokkal és elzónázott végleg a Sas-utcából. Kevesen voltak a
                  temetésén, mert ragályos betegségben halt meg. Mily kár volt érte! Tán negyedszer
                  is férjhez ment volna! A nagybajszú hírlapíró darab ideig karszalagot viselt, mint
                  a kamarások az udvari gyász idején. Aztán felejtett ő is. Míg Huszár Manci az
                  Esterházy-utcai lovardába kezdett járni, lovagolni tanult s új barátnőkre tett
                  szert. Sajnos, csak egy gazdag nő látogatta akkoriban a lovardát, bizonyos
                  Weiszné, akinek az ura arról volt nevezetes, hogy koporsóba fektetve imádja nejét.
                  Mancinak nagy erőfeszítésébe kerül, amíg áttöri a barátnők irígy falanxát a gazdag
                  koporsós Weisznéig, de nem kell félteni Huszár Mancit.
            </p>
			</div>
			<div type="chapter">
				<head>
               AMELYBEN A BAKONYI ŐZIKÉK PESTEN KALANDOZNAK.
            </head>
				<p>
               Éjféltájban tehát rövid időre üres lett a ház, a temetésrendező és
                  Álom leülhettek végre a szalonban, hogy kedvükre beszélgessenek.
            </p>
				<p>
               Álom így szólt a temetésrendezőhöz:
            </p>
				<p>
               - Nem hallod a nyögéseket, jajgatásokat, amelyek szinte a föld alól
                  hangzanak ebbe a szobába?
            </p>
				<p>
               A temetésrendező tagadólag rázta a fejét.
            </p>
				<p>
               - Már pedig itt valami történik. Ha nem csalódom, Natália készül
                  megszülni gyermekét. Gyerünk, nézzük meg őt. Jó szülési fájdalmakat hallok - szólt
                  Álom és kézen fogta a temetésrendezőt.
            </p>
				<p>
               Egy kis udvarra hatoltak, amely rendes körülmények között madame
                  Jella bernáthegyi kutyájának szolgált vackául. Két emelet magasságából jött ide a
                  világosság, mint egy mély kútba. Most száguldó felhőket lehetett látni odafennt,
                  amelyek között elárvultan küzdött a sarlós hold hajólámpása. Ablakok nyíltak a
                  magasban, amelyeken sohasem néz ki senki. Csatorna okádott a falban. Hanyag cseléd
                  szemétje szállt alá az emeletről: szomorú világító-udvara a pesti bérháznak. Itt
                  húzódott meg Natália vajudásában. A nagy kutya szinte megrettenve nézte a vonagló
                  nőt és négy lábával felette állt. Panaszos, alázatos szemmel fogadta a kutya a
                  látogatókat és nyomban kiugrott az ajtón, hogy még ezen az éjszakán sok galibát
                  csináljon Frank Jeremiás és Neje utcájában.
            </p>
				<p>
               Valóban úgynevezett „jó” fájdalmai voltak Natáliának. Ha megtudott
                  volna kapaszkodni valamiben, világra hozta volna gyermekét, de így csak hentergett
                  kínjában és míg húszpercenkint csillapult kínja, kitágult szeme előtt elvonult
                  egész élete, mint keleten játszák a falon az árnyékjátékokat.
            </p>
				<p>
               Álom, aki olvasott a szemek szivárványhártyájának hieroglifjei
                  között, ezeket látta:
            </p>
				<p>
               Kis falu a Bakonyban, ahol hegynek, völgynek kanyarog az országút és
                  a fák egyformán, közömbösen követik az országutat, mintha arra vigyáznának, hogy
                  az véglegesen meg ne szökjön közülük. Három-négy vármegyén át ugyanazt a nótát
                  fujják, ha a szél megindult és a skála elkezdődik a fakoronák között. Mintha
                  ilyenkor fujnák ki a fák mindazon érzelmeket, amelyeket a merengő őszi napokban
                  magukban éreztek, szenvedtek, gyűjtöttek. Szél után megritkulnak a falombok, mint
                  vihar után az ember haja. - Régi grófi kastély a városka közepén, mint emléke és
                  titkoknak őrizője a mult időknek, amikor a négyszögletes, zsindelyes fedelű torony
                  ablakán varkocsos hajdú kémlelte az országutat, a döngő kapualjból hajlított hátú
                  hintók robogtak elő nagy porfelleget verve, párducléptű paripákon hajlodoztak
                  halcsontos derekaikkal előkelő külsejű fátyoloskalapú hölgyek, a vadkant
                  szabadtűzön sütötték az udvarban és senkinek sem kopott el a bocskora a sok
                  dologban. Széles diófaágyakban, zsályával kevert szalmazsákon, teveszőrön,
                  csehországi vásznan nyújtóztatták úrnők lábszáraikat, amelyeket nagyon korán
                  kikezdett a köszvény; míg a nehézlélegzetű férfiak esztendő számra ültek magoshátú
                  székekben, tigrisbőrtakaró alatt, pipamocsokkal szakállukon és bajszukon,
                  pecsétgyűrűs ujjaikon át nézegetve, amint azok mind átlátszóbbak lettek, bibliát
                  olvastattak a vándordiákkal, a beborozott kántort négykézláb jártatták, túlkot
                  adtak a legnagyobb disznóság elbeszélőjének és fejcsóválva lestek ki a
                  zsalugáteres ablakon, hogy még mindig nem porzik fel a cimbora kocsija a vasárnapi
                  ájtatosságra mendegélő nép között. A Bánat grófok, a kastélynak az urai sohasem
                  akartak meghalni; az öreg grófnék fiatal nőket tartottak kéznél, akiknek vérét
                  átcsapolhatják saját ereikbe; az utolsót rugó grófok szívesen cseréltek volna a
                  rongyos vándorlegénynyel, aki téli fergetegben, farkasüvöltéses éjen bukdácsol a
                  Bakony rengetegében és reggelre reméli, hogy megfagy. A halál zordon árnya
                  félelmetesen lépegetett, éjszaka a folyosókon gyertyák lobogtak mindenfelé, bamba
                  hajdú virradatig tartotta a szövétneket és megnyugtató volt, ha a pókhasú várnagy
                  zörgő kulcsaival, öklöndözve, tántorogva, végigcsörgött éjnek idején a folyosón és
                  megrángatta a muzsikáló órák zsinegeit a szalonokban, amelyek üveghangon kezdték
                  el valcerjeiket. A szél és borzadály ellen azonban nem védtek meg az öles falak, a
                  szolgák csizmanyikorgása, a mezitlábas szolgálóleányok engedelmessége, sem a hű
                  ebek üvöltése az udvaron, sem a kapunál fegyverét zörgető őrség, a dohos pap, akit
                  éjszaka gyakran kirángattak ágyából, ha valakinek halálsejtelme lett a várban, sem
                  a kirurgus, akinek kezét éjszaka úgy szorongatták, mint isten angyalát; hiába volt
                  megkötözve a lélekharang a toronyban, meglóbálta azt a vihar, hogy hideg verejték
                  alatt ordított a várúr... Ebben a házban töltötte gyermekkorát Natália, a
                  grófkisasszony mellett mezitláb szolgálván, vele lépkedvén vasárnaponkint a
                  misére, a padban mellette helyet foglalt és kinyitotta ezüstkulccsal a fiókot,
                  amelybe babonás imakönyvek voltak zárva, amelyekben csodatevő imák foglaltattak -
                  hogy szinte bámulatos: mégis meghaltak azok, akik valamikor ez imákat gyors
                  szájjal, szinte fuldokolva olvasták.
            </p>
				<p>
               Natália ebben a széllel bélelt, komor estéjű, árnyakkal teli
                  kastélyban nőtt-növekedett az ismeretlen sors elé. Vajjon mi sors várhat egy
                  szolgálóleánykára? Megtanulja a bábaságot, hogy majd egykor kisasszonya mellett
                  segédkezzen, ha annak gyermekei születnek - vagy férjhez megy a vadászlegényhez és
                  egész életében künn él a susogó, sóhajtó erdőben és a szél zúgásán át férje
                  fegyverének dörrenését várja a messzi völgyben... Szülei és rokonai nem voltak,
                  sohasem szólt hozzá senki, a kisasszonya oly közömbös volt, mint egy deszka, csak
                  éjszaka riadt fel a kísértetektől... Míg Natália nyugodtan aludt, mert hisz azt
                  hallotta a cselédektől, hogy a halál csak az uraságot bántja. Télen az ablakokon
                  zúzmarák voltak, nyáron messzire lehetett látni napfényben reszkető tájakra, fehér
                  országutakra, pirostemplomú falvakon, erdők tengerére: amelyről tán közeledik
                  valaki a bagolyfészek felé... Őszszel hosszút ásított az udvar, a folyosó, a
                  völgy, a pókhálósszemű kántor, borszagú darázs álmatagon duruzsolt a zsalugáterek
                  között, a pirosarcú vándorlegény hosszúkat lépett az országúton, Veszprémből idáig
                  hallatszott az öreg harang hangja, a kisasszony franciául tanult egy öregnőtől és
                  Natália hamarább tudta a leckét, mint úrnője.
            </p>
				<p>
               Mégis mily boldog volt ez unalmas házban, hol az öreg gróf kiskakas
                  módjára kukorékolt, az öreg grófné mindig lábát nézte, amelyet véleménye szerint
                  hallhatólag őröl a szú, a várnagy éjjel-nappal részeg volt és ő volt a
                  legboldogabb lakos a házban, a cselédasszonyok kiviaszkolt bajszú hajdúk fejére
                  rázták a szalmát és este mindig nagy tűz égett a konyhán a vándorlegény
                  tiszteletére, aki folyamatosan hazudott a messzi országok és városok
                  csodáiról!
            </p>
				<p>
               Ezután következett a vajudó asszony emlékezetében Pest. Egy palota a
                  Múzeum-kert környékén, amelyhez örökség folytán jutott a Bánat-család. Gyorsan
                  költöztek ide, mintha a halál elől menekülnének. Mózes-szakállú, földigérő bundás
                  öreg kapus áll a lovak fejéhez, amíg a vendégek a batárban elhelyezkednek. Őszi
                  kert a palota mellett, amelynek vasrácsain át idegen, sohasem látott embereket
                  lehet észrevenni. Szőnyegek, amelyeken nem hallatszik a lépés, különös csengők.
                  Ajtónagyságú ablakok. Színes üveggel fedett világos kővel kirakott udvar, amelyből
                  jobbra-balra nyílnak a tánctermek és kisszobák. Szökőkút küldi magosba fénylő
                  sugarát. Csodálatosan széparcú férfiak és nők aranyrámás képei a szobákban.
                  Oszlopos menyezet alatt alszik a grófnő. Széles iróasztalánál ül naphosszat a gróf
                  és a titkos fiók után keresgél. A kisasszony az ablaknál ül és Henriket nézi, aki
                  a Múzeum-kertben áll, áll naphosszant galambszínű nadrágban és fehérmellényben.
                  Ősz. Henrik láthatólag fázik... De hiven kitart a múzeumkertben.
            </p>
				<p>
               Ismét „jó” fájások kezdődtek, a vajúdó nőnek kifordult a szemfehére,
                  úgy erőlködött, mintha egy hegyet kellene eltolni helyéről és nem tudott mást
                  kiáltani, mint azt: „Üdvözlégy Mária, malaszttal vagy teljes...” Ezt olyan gyorsan
                  mondta, mintha evvel a mondással egy örökös bűvkört vonna szegény vaczka köré és a
                  bűvös mondáson nem tudnak áthatolni a szúró, tépő fájdalmak, Éva lányainak bús
                  öröksége a mindenható természettől.
            </p>
				<p>
               Gyorsan, olvasószemek módjára peregtek tehát a szavak a vajúdó nő
                  ajkáról... Sajátságos, hogy kisgyermek kora óta nem jött szájára ez az imádság.
                  Míg most a fájdalomban vergődve: bűvösek és csillapítók voltak az imádság szavai.
                  S így csakhamar szünt is a gyötrelem és ujabb képek tüntek fel Natália
                  emlékezetében.
            </p>
				<p>
               Nyárfasor, amelyen átsárgul a napsugár, messziről piros- és
                  zöldkabátos, fehér lengő szoknyás nők krétaharisnyás lábai közelednek, mint a
                  gyönyörűséges reggel. Szürke ló pókos lábai alatt porzik az út és helyesen,
                  könnyedén gurul a kis lóvonat. Fehérszemű fekete kis kutya céltalanul szalad. Régi
                  szivattyúskút mellett nagyfejű szomorú fűz áll. Mohos, vadszőllős, ódon kastély
                  törött ablakából mélabús öregember néz. A fehérlepke még együtt szálldos a fák
                  régi aranypénzhez hasonlatos leveleivel. Reggel, a Margitszigeten. Itt várja a
                  kisasszony Natália társaságában Henriket. Henrik megérkezik, letérnek a rendes
                  gyalogutakról, ahol „ismerősökkel találkozhatnának” és az elhagyott Dunapartra
                  mennek, homokbuckák, öröké locsogó töltések, mély gödrök, az életből száműzött
                  kavicsok, alvó bokrok közé. Túlnan Buda, a Rózsadomb villái oly előkelően állnak a
                  zöldfák között, a párázatban, amely a folyóról emelkedik, a tréfás bárányfelhők
                  alatt, mintha ezekben a házakban nem ismernék a szomorúságot és a gondot az
                  emberek. A piros napernyős verandák mögül naphosszant zongoraszó hangzik, régi kis
                  valcerek, amelyekre pufók, angyalfejű gyermekek lejtenek. Henrik felolvasta
                  „legújabb versét”, amelyre még emlékszik Natália. Így hangzott:
            </p>
				<p>
                A sarjú... jer, jer angyalom.
            </p>
				<p>
               A várkisasszony és hű komornája olyan járatlanok voltak a versek
                  országában, mint a Bakonyból Pestre tévedt őzikék. Honnan is tudták volna, hogy a
                  verset Henrik, mint annyi poéta: orozta, még pedig egy Tennyson Alfréd nevű angol
                  úriembertől! Régi nóta - mindig így volt a világon - hogy a vers nem annak érleli
                  gyümölcseit, aki fabrikálta, - hanem valaki másnak, aki csak messziről hallja a
                  tilinkó szavát a holdvilágos éjben vagy estalkonynyal véletlenül elhalad a kis
                  házikó mellett az erdőszélben, amelyben gyönyörűen hegedül és énekel egy vak
                  ember...
            </p>
				<p>
               A bakonyi őzek, amint őket Henrik úr nevezte, máskor is elszökdöstek
                  Henrik hívására a múzeumkerti palotából. Nem voltak még elég ismerősek a
                  fővárosban és Henrik nélkül mindenesetre eltévedtek volna. Sokszor oly unalmas
                  volt a néma palotában, ahol mindig finom és illedelmes volt az élet, mint egy
                  nevelőintézetben. A kontesz tizenhat esztendős volt és Natália, kis cselédje
                  tizenhét: de együttvéve nem volt annyi eszük, mint egy kapukilincsnek. Henrik régi
                  rossz regényeket mondott el nekik, bátran és bőségesen hazudott hős tetteiről,
                  haját hátravetette és úgy tüntette fel magát, mint a legboldogtalanabb
                  fiatalember, akire csak kín és gyötrelem vár az életben, - mert hisz kis barátnői
                  nemsokára elhagyják. Ha kevésbé ügyeskedik vala Henrik, akkor is könnyen elbánik a
                  két falusi kisasszonynyal. De nagy segítségére volt műveleteiben Palacki nevű
                  egyén, aki már nem volt fiatalember, haja rozsdás és kopott, mintha nagyon sokat
                  dörzsölte volna egy vén ruhakefével. Kockás ruhája volt, nagy cipője, óráját
                  mindig oly izgatottan nézte meg, mintha elkésne valahonnan. Kezét, karját
                  egyszerre mozgatta lábaival, amint valami messzi cél felé lóholt. Tudta mozgatni
                  kerek szalmakalapját a fején, anélkül, hogy kézzel hozzányúlt volna. Olyan
                  szavakat használt, amelyeknek értelmét a kisasszonyok nem tudták. S első kérése az
                  volt, hogy a kisasszonyok nézzenek körül a házban és ha találnának régi szarvasbőr
                  gamáslikat, kesztyűket, nyakkendőket, amelyeket az öreg gróf úr már nem használ, ő
                  nagyon szívesen viselné e ruhadarabokat. Palackinak mindig kellett vinni valamit a
                  találkozókra, mert mérges, elégedetlen és szótalan volt. Igen nagy becset
                  tulajdonított az idejének, mert sohasem akarta hiába tölteni. Éjnek idején
                  macskanyávogást utánzott a múzeumkertben: erről értesültek a kisasszony és
                  komornája, hogy Palaczki és barátja a ház körül tartózkodnak. Később Palaczki nem
                  elégedett meg avval, hogy csak kívülről vegye szemügyre a palotát. Titokzatos
                  tervet szőtt, naphosszant törte a fejét, levett kalappal sétált és bólongatott...
                  „Nincs értelme így az egész históriának. Meg kell szöktetni a hölgyeket!” mondá
                  egyszer Palaczki, midőn Ó-Budán sétáltak a hajógyár körül és Palaczki többször
                  elvált a társaságtól, hogy egyes kiskorcsmákban „egy percre” beszaladjon,
                  megnézze, hogy friss-e a ser vagy hideg-e a spriccer? „Meg kell becsülni a
                  szerencsét.” „Ki tudja, mit hoz a jövendő?” „Csak egy napig tart minden botrány.”
                  „A szülők szíve puhább az írósvajnál.” Ezek voltak Palaczki rendes mondásai,
                  aranyigazságok, amelyeket olyan fontoskodva mondott, mintha ő találta volna ki. S
                  elkérte a kerti kiskapu kulcsát (amelyre a lányok kijárni szoktak) s a kulcsról
                  másolatot készített. „Sohase tudhatja az ember, hogy mire jó, ha kulcsa
                  van...”
            </p>
				<p>
               ... Az éjszakák álmatlanok és rövidek voltak. A kislányok az ablakba
                  könyökölve nézték a kertet és a fák mély szoknyáiban szellemeket láttak. Éjfél
                  felé szél rajzolgatta különös, bűvös halotti mesemondásait a szökőkút vízére. Nagy
                  lompos kutyák mutogatták szürke hátukat, amint végig kalandozták a kavicsos utakat
                  és tizszer is megszagoltak egy dézsát, amelyben babérfa állott. Éj: rejtelem. Az
                  út sötét, a szél kitartóan dolgozik, mint egy jó munkás, - vajjon mi történik
                  mostanában a bokrok sűrűjében, ahová nem lát emberi szem?
            </p>
				<p>
               Nem mertek elaludni esténként a kontesz és cselédje, - hátha valami
                  történik odakívül a kertben, amint behajtják a zöld zsalugátereket... Hátha akkor
                  jön ki a bokrok közül a mezítelen ember, aki majomfogással felkuszik a vadszőlő
                  indáin, - hátha láthatóvá lesznek az árnyékok, amelyek úgy suhannak el a néma
                  ösvényeken, hogy csak egy pillanat ezredrészéig láthatók s hátha megszólalnak
                  odalent a piros muskátlik, búskomoly vadrózsák s egyszerre mondani kezdik
                  élettörténetüket? Éj: fiatal őrült királyoknak kellene hátúl összefont kézzel
                  járkálni a kertben, magossarkú, apró virágosszoknyájú, puderes grófnőknek kellene
                  téveteg mosolylyal, elbágyadva kilépni a lugas hosszúujjú lombjai alól - és itt
                  nem történik semmi, csak szél int és nagy messziségből hangzik egy vágtató
                  bérkocsi, amelyben boldog emberek bizonyosan az éjjel gyönyörei, párfőmjei és
                  trikós hölgyei után vágtatnak, akiknek testhezálló ruháik alatt világosan látszik
                  a kagyló, amit a nők az örökös tengertől kaptak ajándékba... A lábujjhegyen álló,
                  éjféli kertbe, a sántikáló szélbe, a titokban, senki által meg nem lesett órákba,
                  a magának játszó szökőkúti tóba, az önfeledkezett falombokba, nyúlként elnyúló
                  gyalogutakba, régi grófnők méltóságteljes és könnyes lábnyommal jelzett,
                  melánkólikus filagóriájába (ahol a grófnők önmagukat és sorsukat keresgették a
                  regénykönyv lapjain) - úgy nézett tágult szemmel a két nő, mintha most ütne
                  valahol az óra egy távoli toronyban, nagyot kondulva, visszahangozva,
                  visszavonhatatlanul, amidőn sorsuk véglegesen eldől a földön. Ámde Palacki és
                  Henrik nem jöttenek.
            </p>
				<p>
               ... Ők csak Palaczkit és Henriket várták mindig és eszükbe sem
                  jutott, hogy más tennivalója is van a hölgyeknek a világon. Hogy lehet páva
                  módjára ülni hintó kékpárnáján fehérkalapban és párizsi szőkén, lilafátyol alatt
                  és szívfájdalomra való gyöngéd tekintettel; lehet fehérruhácskában és angyaltiszta
                  cipőben andalogva járni sétautakon; kivilágított hajók nyugvószékében hallgatni
                  férfiak gyötrelmes szenvedéseit; ruganyos lábbal nyerges lábfejjel, mint a boldog
                  tánc: ellépkedni megásott sírgödrök mellett az udvarias lovag karján - randevún a
                  temetőben -, ahová délután egy gyermekágyban meghalt asszony koporsóját engedik le
                  az előkészített köteleken s a nő még édes csókját sem válthatta csecsemőjével,
                  akiért meghalt; lehet a trapézon hintázni kifeszitett lábszárral, mint a
                  szitakötő, könnyedén és lehet páholyban ülni pirosrafestett fülben hideg, szikrázó
                  kővel és legyezővel inteni a földszintre reményt, vagy reménytelenséget; lehet
                  pezsgős poharat habkehely karcsú derekán rúgni francia sarokkal és tajtékos
                  szájjal kapni férfiak hazug szája után; lehet lehorgasztott fejjel menni Ó-Budán,
                  midőn megszólal a litániára hívó kékszínű harangszó és apró ablakokon át látni a
                  mellbeteg varrónőket, akik szerelmes levelet írnak annak, aki éjszaka teli
                  torokkal, borbély módjára énekelt az utcácska közepén... lehet... csak Palaczkit
                  és Henriket várni és ebben telik el a nap s ebben az éjszaka... Mit tudják a nők,
                  akik nagy kalappal, fehérkesztyűvel, talpig virágos selyembe öltözötten, míg
                  infánsnőt jelképezve könnyedén ásítanak a bikaviadalon vagy hanyagul, fitymálva,
                  kesztyűs kis kezükkel alig érintve nézegetik a drága kelmét, amelyet a kiviaszkolt
                  hajú boltos legény választékos szavak kíséretében elébük rak -, mit tudják a nők,
                  amig lábuknál önfeláldozó barát térdepel, lázmérővel s papucsban topog rosszálmuk
                  felett a jámbor s jótékony férj, reggel gyermekük mosolyog arcukba, mint a nap
                  Andaluziában -, hogy mit jelent az: szenvedni szerelem miatt.
            </p>
				<p>
               Tudniillik: mióta Palaczki vette át az ügyek vezetését, a bakonyi
                  őzikék korántsem részesültek annyi figyelemben és költeményben, mint annakelőtte.
                  Palaczki egyetlen költeményt sem lopott kedvükért. Sőt többnyire olyan dolgokkal
                  mulattatta a kisasszonyokat, amelyet azok jóformán nem is értettek. Így például
                  egyszer a borokról tartott előadást Palaczki:
            </p>
				<p>
               - A boroknak éppen oly különböző nevük van, mint az embereknek. Ha
                  egy embert Érmellékinek vagy Hegyaljainak hívnának: nem lehetne róla rosszat
                  feltételezni távolról sem. A neveknek szaguk van, amelyek nyomban megütik az ember
                  orrát, amint hallja őket. Lehet-e elképzelni egy embert, akit például Bakatornak
                  hívnak: valamely vérszegény, életunt alakban, halotti fehérharisnyában és
                  papirszínű füllel? Ellenkezőleg: életerős, vérpiros, harsogó hangú és
                  nadrágszíjjukkal bíbelődő emberek jutnak eszünkbe, midőn egyes tájakról hallunk,
                  ahol a jó borok teremnek. Azt hisszük, hogy Tokajban zöld pecsétviaszkfejű, piros
                  és aranyfelíratos derekú, aszúborosüveg alakú emberkék sétálgatnak az utcán, -
                  pedig, ha Tokajba érünk, csak öreg zsidókat találunk a Tiszaparton. Vagy vegyük
                  például Mádot, Szerednyét, Tarcalt. Messziről úgy látszik, hogy itt minden ember
                  füstös attól a füsttől, amely a pincék szelelőlyukán szivárog ki, odabenn kormos
                  lámpa vagy izzadt mécs világít, füstölt kolbász vagy oldalas megy nagy falatokba
                  az emberek bajusza alá, csorba pohárból bort öntenek a gégéjükre és nincs is
                  szegény, vagy boldogtalan ember Mádon. A bor hatása alatt az emberek mindig
                  Rákóczi Ferencről beszélnek, akinek itt nyúltak el messzeterjedő birtokai és az
                  ungvári pincékből jövet: tárogató hangzik a hegyoldalban; sőt képzelődés szerint
                  nyergeslábú, piros topános, pávabüszke Zrínyi Ilona-maradékok sétálnak az esti
                  korzón. Vagy például Badacsony borát kóstolgatja az ember bús magányos délután egy
                  sötét kis ivóban, - nemde eljön hozzá látogatóba a püspök keresztjével megjelölt
                  hegy, a szigligeti öböl és a messzi fehérlő országút, amelyen a kopasz Kisfaludy
                  úr bricskája zörög a házi perpatvarok elől a pincébe?.. És bár nem nagy kedvelője
                  vagyok a balatoni borvidéknek: sohasem tudtam megindultság nélkül szájamhoz venni
                  a magos, meredek, badacsonyi csúcs közelében fekvő Ányos-szőlő borát, sem Csopak
                  szőke, hableány taposta nedvét... mindig messzi, régmúlt Anna-bálok izzadt
                  leányderekai, libegő harisnyakötői és fehér sarkaikon ügyesen forduló bokái
                  látogattak meg és dalárzók, éji zenészek, holdas nők jöttek az ablakom alá, a
                  zsalugáter mögé... A vereshasú bunyevácok, szőke verseciek vérsötét bora se volt
                  az én mindennapi italom, a forróság, a férfias pír, a bikavér, amely elöntött a
                  borok fogyasztása alkalmával: szuronyként villanó szemű nőket, a fehér arcfesték
                  alatt hevesen tüzelőket, tigriskarmú menyecskéket, lihegő vállú és keblű, lázt és
                  tüzet lehelő ajkú fiatal s koros asszonyokat hozott magával, mint a déli szél a
                  tűzijátékos vihart. Sohasem voltam kedvelője a vágyában önfeledten ordító
                  szerelemnek, mindig csak csendesen szerettem mendegélni girbe-gurba utcákon, kis
                  házak eresze alatt és loppal megnézegetni a nőket, ha azok nem sejtik, hogy lesik
                  őket. Ezért inkább könnyű, őszi fényként sárguló, nem nagy ünnepélyeset kedvelő,
                  Parád és Szolyva vizével szívesen barátkozó kertibort öntöttem koccintgatáshoz
                  szokott kis poharakba és hosszant, nagyon hosszant elüldögéltem a bor csendesen
                  duruzsoló mesélgetései mellett... Öreg szilvafa tüzének kesernyés füstje kanyarog
                  a diófa alatt, bográcsban tündér rotyogtatja az apróra vágott gulyáshús levét, a
                  só és asztalkendő fehérük az őszülő füvön és bábaszarka billeg a szőlők homokja
                  felett a karón, a kiáltás, a dal oly hosszant hangzik, mint a messzire nyúló
                  nyugodalmas élet és csak lustán mozdítottam meg a szememet, ha gömbölyű szolgálók
                  kapaszkodtak repkedő szoknyáikkal a fejem felé, az almafára... Inkább az ősapám,
                  meg más dohos vének jutottak eszembe.
            </p>
				<p>
               Így beszélt Palaczki és a kisasszonyok bizony nem igen méltányolták a
                  Palaczki szavaiban rejlő költészetet. A fiatalság bambaságával csodálkoztak, hogy
                  a kopaszodó, öreges Palaczki még szerelemről merészel beszélni. Ők még azt hitték,
                  hogy a férfiak bizonyos korban, kopaszan vagy megszakállasodva vagy megőszülve:
                  lemondanak a szerelemről, mint valamely fiatalkori könnyelműségről. Nagyon
                  csodálkoztak tehát, ha némely sétáikon, amíg Henrik kiskutya módjára előreszaladt,
                  mintegy a bástyasétány felett lógó holdvilágot akarván megragadni, Palaczki
                  hirtelen átkarolta a két leányt és úgy megszorongatta őket, mint a diót és
                  mogyorót. A kontesznek a derekát fogta s kis szállodába csalogatta őket a
                  vízivárosba.
            </p>
				<p>
               Míg egy napon a háznál, hol Natália szolgált, észrevettek valamit,
                  kifizették és kidobták a hűtelen komornát s többé soha sem volt szerencséje a
                  kiskonteszt viszontláthatni. Henrikhez menekült tehát, aki az első napokban
                  meglehetősen örült is gyenge fiatalságának, valamint annak, hogy néhány ősz
                  hajszálat fedezett fel Natália hullámos hajában. Henriknek azonban mindig máson
                  járt az esze, mint amin kellett volna. S Henrik néha elment Ó-Budáról és napokig
                  bezárva felejtette Natáliát abban a kis szobában, amelyet itt béreltek. Natália
                  étlen-szomjan várta szerelmesét, a függöny hasadékán át megfigyelte a járókelő
                  embereket, görbe testtartású, gondterhelt óbudaikat, bóbitakalapú asszonyságokat,
                  fésületlen lányokat, földön mászkáló gyerkőcöket, kapuk alatt hosszadalmasan
                  tereferélő vénasszonyokat, („vajjon miről tudnak olyan sokat beszélgetni, amikor a
                  tél biztosan elviszi őket?” gondolta magában Natália). A bezárt szobában hallotta
                  litániára megkondúlni a harangokat; látta az ablakon át a sekrestyést kék
                  szoknyájában, összefont kézzel mendegélni, de hirtelen megállott, ha kövér
                  asszonyt látott elhaladni és ájtatos szemeit felfordította; a Flórián-szobornál
                  szabadságos katonák dévajkodtak, zsebredugott kézzel állott a csirkefogó, papagály
                  totyogással mendegélt az öregasszony, míg a fiatal lányok, akik a Flórián-téren
                  feltalálhatok, többnyire lovaglópálcával a kezükben sétálnak, amely jelvényt
                  barátjuktól, az óbudai tengerésztől kérték kölcsön; ah, hányszor elnézte Natália
                  bezárt szobájából a helybeli nők élnivágyó kedvét, tolakodó mohóságát, szerelemre,
                  ruhára, cipőre, harisnyára vágyakozó szemét, amint bőven látogatták Zérus Aladár
                  tánciskoláját a sarkon és az óbudai korzón végiglejtettek, frissen, mosolyogva,
                  kacarázva, mintha nem is ama kikötő mocskos, hallatlanul szennyes,
                  meseboldogtalanságú kis házikóiból jöttek volna a girbe-gurba mellékutcákon, hanem
                  egyenesen Szevillából vagy Nápolyból. Amíg a kis házak bedőlt kéményei a gondban,
                  aggodalomban, szerénységben megható gyávasággal füstölögtek az esti égbolt alatt,
                  hajósa karján a rövidruhás leányzó elbizakodva vetette hátra fiatal fejét, amelyen
                  a haj azért volt megnyírva, hogy mindennap ne kellessen fésülködni; amíg a
                  szajkó-lármás, szórakozás-, alma- és nyalánkság-éhes fiatal hölgyek a frakkjában
                  és bazár-szentimentálizmusában hódító Psilanderért, az egykori moziszínészért,
                  vagy legjobb esetben egy kézzelfogható tengerész altisztért rajongtak; hangjukkal,
                  elevenségükkel, mozgó derekukkal, harisnyátlan félcipőjükkel, lengedezésükkel és
                  zsemlye egyformaságukkal felkopogták a zsidótemplom környékét: - a legutolsó
                  követválasztás ringy-rongy plakátmaradványaival díszített deszkakerítések mellett
                  öreg koldusokként, vén papucsokként, ócska télikendőkként, szürke, szemétdombi
                  kályhacsövekként vonultak hazafelé szüleik, inarogyott apák és anyák, akik bár
                  egész életükben mostak, maguk mindig a legszennyesebb ruhában mutatkoztak. És
                  ezeknek az embereknek az ajkáról mindig csak a nyomor üvegcserepes, szakadtcipős,
                  másvilágias siránkozása, rikácsolása, dühe hallatszott... S többnyire a balta
                  tompa fokával agyabugyálták el a kisasszonyokat, ha azok későn jöttek haza a
                  tánciskolából vagy a Flórián-tér nagyszerű korzójáról...
            </p>
				<p>
               Ilyen volt az utca, a táj, amelyet a függöny mögül meglapulva nézett
                  Natália és még nem tudta, hogy milyen sors vár rá.
            </p>
				<p>
               Hirlapírók jöttek látogatóba Henrikhez... természetesen: fiatal
                  hirlapírók, akik ebben a megbízhatatlan és nem mindig szinpátikus szakmában
                  legfeljebb az ujoncságig vitték. Nagy hajuk volt, arcukat borotválták, nagy
                  gallérjuk volt, a legutolsó divat szerint öltözködtek: megannyi amerikai
                  sportfiúk, rövid pipát szívtak, egymástól cigarettát kértek, hozomra kártyáztak és
                  az ablakfüggönyt puszta kedvtelésből leszakították; igen okosaknak látszottak,
                  különös nyelven beszélgettek, mint a zsebtolvajok és Henriktől azt kérdezték, hogy
                  mért nem árúsítja ki dugott portékáját, amikor elég jó ára van a csirkehúsnak.
                  Bükknek, Halnak, Méhnek, Ákácznak hívták őket és minden ok nélkül lármát csaptak,
                  mintha örökös, meg nem szűnő versengés volna közöttük: ki tudja a legcinikusabbat
                  vagy a legocsmányabbat mondani... Egyik azzal dicsekedett, hogy a nagyanyjával
                  volt szerelmi viszonya, a másik szinésznők rosszszagú pendelyéről értekezett, a
                  harmadik a zsidókántor szentéletű feleségét vetkőztette mezítelenre: „fiúk, olyan
                  tréfli lábakat még soha sem láttam”. A negyedik, egy kis fiú, mintha az aszódi
                  javítóintézetből tegnap szökött volna meg, azt fejtegette, hogy ő csak gazdag,
                  öreg, lehetőleg üzletes asszonyságok ismeretségét keresi, akiknél a
                  pénzesfiókkulcs megtalálható a szoknyaráncok között.
            </p>
			</div>
			<div type="chapter">
				<head>
               AMELYBEN DUBLI ÚR LETESZI A GARAST.
            </head>
				<p>
               Az ötödik, egy őszhajú, fogatlan és megjelzett arcú betyár, a
                  következő történetet mondta el az estén, amikor Henrik vendégül látta magánál a
                  társaságot:
            </p>
				<p>
               - Én csak a rabnőket kedvelem; a börtönviselt nőket... Igaz, hogy
                  kovászszaguk van, de kovász nélkül nincs kenyér...
            </p>
				<p>
               - Ó, vén lator, tán az anyagyilkos Haverda Mariskáról akarsz
                  elmondani kalandokat, aki a pesti Emke kávéház legünnepeltebb hölgye volt
                  kiszabadulása után? - kiáltott közbe egy mindentudó.
            </p>
				<p>
               Az őszhajú fitymálva legyintett:
            </p>
				<p>
               - Mariskából a sajtó csinált nagy nőt. Én soha sem szerettem azokat a
                  nőket, akik a hirlapírók ismeretsége folytán emelkedtek ki a névtelenségből. Igen
                  hosszadalmasan gyógyítható, úgynevezett szerelmi betegségeket kaptak a kollégák
                  már az írónőktől, színésznőktől és a többi hölgyektől, akiknek nevét oly gyakran
                  olvassuk az ujságokban. Véleményem szerint az úgynevezett hírneves nőkkel csak
                  azért érdemes fenntartani a barátságot, hogy az ember alkalomadtán üzletet kössön
                  velük.
            </p>
				<p>
               - Miféle üzletet gondolsz, Dubli? - kérdezte Henrik, mint
                  házigazda.
            </p>
				<p>
               A Dublinak nevezett őszhajú fiatalember olyan messzire nyujtotta el
                  sovány lábszárait, amint a kis szobától kitellett. Bizonyos megvetéssel nézett
                  végig a kérdezőn.
            </p>
				<p>
               - Jó üzletet! - felelt, alig hangsúlyozva a szavakat. Rendes, jó
                  üzletet, apám, amit már az öregek tanácsoltak a szárnyrakelő ifjaknak: vágd el a
                  nő nyakát és hosszú életet élhetsz a földön. Szentistván napján, mikor még
                  kéjvonatok jártak Magyarországon és a föld népe retúrjeggyel útazott a vasúton:
                  mindig bemutattam egy-két primadonnát, a drámától vagy az operettől vidéki
                  ismerőseimnek, hogy elvágják a nyakukat.
            </p>
				<p>
               - Öld meg a nőt! Igaza van Dublinak! - kiáltozott nevetve,
                  rikácsolva, zajongva egymás nyakába borulva a vidám társaság és Henrik zavarában
                  lesütötte a szemét.
            </p>
				<p>
               Dubli, az őszhajú fiatalember mindig részeg volt egy kissé, - csak
                  akkor tudott elmenni kirándulásra Pestről, - például Óbudára, - ha előbb jól
                  teleitta magát - és a kirándulásról ismét ködös fejjel, a vidéki élet gyönyöréről
                  álmodozva tért vissza Pestre. - A siker, amely szavait kísérte, felháborította és
                  így szólt:
            </p>
				<p>
               - Többet mondok. Nem csak egy nőt kell megölni, hanem valamennyit.
                  Nagyon csudálkozom Henrikünkön, hogy még mindig nem hívta meg vendégségbe azt az
                  ezüstsétapálcás, fekete szalmakalapos, mindig található fiatalembert, aki Pestről
                  Délamerikába szállítja a húskonzervet. Jöttömben, jártamban annyi dologtalan,
                  céltalan fiatal hölgyet láttam sétálni itt Óbudán, hogy csak Wintersteinra
                  gondolhattam egész utazásom alatt. Mért nem jön ide Télkövi? Ezek az unatkozó,
                  alig méltányolt hölgyikék igen jól betöltenék hivatásukat például egy
                  buenos-ayresi konzerv-gyárban, míg itt elsenyvednek, gyereket kapnak, sok verésben
                  részesülnek és boldogok, ha egy külföldi honosságú vasesztergályos végül feleségül
                  veszi őket. Ah, hány font sterling, valódi jó Viktória-arany vész kárba évente
                  Óbudán a műveletlen mozi és az izzadt tánciskola miatt! Öregségemre majd felcsapok
                  húskereskedőnek. Mi lehetnék többé egyéb, miután nők kitartottja már nem vagyok?
                  Mily kár, hogy lassan leszorulok a legférfiasabb és a legkomolyabb pályáról, mint
                  öreg katona a becsület mezejéről. Nekem sohasem kellett attól félnem, hogy a nők
                  megcsalnak, kijátszanak, pénzemet másnak adják... Mert sohasem szerettek a
                  nők.
            </p>
				<p>
               Miután a fiatalabb hirlapírógárda már többször hallotta Dubli úr
                  egyéni élettörténetét s ezenkívül is az a jószokás uralkodott e társaságban, hogy
                  senkit sem hallgattak meg, ha egyénisége dícséretébe kezdett, - jeleket adtak:
                  kézzel és szemmel és tüntetőleg nem figyeltek, - Dubli úr jónak látta, hogy a
                  rabnőről kezdett történet fonalát felvegye, mert azt hitte, hogy e sikerült
                  elbeszélés nyomán némi elismeréshez jut társaitól:
            </p>
				<p>
               - Történetesen Margitnak hívták, mint a legtöbb nőt Pesten... Az
                  embernek nem igen jutnak eszébe e név szagára királyi udvarok, legfeljebb a
                  Dob-utca citromos és sajtos boltjai, leszegezett ládák magazinok környékén,
                  gyermekfej nagyságú lakatok pincéken, kis udvari lakások, ahol fekete szemű,
                  fehérnyakú, süteménybőrű, sűrű és hosszúhajú leányok a fehér szoknyácskáikat
                  mossák, vasalják, harisnyát teregetnek este az ablakpárkányra és korán reggel
                  bekrétázzák a fehér cipőjüket, hogy egy vasárnapig, vagy szombatig oly lebegve,
                  frissen éljenek, mint a fehér lepkék... Kalapos műhelyek és irodák izzadtságát
                  lemossák testükről és oly boldogan szólal meg szájukon a hang, mintha ujjá
                  születtek volna. Az én Margitom se járt a jezsuiták vöröshasú templomába, hanem
                  Munk és Dávidsohn irodájába.
            </p>
				<p>
               - Elcsábítottad? - kiáltott közbe egy ragyás fiatalember, aki oly
                  vehemensen ragadta nyakon Dubli urat, hogy annak torkán akadt a lélekzet.
            </p>
				<p>
               - El, - felelt fuldokolva.
            </p>
				<p>
               - Akkor elég, - folytatta diktátori önkénnyel a kis ragyás. - Ebben a
                  társaságban csak olyan történetekre vagyunk kiváncsiak, amelyekben a nők csábítják
                  el a férfiakat: szabadon, az életből ellesve... Fogd be a szádat, ha nem tudsz
                  egyebet rossz novelláidnál, amelyeket visszaadott a Journál szerkesztője.
            </p>
				<p>
               - Halld tehát történetemet, - kiáltott Dubli, miután a kis hörcsögöt
                  lerázta nyakáról és szemeit ismét Natáliára függesztette, mintha az ő tiszteletére
                  folyna az egész előadás. - Margit valóban nem az irodába járt, hanem a Párizien
                  című mulatóhelyen virágot árult. Ezek a mulatóhelyek még a millenáris kiállítás
                  idejéből maradtak Pesten, gazdag vidékiek és szórakozó idegenek részére
                  „fenntartva”... Akkoriban jómódúak voltak itt a hölgyek, a kiállítás után azonban
                  elszegényedtek, lerongyosodtak, mert a pestieknek nem volt annyi pénzük, hogy
                  bőségben eltarthatták volna őket. Mint egy csődbejutott, vándorlásában az
                  országúton rekedt menazséria maradt itt Pesten az exotikus nők társasága,
                  amelyeket a világ minden részéből verbuváltak a fővárosba. Voltak itt valódi
                  floridai néger táncosnők, akiknek oly szíjjas, inas lábuk volt, mint a
                  vadmadaraknak és kicserzettek voltak, mint ócska tánccipők. Egy-két dalt, egy-egy
                  különös táncot hoztak hazájukból, a cukorültetvényekről, végig vándorolták
                  Európát, fásultan, üzletszerüleg gunnyasztottak a „londoni vásáron”, amíg vevő
                  közeledett, megcsörgetve aranyait és ezüstjeit. S ők ekkor hirtelen felemelkedtek
                  és futottak, mint a fekete gémek szárnyrakelésük előtt... Itt voltak ama párizsi
                  szubrettek, akik olyan soványak, mint télen a seregélyek. Folyton beszéltek
                  férfiismerőseikhez, ezerféle dolgot tudnak kérdezni és mondani, különös gráciával
                  mosták meg a vérzőfejű embert, akinek baját ellátták a táncmulatság hevében, aztán
                  gyorsan, madárcsapatként elszállottak Szokásuk volt hamis szőke kontyaik alá dugni
                  az ajándékba kapott bankjegyeket... Az angol-lányok, megannyi angóramacskák
                  pedánsan és jól betanúlva elvégezték tennivalójukat a szinpadon. Itt hódított
                  „Balkán csillaga” hamis ékszereivel, bágyadtan nyujtózkodott az amerikai hosszú
                  hölgy, Szevilla kiküldötte narancscsal dobálta a férfiakat és papagály módjára
                  rikácsolta spanyol szavait, amelyeket a férfiak bután ismételtek, a pesti
                  sánzonettek viszont a disznókodásban vetélkedtek. Arcképük ma már úgy
                  elhalványult, mint a fáradt emlékezet. Furcsa, hogy itt-ott, a világ különböző
                  sarkaiban, városaiban éldegélnek öregasszonyok, akik egy-egy éjszakámat
                  megédesítették... (Sajnos, olyan nők nem fordultak meg az etablizmánban, akik
                  másnap térdigérő fehérruhácskában, (a derékon máslival) a szentimentális regények
                  rövidre vágott hajával, lelkesen és boldog odaadással olvasgassák fehérfedelű
                  könyvből regényem különböző tételeit... még pedig vőlegényüknek, akik szorosan,
                  magosra húzott nadrággal, keresztbe vetett lábbal, fodros hajjal és áhítatos
                  arccal hallgatják kedvesük folyamatos olvasmányát, ... még pedig a Margitszigeten,
                  egy magánosan álló, későn érő s leveleit korán hullajtó nyárfa alatt, egy padon,
                  miközben augusztus végi délután van, aranyhalmokat sepertek a tótlányok a fák
                  lehullott leveleiből és műveimben oly boldogan s boldogtalanul jön elő az őszi
                  időszak leírása, lefestése, értékeltetése, mint az élet célja... Ez a magányos,
                  késői és korai nyárfa én voltam, amely az egykori József főherceg villájának
                  közelében állott és mindig az én korán hervadó életemet jelképezte már nyár
                  közepén sustorogva elszálldosó, búcsútmondó gallyaival, faleveleivel... Korán
                  megvénült délceg dalia volt ez a fa, aki gyorsan, az örömök teljében kezdi
                  hullongatni zöld ifjúságát. A szél mindig úgy járt-kelt lombjai között, mint a
                  bölcs gondolatok az öregedő férfiú fejében. - Tehát soha sem olvastak fel
                  műveimből az ódon kastély környékén.)
            </p>
				<p>
               Margit magyar származású hölgy volt, belém szeretett, lerészegedett s
                  ilyenkor mindig a Dunába akarta dobni magát, alig birtam utolérni a téli
                  hajnalokon a zajló folyamnál. Hányszor végigszaladtunk a városon, mulatság, bál
                  után, ki a Dunához, miközben ő eldobálta erszényét, téli kabátját, kalapját, hogy
                  könnyebben menjen a végzetes ugrás. És hányszor gondoltam én magamban, mint fiatal
                  iró (míg ő az öngyilkosság gondolatai, rohamai, őrületei között vergődött
                  mellettem az utcán), hogy egykor kényelmes öreg úr leszek, zöldernyős lámpa
                  mellett és papucsban, piros bort szopogatva, a kályhatűz duruzsolása mellett,
                  végtelenül csendes éjjeleken: majd papirra vetem Margit szomorú történetét...
                  Kövér feleséggel áld meg a sors, aki későn kel és korán lefekszik, nem ellenőrzi
                  az iveket, amelyeket tollvonásaimmal megtöltöttem - s így bátran zenghet az
                  emlékezés lantja Margitról, aki azóta szomorú fűzfa lesz egy dunamenti község
                  temetőjében. A molnár a legnagyobb városban is a lisztörlő malmok kéményeit veszi
                  először észre; az író boldogtalan vajúdásában, negyvenfokos lázában sem gondol
                  egyébre, hogyan lehetne ezt mind papirosra vetni! - Kis gyerekem gajdol,
                  rugdalózik a szomszédban és hosszúszárú pipa mellett nem sietve, de meggondolva
                  írom meg szegény Margaretta élettörténetét.
            </p>
				<p>
               Ámde nem így Margit... Ő valóban szeretett engem, gyengéden és vadon,
                  levegője és vize voltam, nem tudott nálam nélkül aludni és fésülködés közben
                  tükréből hátranézett, vajjon a háta mögött vagyok-e, mert vajjon érdemes-e
                  fésülködni az én távollétemben? Egyszer a fejébe vette, hogy el fogom hagyni...
                  Van ez így néha szerelmes nőknél. Álmodta vagy megérezte: elég az hozzá, hogy
                  napról-napra hevesebben gyötörte a fájdalom az elválásunk miatt. Most már egy
                  percre sem szabadulhattam tőle. Már régebben együtt, - nála laktunk, együtt
                  aludtunk és ettünk; és napközben kikérdeztem a leckét a kis öccsétől, aki a
                  polgári iskola második osztályának a növendéke volt. (Ha jól emlékszem: Alfrédnak
                  hívták a kis árvát; míg Károly, aki már tizenötödik évét is betöltötte, a
                  villanygyárban inaskodott.) Így éltünk négyesben. A fiúk az egyik szobát, mi a
                  másikat laktuk. A gyerekek Dubli bácsinak neveztek, cigarettát és sört hordtak és
                  Alfréd, mint egy kis végrehajtó járkált barátaimhoz kölcsönkérő, esdeklő
                  leveleimmel.
            </p>
				<p>
               Egy napon, Palaczkinak is irtam, - hogy az ördögbe jutott eszembe ez
                  az alávaló fráter!
            </p>
				<p>
               Palaczki nem küldött pénzt, ellenben személyesen megjelent, ravasz
                  szavakkal kereste bizalmunkat és reggel együtt jött velünk haza a Párizien című
                  mulatóhelyről, a kanapén vetettünk neki ágyat és Palaczki ezzel beköltözött.
            </p>
				<p>
               Ebben az időben némi hasznát vettem Palaczki barátságának, mert őt
                  küldtem hajnalonként Margit után, amikor az hirtelen rohanni kezdett a havas
                  fergetegben, a hajnali ködben: a Duna felé. A kövér Palaczki majd kitörte a
                  nyakát, amikor a fürge, gyorsjárású, önkívületben száguldó kis teremtés után
                  vetette magát; s mindig sikeresen elcsípte a Dunaparton.
            </p>
				<p>
               Mért nem hagytam ott Margitot?
            </p>
				<p>
               Vannak kérdések, amelyekre az ember nem tud felelni.
            </p>
				<p>
               Úgy látszik annak így kellett lenni, hogy már korai ifjúságomban,
                  tizenkilencesztendős koromban megismerkedjek az életnek olyan furcsaságaival,
                  amelyeket a legtöbb férfi élete végéig sem tapasztalhat.
            </p>
				<p>
               Ismétlem: Margit, mióta fejébe vette, hogy elhagyom, egy pillanatra
                  sem engedett el szoknyája mellől. Pénzünk természetesen gyorsan elfogyott,
                  Palaczki hallatlan étvággyal evett és ivott és a gyermekeknek új téli ruha
                  kellett. Miután én nem léphettem ki az utcára sem többé, - sőt a mulatóhelyen is
                  jelen kellett lennem esti tiz órától reggel öt óráig, amíg a bál tartott, midőn is
                  egy sarokasztalnál ültem, közel a zenéhez, sört fogyasztottam Palaczki
                  társaságában, midőn is szerfelett irígyeltem Palaczkit, hogy néki meg van engedve,
                  hogy a mulatóhely hölgyeivel dévajkodjon, velük tréfálhasson a maga módja szerint,
                  míg nekem pillantást sem volt szabad vetnem egyetlen hölgyre sem, Margit mintha
                  lesett volna a távolból: nyomban megjelent és úgy villogott a szeme, mint a
                  tigrisé, - ilyen körülmények között teljesen Margit tizennyolcéves vállaira
                  szakadt a megszaporodott család eltartása. Mint későbben megtudtam: Margit
                  virágainak árából éldegélt még Pesten, a Józsefvárosban egy származására büszke
                  öregasszony és egy fiatal hölgy, aki műhímzést tanult, Margit anyja és húga, akik
                  azonban a szerencsétlen eltévelyedettet soha sem keresték fel, sőt Margitnak meg
                  volt tiltva, hogy anyjáról és húgáról beszéljen. Alfréd volt a póstás, aki
                  reggelenkint, mielőtt az iskolába ment volna: anyjához futott a levéllel, amely az
                  éjjeli keresmény egy részét tartalmazta.
            </p>
				<p>
               Ezek után nem csodálható, hogy szegény Margitnak agytépő gondjai
                  voltak. Észrevettem, hogy órákig nyitott szemmel fekszik mellettem az ágyban,
                  ruháit és ékszereit eladogatta, néha otthon töltöttük az estét, mert Margit
                  selyemruhája javítás alatt volt a varrónőnél, aki a kellő időre nem készült
                  el.
            </p>
				<p>
               Egy ostoba véletlen sietteti a történetet.
            </p>
				<p>
               A pesti ház, amelyben laktunk, nagy tetőig érő fákkal volt
                  szegélyezve az utca felőli oldalon. Nyáron hatalmas lombjai voltak itt a fáknak,
                  míg télen rájuk fagyott a hó és különös hangon süvöltöttek a szélben. Tüzelőnk és
                  hitelünk elfogyott. Károly és Alfréd Palaczki kitünő tanácsára: egy este kivágta a
                  ház előtti fát és nagy hűhóval feldarabolta. A tett nem maradt titokban. A fiúkat
                  a rendőrségre idézték és ott 10 napi elzárásra ítélték. Margit majd megőrült a
                  fájdalomtól, hisz imádta testvéreit. Keserű szemrehányásokkal illette Palaczkit,
                  aki nevetve vállat vont. „Az sem volna baj, ha a fiúk egy kicsit ülnének, de
                  tudomásom szerint az eféle rendőri kihágásokat némi pénzösszegért meg lehet
                  váltani.” Margit ebben az időben már megválott volt legutolsó gyűrűjétől is...
                  Estére különös gonddal felöltözködött, kisírt, kétségbeesett szemére mosolyt
                  erőszakolt, csak néha rázta meg görcsös zokogás kis mellét. Olyan volt, mint egy
                  kis mártír, aki a kínzópadra lép. Megkért, hogy az éjszaka kerülném el a
                  mulatóhelyet, ha még életben akarom őt találni, szenvedélyesen, hosszadalmasan
                  búcsúzott a Párizien kivilágított kapuja mellett egy sarokban, amely sarok
                  alkalmatos volt arra, hogy nők ajándékot nyomjanak férfiak kezébe. Margit is
                  ideadta minden pénzét, hogy az éj folyamán ne nélkülözzek. Hosszasan, mint a
                  halnivágyó, rám nézett és besurrant a külföldi plakátokkal, lábujjhegyen álló
                  táncosnők és levegőben repkedő ballerinák arcképeivel díszített kapun, a szerecsen
                  portás unottan vette el a bádogdarabkát, amely belépő- s egyúttal kimenetelijegyül
                  szolgált a mulatóhelyen alkalmazott nők részére.
            </p>
				<p>
               Füttyentettem Palaczkinak, aki egy utcasarkon várt.
            </p>
				<p>
               Később, sokszor tettem magamnak szemrehányást, hogy miért hagytam
                  egyedül ezen az éjszakán Margitot, mert ezen az éjszakán fordult meg mindkettőnk
                  sorsa. Ámde akkor: szinte örültem a váratlan szabadságnak, a téli égboltozat
                  szikrázó csillagainak, a bundás rendőröknek, a kávéházakból kiszűrődő
                  cigánymuzsikának, a nagy kivilágított órának a keleti pályaudvar felett... Már
                  régen nem tehettem az időmmel azt, amit akartam. Szinte megöleltem Palaczkit,
                  amint sorbajártunk néhány kávéházat és most nem undorodtam sem az Emke repedtsarkú
                  hölgyeitől, akik sörrel részegre isszák magukat hadnagyuk mellett, mialatt a
                  kiviaszkolt hajú cigányprímással kacérkodnak és a megbolondulásig átérzik a
                  divatos pesti nótákat, amelyeket éjféltájban a cigányok együtt énekelnek a
                  vendégekkel; sem a Bodó pezsgőző, égetett mandulát rágicsáló józsefvárosi
                  hölgyeitől, akik miatt rendszerint véres verekedés szokott lenni éjféltájban,
                  miután ezeknek a kávéházi hölgyeknek régi szokásuk ugratni a férfiakat, pezsgős
                  pohárral idegen asztalhoz inteni, felhevülni és hevíteni jámbor idegeneket, akik
                  végül is kénytelenek elhinni, hogy nem erényes polgárasszonyok és polgárlányok
                  kihívó tekintetének voltak áldozatai, hanem kalandszomjas nagyvilági hölgyek
                  kiválasztottjai... amíg a verekedőket szétválasztják, a zenekar (Babári személyes
                  vezetése mellett) elfárad, a becsípett apák szedelőzködnek, mamák fehérharisnyás
                  lábaikban érezni kezdik a tegnapi nagymosást, a kisasszonyok felsóhajtanak, mintha
                  egy tündérvilágtól búcsúznának, midőn jóéjszakát mond nekik az ajtó mellett
                  ácsorgó kucséber... még egy utolsó csata a konflissal, aki a Baross-utca végére
                  igyekvő társaságot csaknem felborítja; nem undorodtam a New-York lármás,
                  szemérmetlen fiatal hírlapíróitól, akik naponta százszor le és felmennek az
                  emeletre, mintha valami fontos dolguk volna, pedig csak arra kíváncsiak, hogy
                  kinek a kezében az Izé című lap, amelyben legújabb művük napvilágot látott...; sem
                  az éjszemű, kócsagtollas, andalító hajzatú és telt lábikrás zsidó nőktől, akik
                  messziről oly érzelmeseknek látszanak a Hungáriában és Kioszkban, mint a valódi
                  regényhősnők, akik komolyan szeretnek, szenvednek és meghalnak; tekintetükben
                  annyi mélabú és ábránd látszik, mint a soha meg nem értett, csak halkan szenvedő
                  nők szemében, nők, akik mindig másra, finomabbra, érdekesebbre látszanak áhítozni,
                  mint amit a mindennapi élet nyujt nekik... messziről szenyórák, akik epekedő
                  ajkukkal mindig a megmentő lovagot várják, - míg közelről oly közönségesek,
                  unalmasok, műveletlenek, mint akár a pesti korzó, amelyhez életüket kötik, mint a
                  többi poros, életunt leanderek... régen volt már, hogy e kis bokákért és
                  szoknyafodrokért rajongtam, amelyek selymesen, karcsún, frissen lejtenek a
                  dunaparti szállodák előtt és azt hittem, csoda történne velem, ha véletlenül egy
                  lábacska habkönnyedén a szívemre lépne... aztán a nők lehúzták cipőjüket,
                  levetették harisnyájukat és az illuziók elfoszlottak...
            </p>
				<p>
               Hajnalodott, midőn Palaczkival együtt elhagytuk az orfeumi kávéházat,
                  ahol a nők oly mozdulatlanul és fenségesen foglalnak helyet, mint az üvegszemű
                  madarak kalapjaikon. Elfeledkeztem Margit intelméről, csupán a vágy és a hálaérzet
                  élt bennem, hogy örömet okozzak e szerencsétlen, önfeláldozó teremtésnek.
                  Elgondoltam: mint felderül szép kis arca, bánatos szeme, sírásra hajló szája,
                  amint majd megpillant a hajnal derengésében... lesben álltunk Palaczkival a
                  Párizien bejáratánál.
            </p>
				<p>
               A lámpások fehér hullák voltak az elsötétedett utcán. Olykor kialudt
                  a két üveggömb közül az egyik, sercegett, kínlódott a lámpa, aztán boszúsan tovább
                  végezte kötelességét, mint a felserkent éji bakter; odalentről, a föld alól
                  viharzó báli muzsika hangzott, mintha most járnák az utolsó táncot. Elképzeltem,
                  hogy repül gazellalábaival, papagályruhájában Fédra, a floridai tánctünemény. A
                  hatalmas, asszonyságkülsejű, fehérblúzos, szőke bécsi nők, akik éjfélután csíkos
                  harisnyát kötnek, ha pang az üzlet, lihegve, csapzottan, részegen, nekibolondulva
                  rúgják a port és szoknyafodrot a valcer ütemeire. Valami gazdag idegen érkezhetett
                  az éjszaka... A héjatekintetű fiákeresek hosszú bundájuk karjait egymáshoz
                  csapdosták az utcán és aludtak a lovak bozontos takaróik alatt. A túlsó oldalon
                  gyermekkocsit tolt töpörödött öregasszonyka sudár fiatal szűz társaságában. A
                  nyomdához mennek a reggeli lapért, amelybe ismét nem írtam semmit.
            </p>
				<p>
               A szerecsen portás hirtelen felébredt, jelt adott a kocsisoknak,
                  odalent, a mélyben nyílt a tejüvegajtó. Először egy halottat hoztak...
                  Ruhatárosok, akik már levetették skarlátvörös egyenruhájukat, amelybe a
                  nagyravágyó tulajdonos öltöztette őket, egy nagyobbszabású csomagot cipeltek fel a
                  lépcsőkön, nagy gyorsasággal, mintha csak az eltávozó társaságot kellene
                  megelőzniök a halott elszállításával. Sauer kisasszony volt ő, egy bécsi hölgy,
                  aki eddig a ruhatárban feküdt, miután valcertánc és ivás közben végleg rosszul
                  lett. Egyszer - még Margit előtt - egy estéjét nekem szentelte és egész idő alatt
                  arról beszélt, hogy mily jó a Práterben reggel kocsikázni, - de csak
                  szeptemberben, amikor a falevelek úgy hulldogálnak, mint az anzikszkártyák! Milyen
                  szomorú, hogy nem mehetett haza meghalni, ahol a kék Dunáról énekelnek és a
                  családi szobák falait fametszetek ékesítik az öreg Johann Strauszról.
            </p>
				<p>
               A ruhatárosok a holttestet egy szomszédos ház kapuja alá cipelték,
                  amelyet megnyitott már a beavatott házmester.
            </p>
				<p>
               Ezután végképen kitárultak az üvegajtók és a mélységből, a lépcsőkön
                  felfelé olyan lárma hallatszott, mint bálok után. Sokan fütyültek, mások
                  tántorogva dúdolgattak, némelyek értelmetlen szavakat kiáltoztak, egy orgia
                  gyűrött publikuma, egy földalatti táncterem szennye, egy fülledt nagyvárosi éj
                  dorbézoló társasága ömlött az utcára. Ismertem ezeket a sápadt arcokat, amelyeket
                  korán eljegyzett magának a bánat és a hervadás. Minden éjjel láttam ezeket a
                  kifestett szemeket, vörös ajkakat, piros füleket, frissen borotvált állakat,
                  gyűrött gallérokat, izzadt frakkokat, poros tánccipőket, manzsettába gyúrt piszkos
                  zsebkendőket, kétfelé álló fülű pénztárcákat, halottakként fehérlő virágokat,
                  kihunyt fényű ékszereket, gyöngyöket, szétesett frizurákat, - s mindig azt
                  gondoltam, hogy vajjon hová mennek most ezek, hogy kipihenjék magukat, estére
                  felfrissüljenek arcok és cipőtalpak, kedvek és szemek, ékszerek és fehér
                  szoknyák... A fiákeresek hangosan és fontoskodva csapkodták az ajtókat a
                  beszállott párok mögött. Visító hangon szólongatta egyik nő a másikat, találkozót
                  adván délutánra, vagy megbeszélvén egyetmást a háztartásról. Most még a
                  szerelemnek áldoznak ezek a petyhüdt, fáradt testek, csókolóznak a bűzös szájak,
                  lekonyult bajuszok, menyasszonnyal és vőlegénnyel robog a hintó a Párizien
                  lámpásaitól el a messze setétlő, komor, havas pesti házak közé, a kibomlott
                  frizurákat, lemaradozó tánccipőket, hervadt keztyűket egy szállodai szoba várja,
                  ahová most gyujt be vörös szemével a bérszolga és a szomszédban a vidékiek már
                  pakolnak a reggeli vonathoz... Ah, hányszor ébredtem fel kába álmaimból idegen
                  szobákban idegen arcok mellett, akikre az első percben nem ismertem rá és sokáig
                  kellett gondolkoznom, hol vagyok s hogyan kerültem ide, alkohol és kicsapongás
                  tébolyában... s ugyancsak bele kellett kapaszkodnom a megmaradt kevés mámor
                  uszályába, hogy ne ordítsak fel boldogtalanul, undorodva, jajgatva, mint egy
                  póruljárt gyerek!
            </p>
			</div>
			<div type="chapter">
				<head>
               AMELYBEN DUBLI ÚR BEFEJEZI TÖRTÉNETÉT.
            </head>
				<p>
               Palaczki egyszerre megragadta a karom.
            </p>
				<p>
               Margit lépett ki a mulatóhely ajtaján kis kabátjában, vékony sállal
                  fején, mert hisz földigérő bundáját már a mult napokban zálogba vetette.
                  Tántorgott, mintha részeg lett volna. Egy rövidbundás, macskabajszú, semmitmondó,
                  csizmás férfiú erősen fogta karjával, amíg Svarcz, az ismerős éjjeli fiákeros
                  előállott. És beszállás közben Svarcz ostorával arrafelé mutatott, ahol a sarki
                  lámpás alatt én állottam Palaczki társaságában. Margit olyan fehér arccal, mint
                  egy halott bámult ki a kocsiablakon. Sohasem felejtem el megmerevedett, rémült
                  szemgolyóját, mintha valami iszonyatost látna. És a kocsi megindult vele, mintha
                  akasztani vinnék s én többé élve nem látom őt...
            </p>
				<p>
               - A hentes! - mondta Palaczki bizonyos idő multán. - Már régen látom
                  Margitunk körül ólálkodni. Végre elérte célját.
            </p>
				<p>
               - A hentes! - kiáltottam s azt akartam Palaczkitól kérdezni, hogy
                  mért nem figyelmeztetett már régebben, tegnap vagy tegnapelőtt a hentesre... De
                  nem szóltam semmit, mert hisz magamban én is tudtam a hentesről, aki mindenféle
                  csemegéket, selyemblúzokat, finom borokat szokott felküldözni Margithoz. Sőt
                  egyszer személyesen is megjelent, miközben én Palaczkival s a gyermekekkel a
                  szomszéd szobába vonultam s nagy zajt csaptunk, széket és asztalt felborítottunk,
                  és Margit hálás, könnyes szemmel köszönte meg, hogy elzavartuk a hentest.
            </p>
				<p>
               Bár szerettem volna végtelenül kétségbeesni, - nem tudtam. Úgy
                  éreztem, hogy valakit megváltott a halál rettenetes szenvedéseitől. Egy szegény
                  fuldokló, jajgató, leroncsolt, kétségbeesetten vergődő szívbajosra csapott le a
                  halál hosszú szenvedések után... Neki mindenesetre jobb így, - míg mi
                  (hál’istennek) életben maradtunk és csöndesen gyászolunk. Igen, majd ezt is
                  megírom, ha tapasztalatokkal és életunalommal megrakodva, negyvenesztendős
                  koromban visszavonulok falusi birtokomra. Jó kutyák őrzik a házat, néha piros
                  borral nedvesítem meg kiszáradt ajkamat, két gyertya között csendesen, lúdtollal
                  írom életem főművét... S az írás majd minden földi szenvedéseimért
                  megvígasztal.
            </p>
				<p>
               - Most hová menjek? - kérdeztem barátomat.
            </p>
				<p>
               Palaczki cinikusan nevetett.
            </p>
				<p>
               - Hová mennél? Haza, a gyermekekhez. Holnap vasárnap van, Alfrédnak
                  misére kell menni, Károly tiszta inget kap és Margit legfeljebb délben kerül csak
                  haza.
            </p>
				<p>
               Szinte jól esett, hogy némi ürügyem van visszatérhetni a házhoz,
                  ahová tulajdonképen, a tapasztalatok után, nem volna szabad betenni a lábamat. Mit
                  csinálnának a gyermekek, ha mindenki elhagyná őket vasárnap reggel? Igaza van
                  Palaczkinak. Szegény kis Alfrédet vallásos nevelésben kell részesíteni és a
                  jezsuitákhoz küldöm gyónni.
            </p>
				<p>
               - És te hová mégy?
            </p>
				<p>
               Palaczki megvetőleg nézett a szemembe.
            </p>
				<p>
               - Én rám nincs szükség annál a jelenetnél, amely a hazatérő nő és
                  közted majd lejátszódik. Nehezebben békülnétek ki, ha én is ott volnék.
            </p>
				<p>
               - Azt hiszed, hogy megbocsátok?...
            </p>
				<p>
               Palaczki kedélyesen nevetett:
            </p>
				<p>
               - Vajjon, mi okod volna a haragra, öreg cimbora? Mindennapi dolog.
                  Százszor megesik Pesten. Az okos férfiú szépen szemet huny és örül, hogy jó ebéd
                  várja felkeléskor. Hány tisztességes, sőt előkelő asszonyt ismerek a városban, aki
                  ilyen módon tartja el gyermekeit és férjét. És hidd el, ők élik a példás, szerető,
                  meleg családi életet, nem pedig az úgynevezett becsületes szegénység, amely
                  reggeltől estig verekszik.
            </p>
				<p>
               Nem mertem Palaczkitól elválni. Istenem, ha magamra maradok, valami
                  bolondot cselekszem. Felébred bennem a lovag, a jó családból származott, papi
                  intézetekben nevelkedett, jobb sorsra érdemes ifjú és olyant teszek, amit a
                  regényekben szokás...
            </p>
				<p>
               - A társadalmi különbség kedvéért - folytatta oktatását Palaczki -
                  megütlegelheted Margitot, ha hagyja magát. Mégis csak nagy differencia: te és a
                  hentes... Azért, mert a hentesnek pénze van?
            </p>
				<p>
               Ó, hogy hallgattam a gaz Palaczkit ezen a hajnalon ott a keleti
                  pályaudvar nagy órája alatt! Mint egy prófétát, Pest legbölcsebb emberét.
            </p>
				<p>
               - Rangján alul sohase csaljon a nő, mert többnyire a rangkülönbség
                  miatt szégyenkeznek a megcsalt férfiak, - mondta ki Palaczki az örök igazságot. -
                  Habár: a legjobb nem venni komolyan az életet! A bölcsészeket kell olvasni, fiam.
                  Szabad idődben vedd elő a Zarathustrát, mindjárt elviselhetőbb a lét. Az ember
                  csak magának él s magának hal meg. Örülj, hogy még nem fertőzték meg a rossz nők
                  véredet, mint az enyémet, hogy maholnap lehullik rólam a hús.
            </p>
				<p>
               Tovább, Palaczki, te bölcs, te megnyugtató, te utólérhetetlen, te
                  fölényes, te cinikus, te gazember!... De Palaczki ásított:
            </p>
				<p>
               - Magam is elkullogok.
            </p>
				<p>
               - Hová?
            </p>
				<p>
               - Némi pénzmagra tettem szert, tehát szeretőt keresek ebben a
                  nagyvárosban.
            </p>
				<p>
               Kabátja gallérjába bújva, botocskáját zsebébe mélyesztve, gőzölögve,
                  kövéren, félrecsapott kalappal ment el a hajnali szürkületbe és engem egyedül
                  hagyott kínzó gondolataimmal. Lábujjhegyen mentem haza... És a magános ágyba
                  feküdve: a jövendő józan, napfényes, jókedvű, harmonikus reggeleire gondoltam,
                  mikor oly bölcs leszek, mint Palaczki és egy nyárfaalléban sétálgatok hátrafont
                  kézzel.
            </p>
				<p>
               Egyszerre felpattant az ajtó és Margit rendetlen öltözetben,
                  tépetten, karmoltan, eszeveszetten, mintha saskeselyűkkel verekedett volna, a
                  szobába rontott, az ágy elé roskadt, végkimerültségében utolsó hely, ahol
                  megpihenhet: az én lábam... „Ha nem találtalak volna itthon, megöltem volna
                  magam.”
            </p>
				<p>
               Előbb megvertem, később karjaimba vontam és oly hevesen és
                  szerelmesen, forrón megöleltem, mintha hosszú évek óta nem láttam volna nőt.
            </p>
				<p>
               Ha a másvilági bíró előtt kellene indokolni, hogy miért cselekedtem
                  ezt? - a legfőbb törvényszék előtt sem tudnék magyarázatot mondani
                  cselekedetemről. Valószínűleg élnek rejtélyek körülöttünk, bennünk, ismeretlen
                  gonosz lények, kárörvendő rossz szellemek, aljas gnómok, hálójukban leselkedő
                  veresszemű, feketehasú pókok, amelyek gyenge perceinkben hurkot vetnek a nyakunk
                  köré. A régi világ ábécéje szerint: Margit hideg kést érdemelt volna két szeme
                  közé, míg én könnyes csókokkal borítottam el arcát. A regények és társadalmi
                  tanítások receptje szerint: hüvösen kellett volna elbúcsúznom e nőtől és soha
                  többé szóba ereszkedni vele. És én szenvedélyesen öleltem magamhoz, mint egy
                  kincset, melyet lopott éjszakán találtam.
            </p>
				<p>
               Senki sem tudja az emberi szívet... Senki sem ismeri a púpos, sánta,
                  vak nők kedveseit... Senki sem ismeri a bukott ledérek, a társadalom
                  megbélyegzettjeinek, az erkölcsileg végleg elzüllötteknek rajongó szerelmeseit...
                  Pedig van egy bujkáló, őrült gonosztévő, aki a becsületes, rendes embereknek
                  legfeljebb álmaikon röppen át, hogy reggelre irtózva ébredjenek az álmaikban
                  elkövetett förtelmekből... Ki nem tett már valamit álmában, ami a büntetőtörvények
                  paragrafusaiba ütközik?... Nézzétek meg az egyiptomi nagy álmoskönyvet, amely
                  pedig nem is beteg idegrendszerű emberek számára készült, hanem nyilthomlokú,
                  becsületére büszke polgárságnak, szűzies népléleknek és a szerelem gyönyöreiről
                  állítólag lemondott öregeknek! Csak nézzétek meg a Nagy álmoskönyvet: hány
                  büntetendő álombeli cselekedetre javal lutriszámot az álomfejtő.
            </p>
				<p>
               Én azt hittem ebben az időben, amikor Margit különös életét kezdte:
                  mindig csak álmodtam... Boldogan hittem közönséges hazugságait, amelyeket
                  megnyugtatásomra talált ki. Így például: sokszor megeskettem, hogy egyedül csak
                  engem szeret a földön és szerelmi viszonya nincsen senkivel mással...
            </p>
				<p>
               Margit egyszerűen tagadott. Ezer és ezer hazugságot tudott, hamisan
                  esküdött, elsimogatta a féltés és aggodalom felhőit homlokomról, nyugodtan
                  megkérdezte, kételkedhetem-e benne, amikor értem mindenét feláldozza, nyakkendőbe
                  való tűvel lepett meg, amelyet a hentestől kapott ajándékba, valamint sohasem
                  felejtett el néhány bankjegyet tenni erszényembe, amikor este magamra hagyott,
                  miután boldogan tréfálkozva, meghitten vacsoráztunk a gyermekekkel együtt és
                  Alfréd oly buzgón szaladt a frissen csapolt serrel, mint egy hű kis apród... Most
                  már nem is jártam el éjszakánkint hazulról. Margit távozása után papucsot húztam,
                  lefektettem a fiúkat, bezártam a lakást és sokáig pipázgattam egy karosszékben,
                  miközben az élet bolondságaira gondoltam. Odakünn bőségesen omlott a hó utcai
                  gázlámpások körül, egy-egy konflis, amely a mi kis szűk utcánkban tévedt: vöröslő
                  lámpásával, kapaszkodó lovával, hóember-kocsisával, behavazott fedelével és
                  valószínűleg boldogtalan utasával úgy vergődött tova, mint egy küzdelmes hajó...
                  Szívemben meleg családi érzések ébredtek, betakartam a fiúkat és azt hittem, hogy
                  így fogok élni az emberi kor legvégső határáig. S meggyujtottam az éjjeli mécsest,
                  de Margit sohasem került haza, csak reggel, későn reggel, bolondul, kócosan,
                  sírva, hogy alig találtam kellő szavakat a megnyugtatására.
            </p>
				<p>
               Azonban mégis csak éltünk, éldegéltünk volna a magunk módja szerint,
                  amíg Palaczkit visszavetette a sors otthonunkba és új megpróbáltatások
                  kezdődtek.
            </p>
				<p>
               Palaczki rongyosan, züllötten tért meg, mint egy külvárosi csavargó.
                  Szóval nem említette, hol járt, merre kószált hetekig. Csak lefeküdt szokott
                  helyére, a díványra és hosszadalmas horkolásba kezdett, miközben egyik oldalról a
                  másikba dobta magát. Majd fújni kezdett, mint egy trombitás, hol halotti marsot,
                  hol menyegzői indulót, jól és hosszan vette a fúgákat, sohasem irígyeltem még így
                  embert nyugalmáért és egészségéért. - Azonban egyszer csak felébredt Palaczki,
                  összeráncolt homlokkal vette tudomásul, hogy mi történik a háznál távollétében,
                  szótlan és komor volt darab ideig, majd az ujjait ropogtatta, mintha csontokat
                  tördelt volna. „Ez nem maradhat így. Eliszod és elalszod az életedet.”
            </p>
				<p>
               Ezen az estén, midőn Palaczki felhívására vettem kalapomat, hogy
                  némileg körülnézünk a városban, Margit magánkívül volt elkeseredésében. Kérlelt,
                  összetett kézzel könyörgött, hogy tartanám meg eddigi szokásomat és korán feküdjek
                  le, mert ez használ az egészségemnek. Ámde én azt feleltem: „Elég volt a
                  hentesből. Ez nem maradhat így tovább.” Palaczkival karonfogva lementünk a
                  lépcsőkön.
            </p>
				<p>
               Mikor az utcára értünk, odafent megnyílott a jól ismert ablak, Margit
                  (amint öltözködés közben hagytuk) fedetlen vállal kihajolt a hideg téli
                  éjszakába.
            </p>
				<p>
               - Nem jössz rögtön vissza! - kiáltotta.
            </p>
				<p>
               Természetesen nem feleltem.
            </p>
				<p>
               S ekkor az élet egy felejthetetlen perce következett, Margit leugrott
                  az ablakból.
            </p>
				<p>
               Mondhatjátok, ti cinikusok, okoskodók, szeget fején találók, hogy ez
                  igen mindennapi história: bukott nőszemély az újságban minden reggel marólugot
                  iszik, Dunába ugrik vagy az emeletről leveti magát. De Margit más volt... Más
                  volt... Az életben nem sokszor ugrálnak le nők az ablakból az ember kedvéért.
                  Bármiképen fordul életem sora: ezt a percet még akkor sem felejthetem el végképen,
                  ha komoly, mély férfiú leszek, messzirenyúló őszi délután szépéletet igérően
                  tekinget az ablakomra egy finoman hervadó, apácacsöndes, halk lábakhoz szokott
                  kavicscsal beszórt kertből, megadással várja az első hideg hajnalt a nyárfa és
                  vénleányok imakönyvébe kivánkozik már a virág az ágyasból, a szomszéd szobában
                  varrógép és varrónő pörög, feleségem lustán, fehéren, halkan duruzsol... Margit az
                  ablak deszkájára ugrott, ingben, hófehéren, kiterjesztett karral és égbe szegezett
                  arccal, borzalmasan, mint a mártirok és meggondolatlanul, mint a gyermek, aztán a
                  mélységbe lépett, határozottan emelve előre lábait... szállt, mint egy fehér
                  lepke... szállt, mint egy szívdermesztő álom... szállt, mint egy rémület, mind
                  közelebb a földhöz, amely szürke, halálos, konok utcakövekkel volt kirakva... Arra
                  a helyre esett, ahol földkupac volt hóval befödve a minap kivágott fa helyén.
                  Nyekkent, nyögött, feljajdult, előbb lába, majd feje koppant a fagyos földön...
                  egy szempillantás alatt karomba kaptam és ő rám nézett könyben izzó két szemével
                  és hálásan, fájdalmasan, mint egy kis gyermek nézett rám.
            </p>
				<p>
               Lábammal döngettem meg a kaput és drága terhemmel az emeletre
                  rohantam.
            </p>
				<p>
               A doktor, akit Palaczki hozott, lábtörést jelentett, de egyben
                  ajánlotta, hogy nyomban hozassunk bábaasszonyt.
            </p>
				<p>
               - Bábát!
            </p>
				<p>
               Ahányan voltunk annyifelé szaladtunk, csakhamar négy bábaasszony
                  lihegett fel az emeleten.
            </p>
				<p>
               Azóta is sokszor szaladgáltam bábákért, ha hölgyeim kifejezték ezen
                  óhajtásukat, ámde akkor futottam először, mert még csak húszesztendős voltam és
                  csodát vártam a bába megjelenésétől, amint hogy ezeknek a mosolygó nyugodt nőknek
                  a megérkezése többnyire összefüggésben van valamely természeti tüneménnyel,
                  amelyet mi férfiak sohasem érthetünk meg. A női szenvedések labirintusában
                  biztosan eligazodnak az öreg bábák, míg mi férfiak csupán örömeit, gyönyöreit
                  tudjuk annak a drágalátos és gyönge és szegény szövevénynek, amelyet női
                  szervezetnek neveznek.
            </p>
				<p>
               A tudós nők, amint észrevették, hogy négyen vannak, megsértődtek,
                  szidtak bennünket, mint a bokrot, miért bolondítottuk őket és csak hosszadalmas
                  könyörgésre maradt meg egyik a beteg mellett: aki legelőször érkezett.
            </p>
				<p>
               Fekete, komor, hallgatag nő volt ez, amilyen az ollóját tartó párka a
                  vidéki élő képeken, körülbelül félóra hosszáig maradt Margitnál, vizet öntözött,
                  kötényt kötött, komoran járt-kelt a konyhán a melegedő víz körül - végül közölte
                  velem, mint a ház fejével, hogy Margit korai magzatot szült az esés következtében.
                  S erre a magzatra, első gyermekemre, akit sohasem láttam, akiről nem tudok semmi
                  egyebet, csak annyit, hogy volt és eltávozott, még akkor is gondolok majd néha, ha
                  olyan öreg és búskomor leszek, mint báró Kemény Zsigmond, a regényíró volt a
                  Svábhegyen. Vajjon fiú vagy lány lett volna? Szerencsés vagy szerencsétlen lett
                  volna? Milyen életpálya, csillagfutás, égi parabola volt megjelölve részére a
                  mindenség nagy könyvében, a hol a földre indult kis lelkeket lajstromozzák? Talán
                  csak délceg ifjú korában találkoztam volna vele, mint a francia románokban és ő
                  lett volna leghűségesebb barátom...
            </p>
				<p>
               Körülbelül egy hétig ápolták Margitot.
            </p>
				<p>
               Margit megkövetelte, hogy az ágyban mellette feküdjek, míg Palaczki
                  gyakran kelt felt mormogva, ásítozva a diványról, hogy bábáért szaladjon. A fiúk,
                  teljesen szabadjukra hagyva, messzire elcsavarogtak a háztól vagy pedig a
                  konyhában gubasztottak, mint elárvult madarak. És, amíg Margit délután elaludt:
                  elbeszélésben írtam meg a hölgy szerencsétlenségét egy kőnyomatú lap számára,
                  amely a vidéki újságokat látta el közölhető tárcákkal. (S elbeszélésem, mint
                  sokára megtudtam: valóban megjelent a Selmecbánya és Vidékében, ritkított
                  betűkkel.) Tiz forintot hoztam haza munkámért és estére nagy lakomát
                  csaptunk.
            </p>
				<p>
               Pár nap mulva barnakabátos, nagybajúszú törvényszolga jelent meg a
                  háznál. Idézőt hozott Margit részére a büntetőtörvényszékre. Margit felsíkoltott,
                  elájult és mi kitaszigáltuk a törvényszolgát, akit bizonyosan sehol sem fogadnak
                  oly örömmel a pesti házaknál, mint például a pénzeslevélhordót.
            </p>
				<p>
               Margit sohasem beszélt arról, hogy valami baja volt a törvénynyel.
                  Pedig, amint Palaczki, az egykori ügyvédi írnok megállapította, a vizsgálat már
                  megtörtént és Margitot a tárgyalásra hívják meg mint vádlottat, a
                  büntetőtörvényszék Markó-utcai épületébe. Természetesen: nyomban megállapodtunk
                  abban, hogy Margit törött lábával nem mehet el a bíróság elé.
            </p>
				<p>
               De nem így Margit! Sírógörcs lepte meg, le akart ugrani az ágyból és
                  kijelentette, hogy a földöncsúszva is megjelenik a törvény előtt, mert nem akarja,
                  hogy
                  azok
                ő miatta tovább szenvedjenek. Hogy kik
                  azok
               , arról harapófogóval sem lehetett kihúzni belőle egy szót sem.
                  Ismervén Margit makacsságát, nem tehettünk egyebet, mint ügyvédet kerestünk
                  részére, az utcán őgyelegve, a címtáblák után indulva, míg végre megállapodtunk
                  egy német vezeték nevű és Emil keresztnevű ügyvéd irodája előtt. Szőkehajú,
                  szarvasképű, kékszemű, fehérkezű, nyúlánk fiatalember volt az ügyvéd. Inkább
                  orvoshoz hasonlított, mint fiskálishoz. Hüvösen, nyugodtan igérte, hogy pontosan
                  ott lesz a tárgyaláson...
            </p>
				<p>
               Ködös februári reggel. Margit már hajnalban felkelt és a székekbe
                  fogózkodva, fáradtan, bicegve, de jaj szó nélkül öltözködött. Az ölemben vittem le
                  a lépcsőn és a hideg bérkocsiban elhelyezve őt, Palaczkival kétoldalt melléje
                  ültünk.
            </p>
				<p>
               Nagyon hosszú volt az út a törvényházig. A kocsi ablakát belepte a
                  köd, a pára és az únott, keserves reggeli pestiek tüszkölve, mérgelődve mentek
                  dolgaik után. A boltok mélyében még lámpás égett. Félig ájultnak, lábbadozó
                  betegnek látszott a város az elmult éjszaka után. Nem is tudom, hogyan lehet józan
                  fejjel elviselni ezt a fertelmes téli reggelt! Talán azért halnak meg oly korán
                  Pesten az emberek, mert februáriusi reggeleken az utcán mászkálnak, ahelyett, hogy
                  délfelé kezdenék a városi életet. Oly lompos mindenki, mint a kutyamosó. A nők
                  sárosak. A szénhordókocsik mellett ballagó emberek zsákkal a fejükön,
                  bőrkötényükben, rongyaikban olyan nyomorultaknak látszanak, mint a rabszolgák,
                  akiknek csak korán reggel szabad a város belsőterületein közlekedni, amíg a zsidók
                  raktáraiból a szenet széthordják a lakosságnak. - Vajjon tudja itt Bajza József
                  versét valaki ilyenkor a nagyvilágban:
            </p>
				<p>
               Életem bájreggelén!
            </p>
				<p>
               Azt hiszem én voltam az egyedüli ebben a percben Budapesten, akinek
                  ez a három sor eszébe jutott. Én oly gyorsan mondogattam magamban, mint egy
                  imádságot.
            </p>
				<p>
               Törvényház, folyosókkal, amelyeken az elitéltek lelkei kóvályognak,
                  fújják a gázlángokat, élesztik a tüzet, börtön hidege sivít a léghuzamban,
                  életfogytiglan elitéltek utolsó ajtónyitása után nyikorognak, csapódnak még mindig
                  az ajtók, penészszínű arca van a szolgának, a bíró zordon, mint a csonttá válott
                  lelkiismeret.
            </p>
				<p>
               A tárgyalási teremben, ahová Margitot karonfogva bevezettük és egy
                  nádfonatú székre leültettük, a következő dolgok derültek ki.
            </p>
				<p>
               Margit édesanyja, - ama tisztességére büszke asszonyság, aki
                  leányával sohasem érintkezett, fegyveres őr mellett ült a vádlottak padján.
                  Lehetséges, hogy utcán vagy bárhol: észre sem vette volna senki a jelentéktelen,
                  gondtól, szegénységtől, börtöntől megtört öregasszonyt. Ámde a vádlottak padján
                  mindenki nevezetes személy. Az öregnő is figyelmet ébresztett választékos
                  mozdulataival, törhetetlen büszkeséggel és gőgös magatartásával, amelyet Margit
                  leányával szemben mutatott. A szerencsétlen Margit, ha törött lába ebben nem
                  akadályozza vala, bizonyosan odarohan imádott anyjához és térdre veti magát
                  előtte. Ámde még esdeklő pillantását sem vette tudomásul az öregasszony, hidegen
                  elfordította Margit leányától a fejét, miután őt és bennünket (akik Margit
                  hátamögött foglaltunk helyet a széksorban), gyilkos megvetéssel tetőtől talpig
                  végigmért.
            </p>
				<p>
               Margit huga, a feketeszemű, cifrán öltözött selymeskisasszony
                  ugyancsak a vádlottak padján foglalt helyet. Bármiként összehasonlítottam is őket,
                  nem látszottak testvéreknek a lányok, inkább idegeneknek tüntek fel, talán az
                  öltözet is hozzájárul ehhez. (De tán a belső érzelem is.) Margit egyszerűen fekete
                  ruhácskájában, betegségtől, bánattól megtört halovány arcával, esdeklő, meleg
                  tekintetével: egy kis vértanúnak látszott, aki mindenre el van szánva, még a
                  halálra is. Míg huga arcán gyülölet, elkeseredés, düh keveredett a fásultsággal.
                  Gonosz szemét rámvetette és azt gondoltam magamban, hogy engem gyűlöl legjobban
                  ebben a teremben.
            </p>
				<p>
               A tényállás a következő volt: özvegy P. Jánosné és leánya több
                  belvárosi üzletben selymet loptak. Blúzt, szoknyát, csipkét, harisnyát. A Czérna
                  és Társa üzletében rajtacsipték, szoknyájuk és köpenyegük alatt lopott holmikat
                  találtak. A vádlottak beismerésben és letartóztatásban vannak.
            </p>
				<p>
               Kiváncsian vártuk, hogy miként kerül a sor Margitra, aki annál
                  kevésbé vehetett részt a tolvajlásban, hisz anyjával és hugával nem is
                  érintkezett. Nos, a mindentudó bíróság hamarosan megfelelt erre. Özvegy P. Jánosné
                  a rendőrségen bevallotta, hogy a lopott holmiból egy blúzocskát küldött ajándékba
                  tőle különélő leányának, Margitnak és Margit köszönőlevelét megtalálta a szemfüles
                  detektiv.
            </p>
				<p>
               - Igaz ez? - kérdezte a biró.
            </p>
				<p>
               - Igaz, - felelt szolgálatkészen Margit.
            </p>
				<p>
               Ezután felállott szőke ügyvédünk és azt akarta megértetni a
                  bírósággal, hogy a lány elfogadhat anyjától egy ajándékba küldött ruhadarabot,
                  anélkül, hogy tudná annak lopott eredetét. A bíróság figyelembe véve az enyhítő
                  körülményeket P. Margitot orgazdaság vétsége miatt egy heti börtönbüntetésre
                  ítélte. Margit kijelentette, hogy megnyugszik az ítéletben, csupán anyja és huga
                  szabadonbocsátását kéri, miután fiútestvérei minden gondozás és felügyelet nélkül
                  maradtak otthon. A bíróság úgy határozott, hogy özvegy P. Jánosné fogva marad, míg
                  P. Erzsébetet szabadlábra helyezi... Margit megköszönte a bíróság
                  igazságosságát.
            </p>
				<p>
               Mit tudjátok ti, villákban és palotákban unatkozó lányok, fenn a kék,
                  mesehangulatú párázatokba vesző Rózsadombon vagy a Fasor hűvös, langyos lombjai
                  alatt, zongoráitok mellett, könyveitek felett, kiborotvált arcú udvarlóitok
                  semmitmondásait hallgatva: hogy messze tőletek nők élnek börtönökben, akik sohasem
                  látják, hogy mily pompázatos a kora őszi nap, mint finomul a fák csipkéje, mint
                  fut az aranylevél a kavicsos gyalogúton, fehérlik kis pad a sárga és zöld bokrok
                  alatt, a boldogság tunya aluszékonyságával terülnek el az angol kertek és hogy
                  ketyegnek az órák, a percek, a napok, mint a változatlan örökszerelem... mit
                  tudjátok ti, hogy mi az emberi szenvedés és nyomorúság! Akik már bölcsőjükben
                  gonddal hímzett csipkék és mindenféle bolondos szalagocskák között pillantják meg
                  a napvilágot, akiknek bölcsődalt dúdolnak gondtalan ajkak, zenélőórák játszanak,
                  kis verklik csilingelnek, papagályok borzolják fel hangjukat és tollazatukat a
                  mulattatásukra, fehér bóbitás szobalány zörög a csörömpölő ezüsttel és
                  porcelánnal, majd később növekedvén: a templomok aranyszájú papjaitól, rejtett
                  gyontatóatyáitól tanulgatják: milyen az erkölcsös élet - és midőn kis keblük
                  emelkedni kezd a ruha alatt: a villa alatt, az aranyzöldbe borított gyalogúton
                  hódoló dalt fújnak szandolinkarcsú lovagok - aranyszegélyű meghívót kapnak a
                  jogászbálra, valamint a regattára - cipőjük, harisnyájuk, kedvük mindig fehér,
                  leányszobájukban majálishangulat, hajukat a fodrásznő vasa és kiváncsiságukat
                  ugyancsak pletykálkodása fodorítja: - mit tudják hogy mi az élet a
                  börtönökben?
            </p>
				<p>
               Palaczkival együtt lekisértük Margitot a föld alá a fogházigazgató
                  irodájába és gondjaiba ajánltuk szegénykét. Egy kézszorítás, egy hálás mosoly - és
                  ezután huszesztendeig nem láttam viszont Margitot.
            </p>
				<p>
               - Tudja, honnan jövök? - kérdezte a minap egy sápadt, ványadt, de
                  elevenszemű asszonyka, amint a szobámba lépett, - Mária-Nosztráról.
            </p>
				<p>
               Bizonyosan nem volt megelégedve a fogadtatással, mert így
                  folytatta:
            </p>
				<p>
               - Nem ismer? Én vagyok Puskás Margit.
            </p>
				<p>
               - Vajjon, miért került Mária-Nosztrára?
            </p>
				<p>
               - Megöltem az uramat... Maga helyett ő rajta, szegényen töltöttem ki
                  a bosszúmat. Maga az oka mindennek, szenvedéseimnek, nyomorúságomnak,
                  börtönbejutásomnak. Magát kellett volna megölni...
            </p>
				<p>
               Nem igen szoktam elveszíteni hidegvéremet, ámde ennek a koros
                  hölgynek a szemtelensége dühbe hozott. Még jóformán fel sem ismertem, eszembe se
                  jutott az ifjúkori bolondság: amikor már egy szuszra engem okolt gyilkosságért,
                  amelyet elkövetett. Gondoltam, ajtót mutatok neki, ámde nem volt hozzá bátorságom.
                  Megvallom, amint szemközt kerültem evvel a nővel, aki ifjúkoromban oly zsarnoki
                  erővel uralkodott felettem: ismét hatása alá kerültem erőszakos, eszeveszett,
                  tébolyult lényének. Így támadni senki sem tud, mint ő. Ilyen vakmerő senki sem
                  lehet... Lássuk legalább a tébolyt, amely szegénynek elsötétítette az agyát!
                  Leültettem és Margit a következőkben adta elő húsz esztendő történetét:
            </p>
				<p>
               Miután tőlem elválott, kitöltötte büntetését a rabkórházban. Nagyon
                  jól tettem, hogy nem látogattam meg a fogságában, mert már akkor rájött, hogy
                  mindennek én vagyok az oka és valószínűleg a falon zúzta volna össze fejemet.
                  Miért hagytam el? Ha igazán szerettem volna: együtt kellett volna bevonulni véle a
                  börtönbe. (Amíg szavait hallgattam: felmerült előttem a régi jó kis Margit
                  önfeláldozó arca, gyermekes odaadása, szelídkés, karácsonyias családiassága.
                  Istenem, hogy megváltoznak a nők, ha hosszú ideig nem látjuk őket!)
            </p>
				<p>
               - Ha igaz keresztény vagy, nem beszélhetsz így velem, - szóltam
                  védekezőleg Margithoz.
            </p>
				<p>
               - Az Atya, Fiú és Szentlélek nevében, te vagy az okozója boldogtalan
                  életemnek, - felelt a nő és oly elhatározottan nézett rám, mint egy
                  eszeveszett.
            </p>
				<p>
               Nem tehettem egyebet, mint tovább hallgassam agyrémmel, női
                  bolondsággal, fantasztikummal teli beszédét. Közelebb ült hozzám és a szemét rám
                  szegezte, mint két késpengét, mintha csak arra vigyázott volna, hogy nem ejtem el
                  egyetlen szavát, mint harisnyakötőnő a szemet... No, Dubli, - szóltam magamhoz,
                  mint rendesen, ha bajban voltam, - most kihúztad a lutrit.
            </p>
				<p>
               Margit ezután elmondá, hogy börtönből való kiszabadulása után egy
                  darabig vidéken kószált. Nem mert Pesten egyetlen ember szeme közzé sem nézni,
                  holott tragédiája csak egy dugott újságban, a Kis fővárosiba volt megírva.
                  „Képzelje, az én önérzetemmel!...” Bejárta a felvidék városkáit, mint kávéházi
                  kaszirnő. Sokfelé megfordult, anélkül, hogy a legkevésbé is emlékezett volna a
                  tornyokra, utcákra s egyéb nevezetességekre. Leginkább az maradt meg élénken a
                  memóriájában, hogy hányadik száma és milyen színű parolija van a gyalogezrednek,
                  amely a városkában fekszik. Valamint egy keveset emlékezett a cigányprímásokra.
                  Amíg elbeszélése folyt, én magamban elgondoltam azokat az embereket, akikkel
                  Margit ezekben a regényes, messzi kis városokban megismerkedett. Vajjon: hányan
                  voltak ők, mi volt a foglalkozásuk, hogyan bánt el velük ez a kis erőszakos, aki
                  velem (bár a bölcs Palaczki volt barátom,) oly könnyedén megbirkózott, hogy csupán
                  csoda által menekültem hatalmából? Feltünt előttem ideggyönge férfiak szomorú
                  képe, - hányan borúltak sírva-ríva arra a kilincsre, amely vidéken a kávéház
                  hátulsó részében található, ahol a kassza tündére szokott lakni! Bizonyosan voltak
                  féltékenységek, korcsmai csaták, ifjonti vetélykedések a hölgyért, aki
                  Budapestről, a Párizien-mulatóból érkezett! Gyalogsági tisztek a kardjukat
                  csörgették a tiszteletére, ügyvédbojtárok lenyalták a stemplit, részeg kupecok
                  kinyitották a bugyellárist, talán biliárddákóval is fejbevertek valakit a
                  tiszteletére, habzott a kehelyben a sampusz és a gavallér ilyenkor mutatta meg,
                  hogy mit tud... És míg egyik városból a másikba vitte a vonat Margitot, elhasznált
                  rongyokat, üres púderdobozokat, kucséberskatulyákat hagyván hátra emlékül, Margit
                  engem átkozott, aki sorsának okozója valék. Mily nagyszerű, hogy a nőknek van
                  mindig valakijük, akit átkozhatnak ledérségükért!
            </p>
				<p>
               Végre elhatározta Margit, hogy szakít eddigi életmódjával.
            </p>
				<p>
               Talán nem is ő határozott így, - hanem a véletlen, amelyet utólag
                  elhatározásnak neveznek.
            </p>
				<p>
               Valahol a Dunántúl kószált már akkor, - természetesen ide is estefelé
                  megérkezvén, miközben néhány öreg úr vagy fiatal gavallér sörözött az állomáson és
                  nyomban szemügyre vették az Arany golyó vagy Magyar Király ujonnan érkezett
                  kasszatündérét. (Vajjon, ki lesz az első, aki megismerkedik vele?)
            </p>
				<p>
               Margit egy dunántúli városkában egy szőkebajuszú pincérrel
                  ismerkedett meg, akivel feleségül vétette magát.
            </p>
				<p>
               Megnéztem arcképét a jófiúnak. Kék szeme lehetett és sűrű, rendesen,
                  katonásan nyírott haja, hibátlanul sodort bajsza és kerek arca. Olyan fiatalember
                  volt, akiből a hadseregnél előbb-utóbb altiszt, míg a pincéri pályán bizonyosan
                  főpincér lesz. Arcára volt írva becsületessége. Valószínűleg: soha sem késett el
                  az üzletből, egymás mellé rakta megtakarított forintjait, szolgálatkész volt, mint
                  egy gép és előzékenyen mosolygott vendégeire. S néha arra gondolt, hogy egykor
                  üzlettulajdonos lesz Szombathelyen vagy Pozsonyban és többé semmi baj nem érheti
                  életében, mert hiszen tovább is dolgozik, fárad, de már a maga zsebére.
            </p>
				<p>
               Ede - amint a szegény áldozatot életében nevezték - gyermeksége óta
                  nem látott más példát maga előtt, mint a főnökei példáját. Ezek a főnökök
                  karvalyszemmel számoltak, a legsötétebb kávéházi sarokasztal mellől itélték meg a
                  világot, dominókövet és kártyát hátulról ismerték, valamint a vendégeiket is:
                  éltek, mint falánk piócák egy-egy város polgárságán, tekintélyesen viselték a
                  fekete házisapkát, megöregedve éjféltájban odahúzhatták széküket a város
                  legelőkelőbb polgárainak asztalához, kövér, arany és gyémántgyűrűs feleségüket
                  lúdmájjal hizlalták, nyáron fehér, télen selyemruhában járatták, gyermekeik lettek
                  s aranyszegélyű csiptetőt helyeztek az orrukra, miközben azon veszekedtek a
                  kaszírnővel, hogy a félszemű Blau miért fizet csak öt krajcárt a dominóért...
                  Miért? Mert Blau csak egyik szemével látja a dominót.
            </p>
				<p>
               Igen, Edénk ez lett volna idővel. Margit kövér, fehérvállú,
                  ékszerekkel díszített kávésné: ha a sors másként nem határoz. A brilliánsok,
                  gyöngyök, kövek, amelyek kövér ujjaira voltak szánva, egy másik kasszirné kezére
                  kerültek. A szép köszönéseket, a kisztihandokat, a törzsvendégek kedveskedéseit
                  egy másik nő zsebeli be Szombathelyen vagy Érsekújvárt.
            </p>
				<p>
               Margit ismét szerencsétlenségbe esett.
            </p>
				<p>
               Féltékeny lett az urára.
            </p>
				<p>
               Féltékeny lett, anélkül, hogy erre különösebb oka lett volna. Ő azt
                  mondja: megálmodta, hogy az ura megcsalja... Ezért ébren, leselkedve töltötte
                  éjszakáit: talán elszólja magát Ede álmában. Ámde Ede nyugodtan, csendesen,
                  folyamatosan aludt, mint azok az emberek, akik álmukban némi haszonnal pénzt
                  váltanak. Margit vallomása szerint: kora őszi időszak volt akkor. Ede nem birván
                  tovább elviselni Margit magaviseletét, gyilkos féltékenységét: megszökött a
                  városból, ahol senkit sem károsított meg. Margit dúlt-fúlt haragjában. Tűvé tette
                  az egész környéket, de Edére nem akadhatott. Végre nem volt más menedéke, a
                  beköszöntő nyomor elől, mint szolgálatot keresni. Ámde a hervadó, elkeseredett,
                  indulatos teremtést többé fel sem ismerték régi gazdái, a leánykereskedéssel is
                  foglalkozó kávésok, valamint a hamisbort mérő vendéglősök. Margit kénytelenségében
                  egy kis vidéki városka herbergjében húzta meg magát, közel a vasúti állomáshoz,
                  ahol az éjszaka érkező útasokat mulattatta. A 3 Péterhez volt címezve a herberg és
                  többnyire csak éjszaka volt nyitva, midőn különböző városokból megérkeztek a
                  vonatok, jókedvű vásárosokat, vállalkozó kedvű kalmárokat, ezüstpénzüket csörgető
                  kofákat, lóbőrszagú kereskedőket hozván, akik foghagymás piritost, paprikás
                  szalonnát, füstölt kolbászt, fehér cipót ettek a saját bicsakjukkal, kulacsukba
                  mérették ki a bort, mielőtt megitták s az éjjeli várakozásban messzire
                  elnyujtották csizmás lábukat, amíg bóbiskolva, kebelükön fekvő bugyellárisukra
                  ügyelve virrasztottak, hosszadalmas történeteket hallgattak, amelyekbe valami
                  mesélő kedvű útazó már a vonaton belékezdett, körmükkel vakargatták az
                  asztallapját és nagyokat kacagtak, zsirosan hahotáztak, ha a történet így fordult;
                  majd találós kérdéseket adtak fel egymásnak. Egy ilyen kérdést nem felejtett el
                  Margit. „Hová lettek a pesti lóvonatú kondoktoroknak tülkei?” Margit a megfejtésre
                  már nem emlékezett, de boldog volt, amikor a pesti lóvonatúról hallott, mert
                  ártatlan gyermekkorában szinte a lóvonatúval érkezett Pestre a budai oldalról,
                  midőn is a császárfürdői kitérőnél csaknem félnapig kellett várakozni a szemközti
                  kocsira, amelynek kocsisa és kondoktora leitta magát... Ha nem lettek volna ezek a
                  víg, vicces, rumos, grogos, boros, szalonnás éjjelek a herbergben, Margit
                  felkötötte volna magát. De az utazók mindennap hoztak valamely új tréfát, új
                  történetet, elmesélnivalót; még a vonatkésés is sok megbeszélésre adott alkalmat;
                  jöttek pestiek, akik az új pénzt mutogatták vagy az új nótát dúdolgatták; jöttek
                  veszprémiek, várpalotaiak, fehérváriak, jutasiak és csaknem minden utazónak az
                  arcára, a ruhájára volt írva, mint a vasuti jegyére a város, ahonnan való. Gyorsan
                  ment az óramutató az éjfél felé, új vonat jött, nyílott a pirosbetűs üvegajtó,
                  utasok jöttek lármázva, nevetgélve, civakodva a ködös, füstös, remegő őszi
                  éjszakából, batyuik, kofferjeik, ládáik, mint akár élettörténetük: különböző, -
                  milyen különös, hogy nincs egyforma utazó láda! - mindig új az arcuk, a köhögésük,
                  a krákogásuk, a kedvük s a csapos felébredve, hangosan puffogtatta a csapot az új
                  sereshordóba. Talán még boldog is volt Margit itt a kőszénfüstös, dohos vasuti
                  állomáson, a kék, zöld és piros jelzőlámpák hajnalig ébren voltak, a bakterok soha
                  sem aludtak, a szolgálati tiszt piros karkötőjével betért fekete kávéját meginni,
                  a pénz mindig csörgött a fiókban és a tormásvirsli soha sem fogyott ki a
                  konyhán.
            </p>
				<p>
               Míg egyszer ismerős utazó jött, aki azt mesélte Margitnak, hogy látta
                  férjét, a főpincért egy vasuti állomáson, ahol igen jól megy dolga.
            </p>
				<p>
               Margit ettől a naptól kezdve boldogtalan volt. Sírógörcsei,
                  álmatlanságai, kinzó fájdalmai, tébolyszerű indulatai visszatértek, majd meghalt a
                  féltékeny dühtől, hogy Ede nélküle is tud élni... Levelet irt Edének, amelyben
                  megfenyegette, hogy odautazik hozzá, botrányt csap, ha nem tér tüstént vissza
                  hozzá. S a gyáva, szegény, bolond Ede visszatért. Ezentúl egy üzletben szolgáltak.
                  Margit így folyton szemmel tarthatta Edét. Míg egy délben idegen nő érkezett ebbe
                  a vendégfogadóba - a Tigrisbe, - akit megpillantván Margit, mindjárt rájött, hogy
                  ez a nő az ő férje után jött. Gyanúja megerősödött, midőn ebédnél azt vélte
                  észrevenni, hogy a zöldkalapos, sárgahajú nő és férje, a főpincér néhány szót
                  váltanak halkan. Alig birta fékezni magát. Nyomban végezni akart Edével, de az
                  üzleti forgalom alatt tekintettel volt jószívű gazdájára és bevárta az estét.
            </p>
				<p>
               „De hogyan is bánhatott velem így! - mondotta szószerint Margit. -
                  Mikor tudta, hogy milyen indulatos vagyok és mindig töltött pisztolyt tartok a
                  bőröndben?”
            </p>
				<p>
               Estére Ede már korábban lefeküdt. Margit ágyban találta, midőn a
                  szobába belépett. „Oly szép volt Ede, mint még soha életében!” „Gyönyörű orra,
                  szája, szeme, tisztasága még inkább fokozta elkeseredésemet!” És ekkor egy hangot
                  hallott Margit. Mintha a szekrényben szólalt volna meg valaki:
            </p>
				<p>
               - Öld meg!
            </p>
				<p>
               A böröndhöz lépett és kirántotta a forgópisztolyt.
            </p>
				<p>
               Ede felemelkedett az ágyban, mondott valamit, Margit rálőtt.
            </p>
				<p>
               Ede kiugrott az ágyból és kergetni kezdte Margitot az asztal
                  körül.
            </p>
				<p>
               Margit futásközben folyton lövöldözött. Míg végre Ede holtan
                  elterült.
            </p>
				<p>
               Rendőrök jöttek.
            </p>
				<p>
               Margit hidegen, nyugodtan, végleg lecsillapodva állott a
                  holttestnél.
            </p>
				<p>
               „Így kellett a kutyának!” - szólt Margit és követte a
                  rendőröket.
            </p>
				<p>
               Fogságában igen nyugodtan viselkedett Margit.
            </p>
				<p>
               Csak egyszer kívánkozott férje sírjához, amikor is a fogházgondnok
                  társaságában bérkocsin a temetőbe ment. Gyönyörű temető van ebben a városkában.
                  Margit leült a sírhoz és oly meghatott hangon beszélgetett férjéhez, hogy a
                  fogházgondnoknak könnybe lábbadt a szeme. „Kellett ez neked, Edus?” kérdezgette.
                  Margit állítása szerint férje válaszolt is a sírból. - S ezután két évet töltött
                  Margit különböző börtönökben, ahol könnyű kerti munkát végeztettek vele és
                  állítása szerint oly gyöngéden bántak vele, mint egy beteggel.
            </p>
				<p>
               ... Most pedig itt volt és rámszögezte a szemét, hogy a hideg futott
                  végig a hátamon. Hogyan szabaduljak ettől a nőtől, akiben gyilkosomat láttam?
            </p>
				<p>
               Elhatároztam, hogy szerelmi viszonyt kezdek ismét vele, hogy
                  jóindulatát megnyerjem.
            </p>
				<p>
               Margit viszonozta ölelésemet, de kijelentette, hogy úgy járok én is,
                  mint Ede, ha őt megcsalnám.
            </p>
				<p>
               Most itt vagyok, mint egy férjgyilkos nőnek a babája és egy percig
                  nem érzem magam biztonságban.
            </p>
				<p>
               Dubli úr befejezte történetét és a hirlapírók kijelentették, hogy
                  Dubli úrból igen szép halott lesz, gondoskodnak róla, hogy meggyilkoltatásának
                  történetét az összes ujságok részletesen közöljék. „Majd ellátjuk a sajtóban a
                  baját gyilkosodnak!” - szóltak, hogy Dubli úr meg lehetett elégedve.
            </p>
				<p>
               ... Amint idáig ért történetével a vajudó Natália, ismét heves
                  fájdalmak lepték meg, hogy történetét nem folytathatta, bármiként figyelt Álom,
                  valamint a temetésrendező szemének recehártyáira. A történet elnémult. Álom
                  kijelentette, hogy véleménye szerint a szülés nem sokára bekövetkezik, ezért
                  kövessék Natáliát a mentőkocsin, ha még többet is megtudni akarnak a leány
                  történetéből.
            </p>
			</div>
			<div type="chapter">
				<head>
               AMELYBEN EGY LEÁNYKA ELINDUL A VILÁGRA.
            </head>
				<p>
               A mentőkocsi elindult a temetésrendezővel, Álommal és
                  Natáliával.
            </p>
				<p>
               Tagadhatatlanul: van kellemesebb jármű elég Pesten, mint a
                  mentőkocsi, ámde az ember nem mindig utazhat kedve szerint. Még mindig
                  kényelmesebb helyzet van a mentők karbolszagú bőrpárnáin, az ugráló
                  gumiabroncsokon, mint például a zöldre mázolt kabriolettben, amelyre az van
                  fehérbetűkkel festve: Budapesti királyi ügyészség. De még a Ciprusz temetkezési
                  vállalat üvegfalas, aranyozott angyalos, díszes fiákereinél is kellemesebb jármű a
                  mentőkocsi, mert a Ciprusz (tulajdonos: Czifra János és társa) gyönyörű fiákere
                  csak egy útra, az utolsóra viszi a pasasért. Még senki sem jött vissza a városba a
                  Ciprusz hintaján, akit egyszer arra felültettek.
            </p>
				<p>
               A mentőkocsi ablakából hallani egymást a városi élet zajgásából. Aki
                  jól ismeri a fővárost, az a mentőkocsiban fekve is körülbelül megitélheti, hogy
                  mely részében Pestnek gurulnak vele a kerekek. Ívlámpák fehérlenek, a kerekek
                  fakockákon táncolnak, csevegés, rikoltás, lárma hangzik, mint a majmok szigetén:
                  ez az Andrássy-út este. Automobil zúg és oly kihívó hangot ád, mint akár
                  izléstelen tulajdonosa. Bukdácsol az omnibusz, mint a Paul de Kock regényeiben s
                  ugyanazok a vidám masamódkisasszonyok, boltilányok, kereskedősegédek utaznak rajta
                  a liget irányába, akiknek vászonszoknyájáról, tréfáiról, elmésségéről,
                  szeretkezéséről annyi könyvet írt a pajkos regényíró. Tarka-barka emberek olyan
                  hetykén üldögélnek a vágtató bérkocsiban, mintha csak az volna a szórakozásuk,
                  hogy lenézzék a gyalogjárókat. A régi Andrássy-út iparlovagjai, kokottjai
                  megöregedve és göthösen üldögélnek a padokon és azon gondolkoznak, milyen más volt
                  minden az Andrássy-úton az ő idejükben.
            </p>
				<p>
               Aztán, mintha hirtelen elülne pompa, fény és élet, amint a város e
                  fénylő folyóján átevezett a mentőkocsi. A körútak goromba, káromkodó, lökdösődő
                  kövezetén nyargalnak a lovak. Itt már sötétebb, komorabb a táj. Legfeljebb a
                  New-York kávéháznál fogadja némi mozgalom az utazót. A tömérdek fénylő, útonálló
                  lámpások alatt azok a pesti fiatalemberek és nők üldögélnek, akik nem egyszer
                  követnek el öngyilkossági kísérletet, hogy másnap nevüket nyomtatva olvassák az
                  újságban. Színészek és írók, akikről azt írta Carlyle, hogy szívesen felülnének a
                  kétkerekű kocsira, amely a vesztőhelyre viszi őket, ha ezzel némi feltűnőséget
                  okozhatnának a városban. Itt bizonyosan irígykedve néznek minden mentőkocsi után.
                  Ismét megelőzte őket valaki a hírnév útján.
            </p>
				<p>
               Aztán mind setétebbek, néptelenebbek az utak, a Józsefvároson át
                  utaznak hőseink, ahol a pékek és húsvágók ingujjban könyökölnek az ablakba és
                  leköpdösnek a tintanyalókra. Csak a mellékutcákból hangzik némely vígság, mert itt
                  találhatók azok a vadszőlős udvarok, ahol valódi bort mérnek a lakosság örömére s
                  éjfélfelé mindenkinek eszébe jut a dal, amelyet elfelejtett.
            </p>
				<p>
               De átrobog a kocsi az üllői-úton is (amelyet a régi pestiek:
                  üllei
               -nek ejtenek ki), élesztőszaga van itt a városrésznek, mintha a
                  lebontott szeszgyár itt hagyta volna szagát és mint egy idegen, ellenséges, a
                  város többi részeivel megvető viszonyban élő városnegyed kezdődik, a Ferencváros.
                  Ez az a hely, ahol legrosszabb dolga van az adósságcsinálónak, mert nemcsak
                  megvetik, hanem meg is ütlegelik a becsapott hitelezők. A nőknek vastag lábszáruk
                  van, mert a piac jó. És a házaspárok olyan jól tápláltak, kerekre hízottak, hogy
                  az ember elgondolkozik, hogyan ölelik meg egymást ezek a párok, ha kedvük szottyan
                  erre. - Itt már mindenki javában aludt. Sőt Soroksár felől megindultak azok a
                  nyikorgó, zöldséggel, tyúkkal, kenyérrel megrakott falusi szekerek, amelyek
                  éjféltájban lassú lépésben vonulnak a vásárcsarnok felé és tanyák, kertek, falvak
                  jó szagát hozzák be naponként a Ferencvárosba. Itt vannak azok a kis mellékutcák,
                  amelyeknek harmadik emeletén nagy szegénységben meghúzódnak a könyvcsináló
                  emberek, akik tehetségüknél fogva nem kaptak helyet Pesten, korán megházasodtak,
                  gyereket fabrikáltak egy cseléddel és papucsban ülnek háromlábú asztalnál, fejük
                  lehorgasztva, soha sincs egy forintjuk sem... Ámde mégis, néha szert tesznek némi
                  pénzmagra, (miután reggeltől-estig rohantak a városban fel és alá, kopott
                  ruhájukat, borzas cipőjüket, rossz kalapjukat rejtegetve a falak mellett és
                  legalázatosabban kopogva kutyafejű szerkesztők és tudatlan könyvárúsok ajtaján a
                  kezükben tartott papiroscsomaggal, amelyre álmaikat feljegyezték), elgurúl
                  hozzájuk néhány tallér a dúsgazdag városból, mintha csak kiváncsiságból jöttek
                  volna, mint a módos zsidóasszonyok, midőn utolsó szeretőjük is elhagyta,
                  meglátogatják a házmester beteg gyermekét. Eljönnek a tallérok például Cholnoky
                  Viktor úrhoz, aki a Kinizsi- és Madách-utcákban lakott jó hazafi módjára, mindig a
                  harmadik emeleten kapott csak helyet: bármennyit költözködött életében - s a pénz
                  megérkeztével összehívatnak a barátok a környékről, a sarki fűszeres álmélkodva
                  adja át söreit, borait, csemegéit, a hentesnél alig akad papiros a megvásárolt
                  sonkák, kolbászok becsomagolására, a kofa sem hiába árult a sarkon és a házmester
                  azt hiszi a kapu alatti setét zugolyban, hogy Bulcsúnak testvére született...
                  pedig csak a baráti társaság beszéli meg odafent a legújabb irodalmi eseményeket,
                  kihagyva azt az időszakot, amíg a könyvcsinálónak gyermekét kellett tisztába tenni
                  és elaltatni, háromszázszor körüljárván az asztalt a csecsemővel. Nem is volt
                  semmi baj, amíg Cholnoky Viktor a Ferencvárosban lakott. Míg nagyravágyásában
                  egyszer a Józsefvárosba költözködött és a levegőváltozás halálát okozta.
            </p>
				<p>
               A fogat a Bakáts-térre érkezett, ahol harangozás vagy gyermeksírás
                  hangzik a nap minden órájában. A harangozást a plebános rendezteti, hogy a
                  városrész lakói sohase felejtsék el keresztény vallásukat, míg a gyereksírásért
                  azok a jövevények felelősek, akik mindenféle útlevél és vámvizsgálat nélkül
                  érkeznek e tájra egy messzi idegen országból és fogalmuk sincs az itteni hivatalos
                  órákról. A szülészeti klinika cifra épülete (mely leginkább egy keresztelői
                  tortához hasonlít), éjjel-nappal várja a város különböző részeiből érkező
                  asszonyokat, akik megdagadva és csomagokkal érkeznek erre az állomásra, hogy itt
                  életük legnehezebb óráját átéljék. A fehérkabátos doktorok, a fürge bábaasszonyok
                  itt, megannyi közvetítői az életnek. Bármilyen rossz volt a termés az országban,
                  pang az üzleti élet, a kereskedők jajgatnak, a legjelesebb ügynökök már csak a
                  dohány-utcai zsidótemplomban bíznak: itt éjjel-nappal forgalom van. Sohasem látott
                  kis kezek, arcok, szemek emelkednek fel az ismeretlenségből, úszómozdulattal
                  lépnek ki a napvilágba, vörösen, izzadtan a kiállott fáradalmaktól, vékony
                  hangjukon kiáltozva, izgalmat, könnyet, szenvedést okozva: mind megannyi
                  csodálatos meglepetés. Hosszú fejjel, csapzottan, szinte aléltan küzdik ki magukat
                  a levegőre; mindegy nekik, hány óra van, éj vagy napvilág, egy másodperccel sem
                  jönnek hamarább vagy később, mint idejük elérkezett és oly hallatlan erőszakosak,
                  hogy érkezésükkor megállni látszik az egész világrendje, csak az ő sírásuk, az ő
                  jelenlétük tölti be a földet kelettől nyugatig. Ebben a babagyárban reggeltől
                  reggelig rázzák azt a nagy szitát, amelyen át a élet új lisztjét a földre
                  eresztgetik. Az óra kongat az éjjeli tér sötét tornyában, házmester nyitja a
                  kaput, doktor és bábaasszony készen áll, sugárzik a villanyfény, halkan,
                  visszafojtottan jajgat a szenvedés, majd őrjöngő jajkiáltások hangzanak, a
                  papucsok szünet nélkül csoszognak folyosókon, lépcsőkön, éber nőszemélyek
                  vigyáznak más nőkre, mint arkangyalok, tej és asszonytest szaggal van teli a ház,
                  a vízvezeték úgy dolgozik, mint egy fáradhatatlan bajnok... és a nagy szitán át
                  szakadatlanul hull lefelé az élet az ismeretlenségből, a jövő, a következő
                  esztendők, a mostani élők által már többé nem látható élet... Azok jönnek itt
                  napvilágra, akik elfelejtik a mostani neveket, embereket, tényeket, világrendeket.
                  Akik azon a Pesten járnak, amelyet mi már nem látunk. Akik elolvashatják, hogy mi
                  történt azután az élet regényében, amelyet mi akkor hagytunk félbe, amikor a
                  legérdekesebb volt, - mindig a legérdekesebb, mikor halni kell - és sohasem
                  tudhatjuk meg, hogy mi következik a legújabb folytatásban. Kis lelkek bújnak elő
                  ebben a kivilágított házban, akik a mi halotti torunkon vígadnak, meglátogatják a
                  temetőt tavaszszal és leülnek a zöld pázsitra, hogy oly dolgokról beszéljenek,
                  amelyekhez mi nem tudnánk hozzászólani. Az új nemzedék érkezik ezen a stáción,
                  amelyet mi legfeljebb a fal mellé lapulva, télzordonan, görnyedten, kialvadt
                  szívvel és erőtlenül láthatunk Pesten, ha a sors avval jutalmaz meg, hogy hosszú
                  csendes öregséget éljünk, mint az utolsó öreg negyvennyolcas honvédek... Mire ezek
                  a kis vörös testek megnövekednek és lélekkel, érzelemmel megtelnek: akkorára tán
                  megnőnek a fák a Bakáts-téren...
            </p>
				<p>
               A temetésrendező és Álom bejelentették Natáliát a nagybajuszú
                  portásnak, aki nyomban csengetett fülkéjéből az illetékeseknek, orvosnak és
                  bábának, valamint azoknak az embereknek, akiknek az a dolguk, hogy jajgató nőket
                  az emeletre cipeljenek.
            </p>
				<p>
               Az emelők valahol a pincében aludtak, sokáig jöttek és a vajudó nőnek
                  ott a mentőkocsiban, a babaház kapuja előtt csillapodtak rettenetes fájdalmai,
                  hogy folytathassa az élettörténetét, amelyet Álom ellesett.
            </p>
				<p>
               Így mutatkozott a további kép:
            </p>
				<p>
               Őszi borulat.
            </p>
				<p>
               Olyan keserűen, de mégis aranyszínekbe pompázva hervadt a
                  Margitsziget, mint az öregurak egykor, akik a fehérparóka viseletét ráparancsolták
                  a világra.
            </p>
				<p>
               Natáliát Palaczkink kisérgette a zárda romjai között. Palaczki ez a
                  pesti regényhős - kávéházi románcokból való férfiú - ebben az időben oly szép
                  ember volt, mint egy tambur-major. Henrik istentudja merre kószált ezalatt, amíg
                  Palaczki feláldozta magát a hölgy mulattatására. Így: elmondott Natáliának
                  mindent, amit például a Flórián-szoborról tudott... A Flórián szoborról azt tudta
                  Palaczki, hogy részeg pestiek, akik a környékbeli korcsmákban ittak kora délután
                  óta, estefelé rendesen felmászni szeretnének a szoborra. Ámde vigyáz a rendőrség.
                  Még Hérok, a legügyesebb póznamászó sem tudott itt nagyobb eredményt elérni, mert
                  rendszerint többet ivott a megengedett harminc cseppnél Kéli borából.
            </p>
				<p>
               Egyszer azonban jött egy szerelmes, egy tennisznadrágos,
                  feketezsakettos, szalmakalapos költő, aki vásott fehércipőiben oly óvakodva
                  járogatott az óbudai hölgyek után, a tánciskolába és a templomba, hogy a polgárok
                  a fejüket rázták nevettükben a hóbortos figurán. Ez a sárgabajuszú Romeo egy
                  másodpercig sem felejtette el, hogy mivel tartozik a hölgyvilágnak. A komoly,
                  tekintélyes Hérok még el sem fogyasztotta a zöldpaprikáját és hideg sertéskaraját
                  a korcsmában (ami után a komoly borozás veszi kezdetét), midőn a versfaragó fürgén
                  már a pörge bokák után vetette magát, amelyek az óbudai korzón szédelegve várták a
                  megváltó szót, a szabadulást, vagy amint ők nevezik: a boldogságot, amelyhez
                  mindenkinek jussa van. Hérok Karcsi csak ivott és a spriccerespoharának vallotta
                  be szenvedéseit, míg ez a tarka szélhámos minden útjába került nőnek szerelmet
                  vallott. Lehet ennél nagyobb bókot kitalálni?... Nem varrhattak annyi fehércipőt
                  az óbudai suszterek, amelyekbe bele ne bolondult volna Himy, - amint magát
                  nevezte. Hiábavaló volt Hérok Karcsinak minden ellenvetése a kuglizóegyletben,
                  valamint azoknak a komoly polgároknak a körében, akik ravaszkodva, asztalt
                  csapkodva játszottak sznapszerlt egy félliter borba a korcsma sarkában; hiába
                  magyarázta irígységében, hogy ez a tennisznadrágos, felháborító alak nyilván a
                  gályákról szökött meg, jó volna érdeklődni a rendőrségnél: Himy, amint a hír
                  mondja, egymásután törte össze a leányszíveket a korzón és a Dunaparton.
            </p>
				<p>
               Végre egy estén, amikor Hérok Karcsi végleg leitta magát Kéli
                  „nyolcvanasából”, párbajra szólította fel a Flórián-téren Himyt. A párbaj a
                  Flórián-szobor megmászása volt. Himy dudolgatva, könnyűszívvel vállalkozott a
                  feladatra - egy kislány éppen Szűz Mária-amulettjével ajándékozta meg e napon -
                  röpke volt, szívében reményteljes szavak fodrozódtak és olyan könnyűnek érezte a
                  létet, amint ez csak lehetséges. Himy habozás nélkül kapaszkodott fel a szoborra,
                  mielőtt azonban megnyerhette volna vállalatát, a brutális Hérok Karcsi lábánál
                  fogva elkapta, a földre rántotta, jól elagyabugyálta és megparancsolta neki, hogy
                  végleg hagyja el Ó-Budát. Himy rongyosan, kalapnélkül menekült csúfsága
                  színhelyéről és Hérok urat másnap nagy ünneplésben részesítették barátai a
                  különböző korcsmákban. Sőt némely asztaltársaságok felkérték a győztest, hogy
                  vezetné el őket a csata színhelyére, midőn is az éj beálltával sercegő
                  gyufalángjánál nézegették az ezerszer látott Flórián-szobrot és környékét. Hérok
                  Karcsi győzelme kétségtelen volt és a polgárok jól érezték magukat, hogy ily
                  tekintélyes, kövér, borivó férfiú bírja leányaik szívét.
            </p>
				<p>
               Ám tudott Palaczki más történeteket is Natália mulattatására, amely
                  történetekben mindig a kövér embereknek volt igazuk.
            </p>
				<p>
               Így például ráfogta szent Margitra, akinek zárdáját látogatták, hogy
                  kövéremberbe volt szerelmes és pedig reménytelenül. A romfalakon található
                  csínosabb, ábrándosabb, jól hangzó nevekre, a Tiborokról, Vilmosokról, Aladárokról
                  (akik itt évszám és nap pontos megjelölésével feliratkoztak), Palaczkinak az volt
                  a nézete, hogy: szép kövéremberek lehettek. - Majd kibújt a bőréből örömében,
                  amikor magánál kövérebb emberrel találkozott a Margitszigeten, aki
                  szalmakalapjával legyezte verejtékező arcát, míg hölgyét ünnepélyesen vezette. „Az
                  ilyen nagyon kövérember nem lehet kellemes!” - mondta vidoran és titkon
                  végignézett a mellényén. De azt mindig hangoztatta, hogy csak kövérembernek lehet
                  pénze, hitele és tekintélye. Csak kövérember lehet boldog a földön és nőre nézve
                  valóságos szerencse egy kövérember szerelme, mert a kövérek mind hűségesek...
            </p>
				<p>
               - Régente, azt hitték - fejtegette Palaczki -, hogy a kövéremberek
                  nem tudnak úgy szeretni, mint a soványok. A nők ezért mindig előnyben
                  részesítették azokat a nyurga, pipaszárlábú, széllelbélelt gigerliket, akik nem
                  tudtak egyebet ajándékba adni, mint csontjaikat. Ezek a nyomorult soványok ráértek
                  szaladgálni a női szeszélyek után, egyéb dolguk hián mindig készen állottak, hogy
                  beálljanak kengyelfutónak, még a piacra is kimentek bevásárolni. Egyszóval
                  tüntettek mozgékonyságukkal. - Az újabb megfigyelések azonban a kövérek javára
                  billentik a mérleget. Kövérember dolgos, takarékos, minél hamarább igyekszik
                  aranyláncot szerezni a mellényére, gyakran fürdik, hogy ne legyen rossz szaga
                  testének, könnyelműen nem cselekszik semmit, pénze mindig van az erszényében és
                  sohasem téveszti szem elől, hogy a nőket meg kell lepni apró ajándékokkal,
                  csecsebecsékkel... egyszóval áldozni kell az érzelemért. Elmondta azután még
                  Palaczki, hogy csinosabb tőkéje van a postatakarékpénztárban, amelynek kamataiból
                  megél öregségére.
            </p>
				<p>
               Natália maga sem értette, hogyan tudott ellenállnia a
                  csábszavaknak.
            </p>
				<p>
               Palaczki hiába törte a fejét haditerveken, mindhiába mutatta meg az
                  estalkonyban a zárda romjai között illetlenkedő fiatal szerelmeseket, - „ha a
                  kisasszony megnézné, hogy mi van írva a falra: ott lelné már édesanyja nevét is a
                  nyolcvanas évekből; nagy kalendárioma ez a fal a pesti szerelemnek!” dörmögte
                  Palaczki, - „a szigeten muszáj szerelmesnek lenni mindenkinek, ki beteszi a lábát”
                  - hiába fogta rá a lemondó ívben szállongó falevelekre, hogy azok az életet
                  jelképezik; a ritka sűrűségek, a vörösbarna kertek, a szeptemberi fák nem hatották
                  meg Natália szívét, mert még műveletlen és romlatlan volt. (A nyelvöltögető,
                  zizegő, kéjelgő, pákosztoskodó, innyes szerelmeskedéshez szükséges némi műveltség.
                  A rafinéria nem adódik ingyen. Tanulni kell, amíg a hölgyek megismerik
                  harisnyakötőjük értékét.)
            </p>
				<p>
               Natália becsületesen ragaszkodott Henrikjéhez, mint egy hű kutya
                  gazdájához. Nagy bűnnek tartotta volna: véteni Henrik ellen, bár a közönyös
                  fiatalember mit sem törődött vele. Jóformán Palaczki gondjaira volt bízva, míg a
                  Henrik a városban ismeretlen utakon csavargott. Ekkor történt, hogy a cinikus
                  Dubli úr, akiről már az előbbi fejezetekben is említés történt, hő szerelemre
                  gyulladt Natália iránt. Történtek néha a világon ilyen csodák, hogy romlott,
                  életunt, az élet minden aljasságán átvergődött férfiak rajongó szerelemre
                  gyulladnak romlatlan fiatal nők iránt.
            </p>
				<p>
               Dubli úr levélben vallotta be szerelmét.
            </p>
				<p>
               A levélben kijelentette, hogy lelkét csak Natália mentheti meg az
                  elkárhozástól... Ha Natáliának kedve volna a legnagyobb jótéteményre egy szegény
                  bűnös érdekében, Dubli úr térdenállva várja a döntő szót.
            </p>
				<p>
               Az első levelet követte a második és Dubli úr állandó csavargója lett
                  azoknak a szennyes, kutyaszorító, szemétdombos mellékutcáknak, amely az óbudai
                  zsidótemplom környékét keresztül-kasul szegik. Homlokába húzott kalappal,
                  gólyaléptekkel, leskelődve és leveleket csempészve (bizonyosan rettentő
                  lelkiállapotban) járt-kelt itt Dubli úr, Natália fészkének környékén és akkorákat
                  sóhajtott, mint egy szenvedő.
            </p>
				<p>
               Az élesszemű Palaczki gyorsan észrevette a dolgot és első teendője
                  volt felvilágosítani Natáliát Dubli úr jellemtelenségéről, aki még a saját
                  édesanyját is elárulná egy cinikus vicc kedvéért. Egy Budapestre tévedt fiatalnő
                  nem követhet el nagyobb könnyelműséget, mintha beszédbe ereszkedik Dubli úrral.
                  Másnap már egész város arról beszél, hogy mily romlott teremtés érkezett a
                  fővárosba. Dubli úr a szájában mérget hord, mint a kígyó. Régen agyon kellett
                  volna verni ezt a rágalmazót.
            </p>
				<p>
               Így óvta Palaczki Natáliát, míg a szegény Dubli úr valóban majd
                  meghalt a szerelemtől. Titkon kézbesített leveleiben többször kijelentette, hogy ő
                  bármikor hajlandó nőül venni Natáliát abban a templomban, amelyet Natália arra a
                  célra kiválaszt. Ám ha ragaszkodna szülőfaluja templomához, D. úr szívesen megérti
                  ezt a vonzalmat és hajlandó Natáliával a Bakonyban is megesküdni. Megírta Dubli
                  úr, hogy ő már nem szeszélyes játékszerét, pillanatnyi vágyainak kielégülését
                  keresi abban a nőben, akit szíve melegével szeret. Vén diófa már ő, akinek
                  szüksége van támasztékra. Ezután következő életét arra akarja felhasználni, hogy
                  kis tüzecske mellett üldögéljen, korán lefeküdjön, megvesse és kinevesse a törekvő
                  világot és a városi élet handabandázását, diót törjön, bort szűrjön,
                  megelégedéssel szemlélje, hogy ablakai alatt sárgulni kezd a falevél és
                  alkonyattal jól bezárja a kaput, hogy a külvilágból sem részegek, sem bolondok be
                  ne törjenek csendes kis fészkébe. Sok száraz fát kell gyűjteni, hogy az ember
                  élete végéig tüzelhessen a kályhában. Ő már gyűjtött elegendő égetni való
                  emléket.
            </p>
				<p>
               Natália nem is igen értette Dubli fellengős leveleit, hisz a
                  hírlapíró nagyon ki akart tenni magáért, a Radetzkyhez címzett kávéházban, ahol
                  levelei keltek, órákig vakarta fejbőrét a tollszárral, míg megtalálta azokat a
                  szavakat, amelyek megközelítik érzéseit.
            </p>
				<p>
               Dubli utolsó levelében azt írta, hogy az óbudai katolikus templomot
                  szemelte ki a cselekmény végrehajtására...
            </p>
				<p>
               Ezután történt, hogy Palacki szemei veresszínt öltöttek, nyaka
                  megráncosodott és kénkövesszagú gonoszság áramlott minden szavából. A féltékenység
                  és a visszautasított szerelem miatt érzett keserűség csaknem eszét vette a higgadt
                  férfiúnak. Elhatározta, hogy tönkreteszi Natáliát, amit megmondott a leány
                  szemébe. „Az öregember ugyan büdös, de szavaiba bele lehetett volna kapaszkodni,”
                  - dörmögte fogvicsorgatva. „Én nem félek jövendő életemtől, mert minden faluban
                  szereztem egy házat, amint még a nagyapám tanácsolta. De magának még egy háza
                  sincs... Mi lesz magából barátok nélkül!” Natália éjjel-nappal sírt, míg a
                  rettenetes Palaczki így dühöngött és komor terveket szőve, lehorgasztott fejjel
                  bandukolt az utcasorán.
            </p>
				<p>
               Henrik sem mutatkozott, mintha Palaczkinak adna igazat.
            </p>
				<p>
               Ámde Natália még sem tudta kellőképen átérezni, hogy egyike lesz ama
                  szegény elhagyatott nőknek, akik barátság és támogatás nélkül hánykódnak ide-oda a
                  nagyvárosban. Látta őket ablakából magános bandukolásukban, örökös rosszkedvükben,
                  keserű, megvető, minden állítólagos tisztességet kigúnyolva, ődöngve, részeg,
                  durva férfiak karjába kapaszkodva és észrevette, hogy napról napra több festéket
                  kennek az arcukra, mintha mindig jobban el kellene rejteni a világ elől arcuknak
                  sápadt színét. Natália nem rettegett e sorstól. Nem félt a kerekes kintornától,
                  amelyet döccentve tolnak be a trikós legények a sötét kis földszintesházak
                  udvaraira, - amely verklik oldalára fényes képek vannak festve hajporos,
                  rózsaszínűarcú, előkelő dámák és selyem térdnadrágos urak szóáréiről - és a
                  hangok, amelyek a zongoraverkli sípjait elhagyják: arra szolgálnak, hogy
                  szerencsétlen, életükben elveszett nőket szórakoztassanak, felvidítsanak vagy még
                  inkább elszomorítsanak; emlékezetükbe hozzák ártatlan szerelmüket és eszükbe
                  jutassák a mindent felejtő ivást... Natália nem félt, mert valamely távoli utcában
                  Dubli úr lépteit hallotta kopogni.
            </p>
				<p>
               Nem félt, hogy valamikor zsineggel köti meg a cipője szárát, mint az
                  elhízott veres asszony a Háromharang-utcában, aki egész nap cigarettázva hajol ki
                  az ablakon, tehát csak derékig van felöltözködve, - legfeljebb a szatócshoz biceg
                  át sörért vagy rumért. Nem futott át szívén a hideg, hogy tél beálltával ócska
                  férfikalapot kell viselnie, mert más nincs és a pálinkásboltban dideregve kell
                  üldögélni egy sarokban, miközben muzsikus cigányok részegeskednek, egy rongyos
                  ember kékvörös arccal a hóban fekszik a bolt előtt és a mellékutca setétjében
                  gyilkosoknak, körözött rablóknak, bujdokló tolvajoknak kell kínálgatni szerelmét.
                  Nem rendült meg, hogy egykor csoszogva, dinnyehéjakat szidalmazva, lámpásokba
                  ütközve, kocsik után átkozódva, mint egy cifra madárijesztő: mendegél át a
                  városon. - Hisz Dubli azt ígérte, hogy mindig vigyáz, a tűz ki ne aludjon.
            </p>
				<p>
               Amikor Natália elvonult a grófi palotából: egy apróvirágú ruhácskája
                  volt, bő szoknyája, mantillkája, búzavirágos és pirosrózsás, lehajtottszélű
                  kalapkája, - amint általában az ember elképzeli azokat a nőket, akik szökni
                  szoktak, lóvonatún vagy gyalog, vagy éjszaka, a csillagok felügyelete alatt. Ez a
                  ruhácska bizony szakadozott, a mantillt majdnem elvitte a goromba szél, midőn
                  Natália a régi vizivárosi katonai temetőben Halottak estéjén gyertyát gyujtott egy
                  ismeretlen, jeltelen síron. Azt már senki sem tudta, ki fekszik a besüppedt domb
                  alatt, - nagybajúszú, szögletesfejű, kapafogú zsoldos katona, aki Budát védte, -
                  vagy ifjú honvéd, aki a sáncra kapaszkodott? A halottak mind egyformák. - Natália
                  azért gyujtott gyertyát, mert érezte, hogy ezzel tartozik a lelke üdvösségének.
                  Vidéki nő volt, természetszerűleg szerette a temetőket, ahová elsétálni lehet
                  bánatban, gyengeségben, sírni... Ez volt a legelhagyottabb temető a budai oldalon.
                  A vén fák között bágyadtan fütyült a szél, mintha belátná céltalanságát. Itt-ott a
                  sírdomb mellett öregasszony guggolt, aki már maga sem tudta, hányadik esztendőt
                  tapossa; a sírásók is régesrégen meghaltak, akik ezeket a sírokat felhantolták. Az
                  öreg tábornokok, akik még ide kívánkoztak az egykori bajtársak mellé: katonai
                  pompával érkeztek, a zöld kalap a koporsó fedelére volt téve, talán még V-ik
                  Ferdinánd érdemrendeit vitte a katona a piros selyempárnán, sortűz dördült és a
                  régi halottak bizonyára büszkék voltak a megtiszteltetéstől. Ámde mind ritkábban
                  csikordultak már a kapuk a temetőszekér előtt, a sírásóknak nincs okuk reggeltől
                  estig rumot inni, józanul is győzik a mesterséget.
            </p>
				<p>
               Natália két kezét kitárva vigyázott a gyertyácskára, amint a sírdomb
                  mellett térdepelt és imádkozott. Imádkozott a megholt szüleiért, akiket sohasem
                  ismert, imádkozott jótevőiért, a grófékért, Henrikért, Palaczkiért és Dubli úrért,
                  akiket ebből a világból különösebben ismert. Nagy messziségben pislogott még
                  egy-két gyertyácska a régi temetőben, mintha lidércláng volna az is, - talán egy
                  ifjú fekszik ott az öregek között, akinek szíve világít még éjszakánkint a
                  fájdalomtól... A szél aztán végérvényesen elfujt minden gyertyavilágot a temetőben
                  és Natália mantilljába burkolózva, dobogó szívvel szaladt a zörgő fák alatt. A
                  szél mindenféle érthetetlen szavakat kiáltott utána; hol fenyegetésnek, hol
                  hivogatásnak hangzott a kiáltás. Amikor a temető kapuján kifordult Natália,
                  érezte, hogy valaki jött vele. Mintha a hátán, a derekán kapaszkodott volna
                  valaki, aki két összekulcsolt kezét átkapcsolja a szíve felett. Amíg imádkozott és
                  vállát alázatosan meghajtotta: valaki, egy kis lélek, amely eddig tán fázósan egy
                  madárfészekben bujt meg a fagalyak között, hirtelen elhatározással leugrott a
                  magasból és meghúzódott Natália ruhái között. Meleg volt, mint a friss kenyér. A
                  karjának ölelése olyan volt, mint a virágszáraké. Még a lélekzetét is lehetett
                  érezni, - mintha együtt lélekzett volna Natáliával.
            </p>
				<p>
               Natália eleinte ijedten vitte a terhet hazafelé. Száraz fát szedni
                  kérezkedett el otthonról és íme rőzse helyett valami egyebet visz haza a hátán. De
                  vajjon mi lehet az, amely oly melegen, szerelmesen hozzátapad, mint a testéből
                  való test, lelkéből való lélek?... Natália nem mert a válla felett hátranézni, -
                  már gyermekkorában így tanulta ezt a babonás vénasszonyoktól, - hátha meglátja:
                  kit visz a hátán... egy madarat vagy egy gyereket?
            </p>
				<p>
               Amint azonban a városba ért, a kivilágított boltok, utcák, korcsmák
                  közé a nedves, hópelyhes, telet ígérő estén: igen jól esett Natáliának, hogy nem
                  megy egyedül végig azon a hosszú úton, amely olyan végtelennek látszik, mint az
                  öregasszonyok guzsalyán a len. Valaki jött vele és útközben mindig érezte
                  kézszorításának melegét, üde szívecskéjének dobogását elámulva hallgatta és
                  biztató ölelését érezte. Mintha egyszerre szert tett volna a legjobb barátra, aki
                  soha többé el nem hagyja. Aki ezentúl mindig egyszerre teszi le fejét a vánkosra
                  az ő bánatos fejével, aki minden útján elkíséri s napközben sem hagyja el soha
                  vigasztaló hangjával, bátorító jelenlétével, melegségével, odaadásával. A lelke
                  kettényílt és jobbik fele virágot hajtott. A lépésében érezte egy másvalakinek az
                  apró, igyekvő lépését. Határozottan ment valaki vele, akit nem láthatott, nem
                  tapinthatott, - talán csak egy érzést, amely új, barátságos és végtelenül
                  megnyugtató volt... A szemében érezte, hogy még másvalaki is néz a szemén
                  keresztül és nem leli oly unalmasnak a világot, mint eddig ő. A kis idegen még
                  örült a nyugalmazott hivatalnokoknak is, akik a Vízivárosban nagy számmal jönnek
                  elő esténkint a hepehupás utcákon, hol egyes házakat vaskerítés von körül, hogy a
                  földszint ablakán be ne lépjen a járókelő. Ezek az öreg hivatalnokok, akiknek oly
                  kiült a nadrágjuk, mintha még most is egész nap az íróasztalnál ülnének otthon
                  papirral bélelt karosszékükben s gyakorolnák magukat a hivatalos munkában, - hátha
                  egyszer eszébe jut a miniszternek visszahívni őket irodájukba, - többnyire a fal
                  mellett mendegéltek: tapogatózva vagy tétova lépésekkel, mintha az egyik lábuk nem
                  tudná utólérni a másikat (csupán némi ravaszkodás árán), a levegőben megkerülve,
                  fortélyosan előrecsapva mentek-mendegéltek ismeretlen célok felé és reszketeg
                  szájjal megkérdezték Natáliát a keresztútnál: vajjon jön-e kocsi az út közepén? S
                  Natália nemcsak nyájas szóval, de karfogással válaszolt, amellyel átvezette ez
                  öreg dohos embereket az úttesten, s igen megelégedettnek érezte magát... Itt
                  találkozott azokkal a ravaszszemű öregurakkal, akik kiegyenesített derékkal,
                  nekividámodva lódultak korcsmáik felé és előre csettintettek nyelvükkel a
                  paprikáshalnak, a marhapörköltnek, a következő élménynek, - s ugyanekkor hamisan
                  kacsintottak Natália kis kalapja alá. És Natália ezen az estén nem jött többé
                  zavarba az arcátlan szemektől, deres bajuszoknak mozgatásától, sőt az elkoptatott
                  végű botocskáknak jeladó kopogásától sem... Útjában találkozott a vízivárosi
                  úrnőkkel is, akik barna hajukból a legnagyobb huncutkát viselték fülük mellett és
                  olyan szűk szoknyájuk volt, mintha a párizsi divaton is túl akarnának tenni. És
                  ezek a szemközt jövő budai úriasszonyok, mintha felismerték volna a kis idegen
                  arcát, akit Natália keblében és hátán hordozott: résztvevő, kárörvendő vagy
                  megvető szemekkel mérték végig a hóesésben igyekvő leányt. Sokkal erősebben érezte
                  a hentesboltok szagát, mintha még a kirakati lámpásnak is kolbászillata lett
                  volna. Egy korcsmában, ahol éppen megnyitóját játszotta a féktelen tamburás
                  zenekar és villogó szemű, ragyás, aranypénzes barna asszony tulipiros kedvvel
                  énekelt ki az utcára, hagymáshalat főztek. Natália hirtelen olyan étvágyat érzett
                  a hagymáshal iránt, hogy csaknem elepedt.
            </p>
				<p>
               Egy gázlámpás alatt utolérte Dubli úr, aki messziről követte.
            </p>
				<p>
               Különös, rekedt, szinte meghatott hangja volt ezen az estén Dubli
                  úrnak, mintha egész délután borozott volna valahol egy magános, hegyoldali
                  korcsmában, pénzt dobott volna az önműködő zongorába és a veteránok indulójának
                  hangja mellett, borba mártott ujjával egy női nevet írt volna a zöld
                  korcsmaasztalra.
            </p>
				<p>
               - Maga azt nem is tudja, hogy én vagyok az Aranyember! - kezdte Dubli
                  úr, mintha egy régebbi gondolatát folytatná. - Ugyanazt akarom magával tenni, amit
                  Timár Mihály tett Noémival. Egy rejtett házba szeretném vinni önt, amely lehetőleg
                  régi legyen; olyan időből való, amikor még udvarházakat építettek Magyarországon.
                  Bozontos, elvadult kert a ház mögött, amelyben tavasz jöttével fülemile mulattatja
                  párját olyan áhitattal, amint a világ egyetlen énekese sem tud kitenni magáért...
                  míg őszidőben elhalkuljon itt minden, vasderes legyen a fű, átlátszó a pagony,
                  méla a galy, mozdulatlan a falevél, álmodozó a gyalogösvény, a pók nagy hálót
                  szőjjön, a nagy fákról lehulljon az aranypénz és a háztetőn úgy göndörödik a
                  kémény füstje, mintha egy magános férfiú elgondolkozva pödörgetné valahol a
                  bajszát.
            </p>
				<p>
               Natália nem egészen értette meg Dubli urat, mert az „Aranyembert”
                  mindezideig még nem olvasta. Ámde ez nem zavarta meg Dubli urat, hogy szavait
                  kellő mélabúval folytassa.
            </p>
				<p>
               - Én már annyit szenvedtem a világban, hogy akár ezüstlakodalmat
                  tarthatnék. Vagy húsz esztendeje hitvestársam a gond s életunalom. Már annyira
                  ismerem a világot, hogy barátaim sincsenek. Olyan odvas vagyok, mint egy rossz
                  fog. Nem rejtély előttem többé, hogy mit gondolnak és mit éreznek az emberek. Azt
                  se mondhatnám, hogy csalódtam, hisz illuzióim sohasem voltak a világról. Csak
                  rájöttem, hogy a legjobb a világtól elvonulva élni és négy fal között nagyokat
                  nevetni azon, amit az ujságba írnak. Báli névsorokat olvasni egy magános házban és
                  a hölgyeket felvonultatni fehér cipőjükben, aprólékos frizurájukkal, egyik hosszút
                  lép, a másik aprózza lábait, - aztán elgondolni, hogy mily műveletlenek és
                  érzéketlenek! Vagy esetleg egy toronyablakból nézni a járókelőket, amely toronyba
                  nem léphet be senki akaratom ellenére. Mindennek s mindenkinek hátat akarok
                  fordítani s csak magának élni, Natália.
            </p>
				<p>
               Dubli úr igen izgatottnak látszott ezen az estén. Natália, bár még
                  sokkal fiatalabb volt, semhogy élettapasztalatai lehettek volna: gyöngédségében
                  megérezte, hogy nem jó dolog ez, hogy Dubli úr ennyit beszél, később megbánja
                  szavait. Ezért csendesen, könyörögve tette össze a két kezét:
            </p>
				<p>
               - Nem érdemlem én azt, Dubli úr, hogy ennyire szeressen engem.
            </p>
				<p>
               Ámde Dubli úr nem hagyta magát. Régi dolog, hogy a férfiak nem
                  nyugszanak addig, amíg minden titkukat el nem mondják.
            </p>
				<p>
               - Tudok egy házat... Éppen olyan házat, amilyenben az „Aranyember”
                  lakott. A Gellérthegy oldalában van, amerre már csak magános petróleumlámpások
                  álldogálnak, többnyire üresen, mert a környék népe kiszedi az utcai lámpást, hogy
                  éjszaka megnézhesse az álmoskönyvben álmainak magyarázatát. - Abban az időben
                  jártam erre a tájra, amikor még délelőttönkint szerettem nagyokat sétálni Budán,
                  örültem annak a levegőnek, amely hűvösen és tisztán az ember arcába csapódik a
                  hidakon túl és a földbe sülyedt kis házak tenyérnyi ablakainál merengő szemű nők
                  fésülik hosszant barna hajukat. Bejártam a girbe-gurba utcákat, szerbnevű
                  borbélynál borotválkoztam és elgondolkoztam, hogy mi történhetik a házak
                  belsejében, ahová kanyarogva, félhomályosan futott a csigalépcső. Örvendeztem a
                  Császárfürdő kerek udvarának, amelyre életvidáman, kastélyi pompával néznek a nagy
                  fehérrámás ablakok, a fák a háztetőig nyúlnak fénylő zöld lombjaikkal, cseng a
                  bosnyákzenekar indulója a delelő órában, a fürdői szagot immár francia parfőmmel
                  locsolta le magáról az a finom külföldi hölgy, aki fehér keztyűbőr cipőjében
                  ringva ereszkedik alá a császárpiros szőnyeggel bevont lépcsőkön, szórakoztatóan
                  fehérlenek az udvarkert megterített asztalai, csörren a régimódi evőeszköz,
                  pörköltszag bujdosik, paprika piroslik és a nagyfülű serespohár aránylik, amikor
                  ifjú íze, szaga, tapintása van még az egész életnek... s az ember azt hiszi, hogy
                  a platánok alatt a nők pusztán szórakozásból foglalnak helyet. Tehát ebben az
                  időben fedeztem fel a titokzatos házat. Egy hajóskapitányé volt és benne rablott
                  nőt rejtegetett. A hosszújáratú kapitány barátom volt. Illett volna, hogy neje
                  barátnőm legyen. Ámde a kapitány nagytapasztalatú férfiú volt, ismert minden
                  csempészt, kalmárt, fináncot az Al-Duna mentén, otthon volt minden
                  kikötőkorcsmában és harapás nélkül felismerte a hamis aranyat. Igen szívesen
                  elbeszélgetett velem akár hajnalig is azokban a jószagú, veresborképű
                  kiskorcsmákban, amelyekkel tele volt a Rácváros, de házához sohasem invitált. Míg
                  egyszer hosszú útra indult a hajós, aggodalmasan búcsúzott tőlem, miután együtt
                  végighallgattunk egy szentmisét a Tabánban. Feltettem magamban, hogy nem játszom
                  ki barátomat, nem keresem az ismeretséget a rabnővel, sőt amennyire lehetséges,
                  messziről vigyázok a kapitány házára, háza tájára. Egyszer, amint megkerültem
                  volna a házat, a kert vasrácsán át, az éppen virágzó orgonabokrokból egy piros,
                  bojtos szattyánpapucska nyomult a külvilágra. Azt olvastam valahol, hogy keleti
                  háremekben hordanak hasonló papucsokat az asszonyok. Az ördög megkísértett.
                  Lábujjhegyen közeledtem a papucshoz, mint egy delelő lepkéhez. Kezembe vettem a
                  papucsot és alatta a legfehérebb kis lábat találtam, kék erekkel, gyengéd
                  körmökkel, ruganyos kis talppal, amely úgy tudott meghajolni, mint a ballerináké.
                  A rabnő úgy nevetett a bokrok között, mint a vadgalamb. Máskor is eljárogattam a
                  piros papucshoz, amely közeledésemre híven előbújt a vasrácson, szolgálatkészen
                  elhelyezkedett tenyerembe és a külön mozgó lábujjacskák ezeregyéjszakai meséket
                  mondogattak. Közeledett a nap, amikor barátomnak, a hajóskapitánynak meg kell
                  érkeznie az Aldunáról. A rablott asszony borsószemekkel számolta a napokat,
                  amelyeket papucsába eregetett. Mikor a századik borsószem is belehullott a
                  papucsba, a kis láb többé nem jött ki a kerítésen, a mesemondó elhallgatott, a
                  lombok összezárultak és a házon többé nem nyílt ajtó. Barátom megérkezése elől
                  ugyanis megszökött a rabnő, mert úgy érezte, hogy nem engedelmeskedett a hűség
                  parancsainak. A kapitány ordított fájdalmában, de a nőnek lábnyomát nem
                  találhatta. Elrepült talán annak a griffmadárnak a hátán, amely már Szindbádot is
                  vitte. A kapitány vigasztalásomra szorult és valóban meleg barátsággal ápolgattam
                  őt hosszú heteken át, amíg alábbhagyott a rekedt sírással, fejét többé nem verte a
                  falba és valamennyire megnyugodott. Ámde a házat, amelyből madara elrepült,
                  elhagyta ő is véglegesen, hajójára költözött, amelyet nem hagy el máskor, mint
                  kedden és pénteken, midőn rácosan főznek halat Ivanovics Jocónál. Így jutottam én
                  a házhoz, amelyet lakóhelyül ezennel felajánlok, Natália.
            </p>
				<p>
               Bármily hosszan és körülményesen vette Dubli úr a fordulatot, Natália
                  még mindig nem volt készen felelettel. Egy érzelemtelen, könnyű felfogású nő talán
                  darabig csűrte-csavarta volna a dolgot, amint már a nők szokása kitérni az egyenes
                  válasz elől. Natália nem volt romlott teremtés, eszeágában sem volt Dubli urat az
                  orránál fogva vezetni, rövid hallgatás után nyiltan így felelt:
            </p>
				<p>
               - Megbocsásson, Dubli úr, hogy nem megyek a Gellérthegy oldalába
                  lakni. Én Henriket el nem hagyhatom. Minket szorosabb kapcsok kötnek már össze,
                  semhogy elválhatnánk egymástól.
            </p>
				<p>
               - Mi legyen az a nagyon szoros kötelék? - kérdé Dubli úr, szárazat
                  nyelve. - Tudtommal Henrik elfelejtett önnel házasságot kötni az anyaszentegyház
                  által előírt törvények szerint.
            </p>
				<p>
               - Ez igaz - felelt lehajtott fejjel Natália.
            </p>
				<p>
               Dubli úr elszántan forgatta szemét:
            </p>
				<p>
               - Mégis csak nemes barátomnak, a hajósnak van igaza, aki mindig azt
                  prédikálta balesete előtt, hogy a nőkkel nem sokat kell tárgyalni, mert korán
                  megöregszik az ember. El kell ragadni a nőket és ezzel el van érve a cél.
            </p>
				<p>
               Így szólt Dubli úr, de olyan siralmas ábrázatot vágott, mint egy
                  szepegő gyerek.
            </p>
				<p>
               Natália nem felelt, mert még igen járatlan volt a férfiakkal való
                  társalgásban.
            </p>
				<p>
               Egy utcasarkon, amelyen túl már Óbuda kezdődik, elbúcsúztak. Dubli úr
                  levett kalappal állott (mintha elfelejtette volna, hogy mennyit gúnyolódott a
                  szerelmes férfiakon), a szíve csaknem hallhatólag dobogott és reszketett a hangja,
                  amikor megkérdezte:
            </p>
				<p>
               - Még mindig nem tudom, mi az az elszakíthatlan kötelék, amely
                  magukat összefűzi!
            </p>
				<p>
               Natália ekkor kiegyenesedett és arcán a vértanuk, szentek, rajongók,
                  álmodók tétova mosolya jelentkezett és halk hangon közölte Dubli úrral, azt hiszi,
                  gyermekük lesz.
            </p>
				<p>
               - Nem baj... - felelt félig zokogva Dubli úr, - azért én tovább is
                  szeretem magát, Natália.
            </p>
				<p>
               Eltávolodott a homályban, hogy Natália ne lássa gördülő könnyeit.
                  Elkopogtak lépései és a leány szívére szorított kézzel hallgatta a mendegélő
                  lépteket s nem volt ereje Dubli urat visszahívni, pedig sok kínszenvedéstől és
                  gyötrelemtől mentette volna meg magát. Csak később mutatkozott meg az élet a maga
                  valódiságában Natália előtt, - míg ha Dubli úrral marad, e szegény rajongóval
                  tovább álmodozhatott volna. Nincs jobb a világon, mint egy rajongó férfiúval
                  összeakadni. Nyomban más színe van a felhőnek. A szeptemberi reggel oly friss,
                  hűvös és tiszta, mint egy iskoláslány arca. Újra lehet kezdeni az életet ezeken az
                  üde reggeleken, amelyeket a rajongó ért és megmutat, fehérhasú hajón lehet utazni
                  Szent Margit szigetére a Dunán és ott a kertészfiú kezében csillog a rézcső,
                  fátyolként hintázik a kilocsolt víz a fiatalos jókedvvel ébredt parkok felett, az
                  ősztől megaranyozottan nyúlnak el a sétautak, öregúr kísér fiatal nőt s az öreg
                  szakála fénylik, mint a Montblanc hava... Csak rajongó férfival érdemes kiszállni
                  Pesten és Budán, reggel vagy este, mert a rajongó férfiú szavaira még Gülbaba is
                  előjön mély sírjából, megszólalnak a gongok a hegyoldali villák terasszán, a
                  csacsifogat a zöld vizeshordóval életvidámítóan kapaszkodik fel a hegyiútra és
                  amott alant úgy áll zöld zsalugátereivel a Császárfürdő, mint a boldog emberek
                  kastélya. - Még nagyon fiatal volt Natália, amikor ez történt és ezért hagyta
                  továbbállani a varázsló Dubli urat, tovább a boldogtalan szerelmesek útján, amely
                  ott van valahol a Tabánban, az utca hegynek emelkedik, Degetnek hívták eredetileg
                  a sötét ürmösét szilaj tekintettel mérő korcsmárost, míg ma Dagadtnak nevezik és
                  langyos szeptemberi estéken az itteni szerelmeseknek valaki messziről, felhevülve
                  s elmerengve fujja kürtjén a Säckingeni trombitást.
            </p>
				<p>
               Natália Henriket Palaczki társaságában találta a Vörösalsónál, ahová
                  néha vacsorázni jártak. Palaczki korcsmája volt ez egy idő óta, mert a korcsmának
                  olyan neve volt, mint a francia rémregényekben szokott előfordulni. Sötéten,
                  zsebredugott kézzel gunnyasztott Palaczki, mint aki rosszban töri a fejét, míg
                  Henrik hevesen felugrott és azt kérdezte Natáliától, hol járt ennyi ideig. „A
                  halottaimnál voltam”, felelt Natália megszeppenve, mert nem volt elkészülve erre a
                  mogorva fogadtatásra. „Mindjárt vehettél volna magadnak egy lakást valamelyik
                  kriptában, mert a szobánkból ma délután kidobtak”, - szólt Henrik és haragosan
                  nézett Natáliára, mintha ő volna az oka, hogy a mérges házigazda nem hitelez
                  tovább.
            </p>
				<p>
               Palaczkira futópillantást vetett Natália, de most az ötletes
                  férfiúnak semmi kedve sem volt a segítséghez. Únottan nézegette körmét, majd a
                  Mátyásmadárral kezdett törődni, amely sötét kalitkájában némán meghúzódott.
                  Későbben, hogy megmutassa: mennyire nem törődik többé Henrikkel és Natáliával,
                  elült az asztaluktól egy kártyázó társasághoz és megjegyzéseivel csakhamar
                  sikerült összeveszíteni a békés polgárokat. Henrik kétségbeesetten nézett maga
                  elé, míg Natália úgy megijedt, hogy gondolkozni sem tudott. Mi lesz? Mintha
                  hófúvás kerekedne odakünn a sötét ablakok mögött! A hegyek közül előront a szél és
                  végigszáguld a Lajos-utcán, megpróbálgatja a rozzant kapukat, túlkáromkodja az
                  alsónadrágos házmestereket, torkon ragadja a bundás rendőrt és a Vörösalsót
                  bezárja Anton, a horihorgos csapos... Éj lesz és ők nem tudják hol lehajtani a
                  fejüket. Palaczki bizonyosan tud egy kunyhót a budai hegyek között, de nem mondja
                  meg. - Sőt már a tizedik spriccernél fújta is Palaczki szokásos dalát:
            </p>
				<p>
               ... Oszkár tudja, de nem mondja...
            </p>
				<p>
               Az óbudaiak korán aludni mennek. Legtovább van ébren egy elmebeteg
                  öreg úr, aki hátrafont kézzel, egy züllött kis kutya társaságában sétálgat a
                  zsidótemplom környékén és hosszú, sovány árnyéka rávetődik az ablakokra, amelyek
                  mögött asszonyok s lányok vetkőznek. Ezen ártatlan passzióját az öreg úrnak már
                  megszokták az óbudaiak; elviselhetőbb, mintha felgyújtogatná a háztetőket. Tehát
                  csak az öreg Siketáncz volt még ébren Óbudán, amikor Palaczki és Henrik Natáliával
                  elhagyták a Vörösalsót. A szél panaszosan bujkált a kutyaszorító
                  mellékutcácskákban, mintha nem találná meg a kijárást a sötét palánkok, szemetes
                  udvarok, földhöznőtt bús házikók közül. Talán egy öregasszony kötötte
                  seprőnyeléhez itt a szél hosszú gólyalábait, hogy nem menekülhetett innen az éj e
                  láthatatlan madara kedvesebb, tágasabb tájak felé, ahol kedvére kifutkározhatná
                  magát. Egyike azoknak az öregasszonyoknak, akiknek orra csaknem a földet veri,
                  amint alattomosan, eleven ócska ruhacsomagokként lapulva mennek az óbudai házak
                  mellett és szivükben égő gyűlöletet hordanak, mint üszköt fazékban: minden iránt
                  ami fiatal.
            </p>
				<p>
               S ugyancsak ők fogdossák össze az álmokat egy nagy piaci kosárba,
                  mint a békákat. Az álmok a kosár fenekén tehetetlenül gubbasztanak és fénylő
                  szemecskéikkel kitartóan lesik, mikor szabadulhatnak a vénasszony fogságából.
                  Bizonyosan ezek a vénasszonyok tesznek gerendát keresztbe az úton, amelybe a
                  hetyke Palaczki felbukik, hogy majdnem nyakát töri. Istent s embert káromolva áll
                  talpra Palaczki és dühödten kijelenti, hogy most már elég volt Óbudából, többé
                  sohasem teszi lábát ebbe a fészekbe.
            </p>
				<p>
               - Hogyan is lehet olyan helyen lakni, ahol az utcákat nem világítják
                  lámpások? - kérdezte Palaczki a kapufélfáktól. - Csak ábrándosoknak, meg
                  elmebetegeknek való a setétség.
            </p>
				<p>
               - Amikor húsz esztendős az ember, akkor jó Óbudán lakni, akár egy
                  padláson is. Az ember hoz magával egy nőt, aki elmulatgatja, hogy nem érzi
                  céltalan életét. De bizonyos, meglett korban már szüksége van az embernek a
                  lámpásokra, mert a nőket úgy meg lehet unni, mint a betegséget. Azért csak gyerünk
                  Pestre, mert ott van élet s világosság.
            </p>
				<p>
               Nagyon sokáig mentek ezentúl a nagy éjszakában. Hidon haladtak át,
                  amely alatt a Duna villogott mocsáros, gonosz éjféli szemével, mint egy örökké
                  éber nagy sárkánykígyó, amely mindennap felfal egy-két nőt a város lakosságából.
                  Natália azt gondolta magában, hogy mi történne, ha hirtelen kiszakítaná magát
                  Henrik karjából és belévetné magát a folyamba? Az elszánt Palaczki képes volna
                  utána ugrani... A hold valahol Ujpest felett állt egy setét felhő megett, amely
                  felhő bizonyosan abból a gyárkéményből szállott fel, amelyben embercsontokkal
                  tüzelnek. A pesti oldalon egy csónakban ember ült hosszan elnyújtva evezőit,
                  mintha hullákra várakozna, amelyek éjféltájban bizonyosan megérkeznek a Dunán. „Mi
                  újság Nagymaroson?” kérdezi a csónakos a hullákat és azok, mert nem ismerik fel
                  pontosan a hajóállomásokat, amelyek mellett elhaladtak, az esztergomi pletykákkal
                  kedveskednek a halásznak, mert Esztergom tájékán a hullák mindig megállnak egy
                  darab időre, hogy meghallgassák a Fürdőből hangzó zenekart.
            </p>
				<p>
               Pest kivilágított, néptelen körútaival (éjfél már elmúlott), csillogó
                  lámpásaival olyan városnak látszott, ahol mindenki fél a kísértetektől s ezért a
                  jövedelem nagy részét utcai lámpásokra költik. Talán a lelkiismeretek rosszak itt
                  vagy az emberek babonásak?
            </p>
				<p>
               Mentek, mendegéltek, amíg Frank Jeremiás és Neje utcájába érkeztek.
                  Palaczki megnyomta a gombot a kapu alatt, a házmester a télies időjárásra való
                  tekintetből, subában nyitott kaput.
            </p>
				<p>
               - Itthon az asszony? - kérdezte Palaczki.
            </p>
				<p>
               Sietve mentek fel a lépcsőn, mintha attól féltek volna a férfiak,
                  hogy megbánják elhatározásukat. És mikor a szobába értek (ahol történetünk elején
                  Natáliát először megpillantottuk), Palaczki leültette a diványra Natáliát és
                  pulykavörös arccal így beszélt:
            </p>
				<p>
               - Tegnap este, - amíg kegyed távol volt, - barátommal azt határoztuk,
                  hogy eltesszük láb alól. Könnyen megy az ilyesmi az olyan nőkkel, akik visszaélnek
                  az ember bizalmával. Egy ócska gabonászsák és a zsák szájára egy hurok megteszi a
                  magáét. Aztán jön a Duna, amelybe csendes csobbanással tünik el a legfeltünőbb
                  élet is. Hát még annak az élete, akit senki se ismert Pesten! Könyörgésemre
                  azonban barátom lemondott erről a tervéről. Ön életben marad, Natália.
            </p>
			</div>
			<div type="chapter">
				<head>
               TESZ E SZOMORÚ VILÁG ELÉRÉSÉHEZ.
            </head>
				<p>
               A kerekarcú, hízott altiszt ebben a pillanatban ünnepélyes arccal
                  felnyitotta a kapu két szárnyát. Megérkezett a két legény, aki a mentőkocsiból
                  kivonta a kerekes padot, amelyen Natália félig eszméletlenül feküdt. Ezen a
                  kerekes pádon legalább is annyi Miatyánk hangzott el, mint az oltárok lépcsőjén.
                  Mindazok, akik kilenc holdfordulás alatt csak messziről sejtették a veszedelmet,
                  mint a vészharang kongását, hallhatni egy távoli faluból, de nem látni az emberek
                  kétségbeesett arcát, kergült futkározását, zürzavaros lármáját: mindazok, akik
                  tegnap oly büszkén mosolyogtak, mint a rózsa a kert feltünő pontján; akik őzike
                  módjára, az ünő szendeségével és kívánatosságával mentek az üde, zamatos őszi
                  reggelben, amely frisseségével megszépít minden arcot; akik oly érzéketlenűl
                  forogtak a világban, mint a körhinta ábrái és csak ruhájuk szabására és cipőjük
                  tisztaságára ügyeltek; akik férjet, szeretőt, jegyest csaltak meg a tolvaj
                  félelmével és gyönyörűségével, álorcát viseltek és hangjukat úgy forgatták, mint
                  az ügyes kakadu: - ők ebben a kocsiban megtanulnak imádkozni, pedig nem is egy
                  csodatévő szent, csak egy közönyös mentőorvos hajol feléjük, aki abbanhagyott
                  játszmájára vagy laktanyabeli kimenőjére gondol.
            </p>
				<p>
               Czifra János - ártatlan hősünk - megtagadta volna foglalkozását, ha
                  tétlenül nézi vala a beteghordozó menet bevonulását a házba. Gyorsan a menet élére
                  állt és buzgón, lelkesen, mint általában minden dolgát végezte, mutatta az utat az
                  izmos legényeknek, akik Natáliával a meredek lépcsőn felmásztak. Általában oly
                  meredek a lépcső ebben az utcában, mintha a bölcs hatóság az ide vánszorgó
                  szerencsétlen nőket akarná próbára tenni: vajjon van még annyi erejük, hogy a
                  lépcsőt megmásszák? Amikor az ember a Bakáts-téri meredek lépcsőkön jár:
                  képzeletében búskomoly, halovány árnyakat lát üldögélni az utcai köveken, akiknek
                  már nem volt annyi erejük, hogy megtegyék a nyaktörő utat; összeroskadtak, mielőtt
                  életük legnagyobb fájdalma utoléri őket...
            </p>
				<p>
               Natáliát a szülőszobába, a sóhajok és fogcsikorgatások szobájába
                  vitték a szolgák és ott ágyra fektették.
            </p>
				<p>
               A szobában már két nő feküdt, akik idáig egymással versenyeztek a
                  jajgatásban, fájdalomban és gyötrelemben. Úgy feküdtek ott a szerencsétlenek,
                  mintha előre megkóstolnák a pokol kínszenvedéseit. Lázas ujjaikkal oly görcsösen
                  kapaszkodtak az ágy felett alkalmazott rúdba, mint a tengeren hajótöröttek a
                  gerendába. Ezen a nyujtón végezték kétségbeesett tornázásukat, mint azok a
                  bizonyos ikrek, akik a napkorongban tornáznak, szakadatlanul, megpihenés nélkül,
                  amióta Föld van s rajta emberek. Azóta ismerik a földön ezt a borzasztó fájdalmat
                  (amelytől reggeltől reggelig hangos itt ez a szoba), amelyet férfinemen lévők nem
                  is tudnának elviselni; angyalok kellenek ezeknek a kínoknak a kiállásához, vagy
                  legalább is olyanok, akik bukásuk előtt valamikor angyalok voltak: nők. Ahány
                  porcikája, csontocskája, idegecskéje van az asszonytestnek: az mind megmozdul,
                  felébred és gyötrelmet okoz, midőn a halhatatlan földrengésnek ideje elkövetkezik
                  és a test belsejében végigszántanak a kínok csapatai. Ezek a kíncsapatok, hol
                  élescsőrű, beretvakörmű madarak, amelyek a test belsejében ide-oda röpködnek, hol
                  meg kardlábú vakondokok, amelyek lassú, gyötrelmes munkával alagutat ásnak
                  maguknak a legértékesebb zsákmányig, a szívig. Száguldanak az érctollú madarak,
                  futkároznak a szájukban parazsat cipelő egerek, a földalatti máglyatűzből kiveti
                  magát a szalamander, hogy rokona, a bazsilikus meglátogatására siessen amely most
                  készül a világra jönni. Ebben az órában minden nő azt hiszi, hogy egy borzasztó
                  szörnyeteg van a testében, a kétfejű bornyú maga vagy a hatkezű... egy másvilági
                  lény, amelynek velőkig szúró tüskékkel van bevonva a háta, a lába helyén uszonyok
                  vannak, amelyekkel megkapaszkodik a tengerben és ezért nem lehet őt a világra
                  kényszeríteni, bár a hold kilencszer fordult és kilencszer jött fel már a nap
                  is... A doktorok így írják jelentéseikbe: „jó” fájások kezdődnek.
            </p>
				<p>
               Itt üvöltenek, fogat csikorgatnak, ajkukon tajtékot vernek,
                  homlokukon forrón verejtékeznek, görcsökben fetrengenek a nők és senki sem
                  segíthet rajtuk, amint a haldoklóknak is egyedül kell útrakelni, arra a messzi
                  sötét útra, amely előttük tátong. Nem lehet fájdalmasabb a végső összeroskadás a
                  halál pillanatában, mint az a kínszenvedés, amelyet a szülés okoz. Az a
                  láthatatlan, mindnyájunk felett való lény, aki a testi fájdalom felett
                  rendelkezik, ezekben az órákban egészen közel hajlik a nőkhöz, arcukba vágja a
                  fájdalom tűzpiros rózsáját, kifordítja szemeiket és fáradhatatlanul vonja ujjait a
                  test felett, mintha egy hárfa húrjain az élet legborzalmasabb indulóját
                  pattogtatná. A fülben harangkongás... mély víz fenekéről hangzik a harangszó. A
                  szájban az ecetnek íze, amellyel a Megváltót megitatták. A tenyérben tüzes
                  keztyűknek a nyoma, míg a karon és lábon kösöntyűk súlyosodnak. A láb most
                  próbálja fel a halotti papucsot, amely jeges, gyötrelmes, elmondhatatlanul
                  borzasztó... A mellen a Gellérthegy nehezedik; a homlokra szeges, vascsizmájában
                  tapos a láthatatlan arcú vasvitéz, a végzet. És nem jön senki, aki ezektől a
                  másvilági szörnyektől megszabadítson. A bábák, ezek a csodatévő lények, talán
                  szelíden mosolyogva szenderegnek távoli szobájukban, az orvosok gúnyosan,
                  megvetőleg mosolyognak kristály szemüvegeik mögött és acélszerszámaikat közönbösen
                  csörgetik, mint az inkvizitorok. Ott vannak azok a kések, amelyekkel az agyvelőt
                  metszik ki, amott a rettenetes fogó, amellyel a szívet tépik ki gyökerestől, a
                  vatta oly tömegben fehérlik, mint a hó, amelybe majd belefúlad a szenvedő. -
                  Minden lépés, amely a viaszkosvászonnal bevont padlón felhangzana, tán a
                  megváltást hozná... de nem jön senki, olyan némaság van a házban, mint a
                  sírboltban. Bizonyára mindenki elment s csak akkor jönnek vissza, amikor már késő.
                  A halál menthetetlenül bekövetkezik, mielőtt segítség érkezne. A villamoslámpák a
                  magasban oly közönbösen világítanak, mint fehérarcú apácák arcai, amelyeken többé
                  nem hágy nyomot sem az élet, sem a halál.
            </p>
				<p>
               Amikor Natáliát a bába és az orvos a szülőágyra fektette, nyugalmat
                  rendeltek neki és a földre melléje helyezték azt a kis fehér batyut, amelyet
                  magával hozott, benne néhány olcsó ingecskével, egy rózsaszínszalagos
                  fejkötőcskével, szegény kis ruhadarabokkal, amelyek oly hűségesen jöttek idáig
                  Natáliával, amilyen hűségesen csak a szegények tudnak szeretni, - a mozgolódásra a
                  két nő, aki itt este óta szenvedett, megenyhülni látszott... Tán megérkezett a
                  kegyelemlevél a siralomházba? Az egyik a mondat közepén abbanhagyta a Miatyánkot,
                  amelyet szakadatlanul mondott, a másik megakadt a 2600-ik numerusnál, amely
                  erőtlen ajkát elhagyta. Aztán eltávozott a bába és orvos. Az ajtó bezárult. A
                  Miatyánk, mint egy kétségbeesett panasz hangzott fel ismét. A számoló nő pedig oly
                  boldogtalanul sorozta a számokat egymásután, mintha azokat a perceket olvasná,
                  amelyek életéből még hátravannak.
            </p>
				<p>
               Natália elbúcsúzott új barátaitól, Czifra János úrtól és annak
                  társától, igen heves fájdalmak lepték meg, mint a dagály jön a tengeren... Elmult
                  életének képei megszakadozva, foszlányokban mutatkoztak előtte...
            </p>
				<p>
               ... Azon az estén, amikor Henriknek bevallotta, hogy gyermeket hord a
                  szíve alatt: már beköszöntöttek a zord napok, a szeptemberi arany lekopott a
                  háztetőkről és kéményekről, amelyeket Natália ablakából látott. Megvénült
                  cserépfedél és esőcsatorna éjjelente hosszadalmasan zuhogott az esőben Frank
                  Jeremiás és Neje utcája felett, mintha Henrik lépéseit jelképezné ez a
                  hosszadalmas esőzés, aki messzire bolyongott, mindig ment, mendegélt, anélkül,
                  hogy tudná: miért és hová? Henrik tipikus pesti fiatalember volt, aki sohasem volt
                  otthon, a kávéházba címeztette a leveleit és a márkőrtől tanult életművészetet s
                  bölcsességet; otthon mindig unatkozott Henrik, legfeljebb a sportlapokat olvasta
                  el és mélyen sértette, hogy Natália nem értett sem lovakhoz, sem turfcsalásokhoz,
                  nem érdekelték a történetek, amelyeket a kávéházból hozott magával és olyan
                  gyakran sírdogált, hogy Henrik csaknem a fejetetején át ugrott ki a bőréből.
            </p>
				<p>
               Henrik tehát bolyongott a városban, mint az őszi eső.
            </p>
				<p>
               Egy délután Jella asszony, szivarral a szájában, pompázó
                  férfiasságában benyitott Natáliához és azt kérdezte tőle, hogy mire nézi a napot?
                  Szemrehányásokat tett, hogy N. nem szereti valóban Henriket, mert N. szeretné
                  H.-t, akkor nem feküdne rá teljes mértékben arra a szegény jóravaló fiatalemberre,
                  akinek a saját maga eltartása is annyi gondjába, bajába kerül, hogy időelőtt őszül
                  a haja. Azok az igazi, derék nők, akik a férfiak gondját nemcsak megosztják, de
                  tehetségükhöz mérten, enyhítik is a gondokat. Sok mindent beszélt még ekkor Jella
                  asszony, amint katonás léptekkel fel s alá sétált a szobában, kezét hátrafonta és
                  olyan megvető mosoly ült az arcán, amely elég lett volna az egész világ
                  elpusztulásához.
            </p>
				<p>
               - Mit gondol, kedvesem, az életben valaki megdícséri azért, hogy
                  maholnap leszakad a szoknya a derekáról? Már sok lusta nőt láttam életemben, de
                  ilyen lustát mint kegyed: még soha sem. Napokig heverne a díványon, anélkül, hogy
                  kisujját is megmozdítaná. Nagy szégyen ám az, ha egy fiatal nő rongyos és éhes,
                  Pesten, ahol mindenki megkeresheti a kenyerét. De persze könnyebb várni a szegény
                  Henriket, amíg az a fűszerestől, kofától, korcsmárostól nagy nehezen
                  összekoldulja, összehordja a mindennapi ennivalót! Tíz vasba kerül egy uborka és
                  maga legalább egy tucatot megeszik.
            </p>
				<p>
               Natália elkeseredve hallgatta ennek a mindennapi asszonynak a
                  bölcsességeit. Most kezdte látni, hogy milyen romlott a világ. Ha sírt, mindig a
                  bakonybeli kis faluért sírt, ahol gyermekkorában mezítláb járt és nótákat dalolt,
                  amelyet a libapásztortól hallott. Milyen más szemük volt ott az embereknek, mint
                  Pesten! De még Ó-Budán is sokkal boldogabb volt, mint ebben a házban, ahol napköz
                  mindig énekelve mászkáltak a nők a papucsaikban, nagy lendülettel verte fel a
                  házat, a verkli, a holdkórosarcú nők félig öltözetlenül hajoltak ki a folyosó
                  vasrácsán és céltalan fiatalemberek üldögéltek a konyhaküszöbökön, hajuk szemükbe
                  lógott és a zordabb időjárás beköszöntével is nyári, fehércipőt viseltek, csak
                  olyankor ugrottak talpra, ha a kutya az udvaron üldözőbe vette a macskát s hajrát
                  kiáltottak.
            </p>
				<p>
               És az estén, midőn egész napon át arra gondolt, hogy elmegy
                  szolgálatot keresni a Bakonyba, felkeresi a régi ismerőseit: Bors urat, akinek
                  boltján egész nap szól a csengő, asszonyok lányok jönnek dércsípte arccal, szürke
                  nagykendőben, este lámpást és pletykát hordanak, nagyon jó szaga van a gyömbérnek,
                  pirul a paprika, fekete süvegben áll a cukor és a petróleumkanna, mintegy
                  kifogyhatatlan kút, ellátja a falu népét a világítással, - midőn az öregek meséket
                  mondanak (bár sohase lenne vége!) az okosak az álmoskönyvet vagy históriát
                  forgatják, a betegek is felülnek fekhelyükön, ha egy idegen kocsi, idegen kutyával
                  a hátsó kerekeknél megy a falun keresztül, - egy estén bevallotta Henriknek, amit
                  régen titkolt előtte. Henrik felháborodott, meglepett arcát sohasem tudta
                  elfelejteni, vette a kalapját, hogy felkeresse Palaczkit, tanácsot kérvén a
                  bonyolult ügyben.
            </p>
				<p>
               Henrik reggelig nem mutatkozott.
            </p>
				<p>
               Máskor is hosszadalmas, tűrhetetlen volt az éjszaka ebben a házban,
                  ámde Henrik itt volt és a sportlapot forgatta, jegyezgetett, cigarettázott,
                  aranyvárakat épített. Míg most egyedül a szegény Natália egész éjszaka az ablaknál
                  ült és belebámult a háztetők felett rengő, tanácstalan setétségbe. S amint
                  elgondolkozott, mindig arra riadt fel, hogy kisgyermek sírását hallja valahonnan.
                  Hol a ház előtt, hol a házban, majd meg a szomszédban sírdogált a kisgyermek;
                  elképzelte, amint az arca négyszögletessé torzul, száját kitátja, kiskezével
                  segítségért integet, lábacskáival rugdalózik... Figyelt: nem hallotta a sírást.
                  Csak a szél sóhajtott az ecetfa gallyai között, amely ecetfa még ezidőtájt Frank
                  Jeremiás és Neje utcájában állott. Egyetlen fa volt, amely felnőtt itt az első
                  emeletig és piros, kelletlen, dércsípte leveleit úgy mutogatta, mint egy
                  rosszkedvű vénasszony dugdossa be a fonnyadt arcát az ajtón. Ő volt az egyetlen az
                  egész utcában, aki örvendezett a szélnek, mert legalább meghintáztatta gallyait.
                  Éjszaka mindenféle pókhálókat, ökörnyálakat szedett fel, mintha elkószált volna
                  helyéről. A fejfájósoknak, akik homlokukat csüggedten az ablaküveghez szorították,
                  mindenféle ostoba tanácsokkal szolgált. De még más hivatása is volt a ház körül,
                  amint ezen az éjszakán Natália megfigyelhetett.
            </p>
				<p>
               Hajnalodott - amit abból lehetett legbiztosabban megállapítani - hogy
                  lenn az utcasarkon Grauer J. 15-ik számú pálinkamérésében a muzsikuscigányok
                  éktelen veszekedést kezdtek. Ezek a hajnali vendégek, akik itt boltnyitáskor
                  pontosan megjelentek, vad ordításukkal a pusztai nomádokra emlékeztettek. Mintha
                  nem is ők lettek volna ugyanazok, akik az imént még az orfeumban, télikertben,
                  extraszobák vastag bársonyfüggönyei mögött andalogva játszák a kéjelgő valcert,
                  vékonylábú négerzenét, London macskafejű, aranyszőke dallamait, a magyarpuszták
                  forgószeles csárdásait, a tánczenét, amely mellett, szerelmesek lesznek a legjobb
                  férfiak olyan nőkbe, akiket nappal szégyelnek megismerni, viszont arra buzdítja
                  néha e dallam a könnyűvérű éji fantomot, hogy maróluggal vagy pisztolylövéssel
                  vessen véget reggelre céltalan életének. Akik ebben a mocskos pálinkásboltban
                  megjelentek hegedűikkel, részegségükkel, zordon szívükkel, állatias fájdalmukkal:
                  muzsikusok, örömlányok, éjjeli pincérek, öngyilkosokat szállító öreg konflisok:
                  mind oly gyorsan és sokat beszéltek, mintha utoljára beszélnék ki magukat, többé
                  nem találkoznak sem itt, sem a másvilágon. Ezek a hajnali vándorlók nem hitték,
                  hogy többé valaki szeretheti őket, - igaz, hogy nem is hordtak magukkal
                  szívvizsgáló hallgatót, mint a doktorok. Lábukat lelógatták a hordókról, amelyeken
                  helyet foglaltak. Néha felsóhajtottak, aztán hamarosan elnyomták egy pohárkával a
                  sóhajukat. Ők voltak azok a kipirultarcú, tüzesszemű, forrón lélekző tántorgó
                  emberkék, akiket egy későbbi hajnalon majd bizonyosan eltemet a hóesés, amint
                  hazafelé bandukolnak. A beesett mellű nők, hajukat már csak immel-ámmal fésülgető
                  lányok, mord fiatalemberek, összezöttyent öregek oly megadással ültek ebben a
                  pálinkásboltban, mintha idevárnák a megváltó Halált. Szinte csodálatos volt, hogy
                  néha egy bundás, vérveresarcú, alaktalan kocsis káromkodva felkapaszkodott a bakra
                  és elhajtott, Isten tudja: hová?
            </p>
				<p>
               Köd ereszkedett az utcára, amely árnyakká változtatta a járókelőket -
                  mintha egy másik, idegen város lakosai lappangtak volna be Pestre az éjszakában -
                  a lámpások megunták mutatni az utat és messzire eltávolodtak megszokott helyükről,
                  tompán dübörgött egy fiáker, amely innen nyilván a temetőbe megy és szinte a
                  másvilágról hangzott éneklése egy becsípett nőszemélynek.
            </p>
				<p>
               A ködben láthatatlanul beszélgetett egy nő és egy férfi lenn az
                  utcán. Bár nagy messziségből jött a hangjuk, Natália felismerte, Kisfuvaros Rózsi
                  és Palaczki beszélgetnek odalent. Palaczki arra ösztökélte a leányt, hogy vessen
                  véget rabságának, szökjön meg vele, „hová? majd meglátjuk?” Palaczki igen alaposan
                  megmagyarázta, hogy miképen lehet végrehajtani a szökést, hogy a házban senki
                  észre ne vegye. Meg kell adni, Palaczki okos ember volt. Olyan alaposan értette a
                  dolgát, mintha egész életében nem tett volna egyebet, mint nőket szöktet meg vala.
                  A megbeszélésbe bevonta Palaczki az öreg ecetfát is, amelyen Kisfuvaros Rózsinak
                  le kell ereszkedni az emeletről, miután ruháit, kalapjait, fényképeit, tolldíszeit
                  és évek óta készen levő menyasszonyi ruháját batyuba csomagolva, észrevétlenül
                  ledobja az utcára. „A köd nagyon kedvező”, - vélte Palaczki.
            </p>
				<p>
               És valóban úgy történt minden, amint Palaczki előre megállapította. A
                  batyu, mint holttest repült le az emeleti ablakból. „Meg ne szökjön!” szólt
                  Palaczkihoz a magasból Kisfuvaros kisasszony. Aztán ropogott az ecetfa ága, amint
                  a szökevény az ablak hídjáról kilépett és jól megkapaszkodott a gallyakon. Az utca
                  felső végén valaki közelgett, mire Palaczki részeg ember módjára vadul káromkodni
                  kezdett. Kisfuvaros kisasszony szerencsésen földet ért, aztán Palaczki karjába
                  kapaszkodva örök időre elhagyta Frank Jeremiás és Neje utcáját, hogy másnapra
                  Jella asszony átkaiba foglalja nevét és a házmesterrel nyomban kivágassa a néma
                  cinkostársat, az ecetfát.
            </p>
				<p>
               Ámde mielőtt az ecetfa bevégezte volna kalandjait Frank Jeremiás és
                  Neje utcájában, - amely kalandoknak a közelgő télen méltányoló hallgatója lesz
                  majd a láng, még egy tennivalója volt az ecetfának. Kisfuvaros kisasszony szökése
                  után Natáliát kellett a földre segítenie, amely kötelességének a vén fa öreg
                  gavallér módjára eleget tett. Natália szabad volt. Mire a reggel felszívta a
                  ködöt, a Duna partjáról már a kéklő hegyláncot látta, amely elnyúlik Óbuda mögött,
                  mintha odaszökdöstek, odabujdostak volna az álmok, álomalakok, képzelt figurák
                  Pestről és Budáról s ott folytatják tovább életüket, amelyhez nem kedvezett a
                  pesti flaszter. Hová menekülhetett volna Natália, ha nem az erdőbe, a hegyek közé,
                  ahová a megsebzett, bujdosó ember elvonul a vadmadarak és szarvasok útján? Egész
                  nap ment, hogy lábai csaknem leroskadtak. Nem ismerte a tájat, de azt remélte,
                  hogy egyszer csak ráköszönnek a fák, megszólítják a bokrok és a távolból ránevet
                  egy pirosfedelű, áhitatot sugárzó torony abból a kis bakonyi faluból, ahol
                  született. Találkozik lompos falusi komondorokkal, amelyek felismerik és farkukat
                  csóválják. Árkok, kerítések, kútágasok szívesen tűrik a cirógatását. Még a
                  vakkoldus is ráköszön. Radics Mária, az öreg falusi nemes asszony most is
                  bizonyosan a háza előtt áll jegenyefa termetével és az utat fürkészi, amelyen
                  harmincesztendő óta vár valakit. És ha véletlenül beesteledne, amikor
                  szülőfalujához ér a szegény bolyongó, akkor is ráismer a helyre, ha egyébről nem a
                  csengő hangjáról, amely Karabélyos bácsi boltjában megszólal.
            </p>
				<p>
               Milyen gyönyörűnek, hivogatónak képzelte el a kis bakonyi falut
                  napokig tartó bolyongásaiban! Mint az igéret földje, mint az álmok tornya, mit az
                  élet meséinek vára integetett felé a reménység, hogy a következő órában
                  megpillantja a régi kastélyon a szélkakasokat! Már nem is emlékezik, hogy merre és
                  hol járt... hogyan kerülte el az emberlakta helyeket... csak annyit tudott a
                  földrajzból, amit a falusi iskolában tanult, ezt a vidéket pedig maga a mester se
                  ismerhette, hiszen pusztapalotai születésű volt... Száraz, hideg, napfényes őszi
                  napok jártak, a kökénybokrokat már belepte vénasszony huhogó lehelete, a
                  hegyhátaknak olyan színük volt, mint az úrhölgyek ruhájának Pesten, a mély
                  vízmosásokban a környékbeli faluk halottjainak a lelkei aludtak, a szőke
                  gyalogösvényen énekelve ment vízmerítő korsójával egy sudár falusi lány, az
                  országúton ökörnyál repült, a hallgatag mezőkön minden szenvedő megbékélhetett
                  életével, ha fejét a száradó virágokra hajtotta, az erdőből éppen akkor osontak el
                  a tündérek, fátyluk még fennakadt a sűrűségben, a forrásból az imént ivott egy
                  vadgerle, az este bandukolva jött fel a völgyekben, mint egy baktató, feketeszűrös
                  öreg ember... aztán feljött a hold és réztányérjával elvonul visszhangos völgyek,
                  álmodó erdők felett.
            </p>
				<p>
               Elment Natália erdei kis kunyhók mellett, amelyekből a tűz lángja úgy
                  világított, mint a szeretet; kőkeresztek, bádog Krisztusok, kápolnák tövében
                  megpihent és szívét olyan áhitatos imádság hagyta el, mint még soha életében. A
                  kőkeresztek megáldották kétkarjukkal, a keresztúti Krisztusok bánatosan néztek
                  utána mindaddig, amíg látták, a kálváriák, amelyek a vallásos falvak mellett a
                  hegyoldalba voltak építve és közelükben ojtott, sötétkék orgonák virágoztak még
                  késő őszszel is, azt mondták neki, hogy mindenkinek végig kell járni az élet
                  kálváriáját.
            </p>
				<p>
               Natália bolyongásaiban találkozott a sündisznóval - az öreg
                  uracskának igazi nevét elfeledte vagy talán sohasem ismerte - segített neki
                  tüzelőfát gyűjteni télire. „Mindjárt itt vannak az őszi esők és akkor nem lehet a
                  házból kimenni”, vélte a kistermetű magányos emberke, aki valamely furcsa
                  körülmény folytán egyedül lakott egy sárga, zöld zsalugáteres nyári lakban az erdő
                  szélén, köszméte bokrok, almafák és fekete gyümölcseiket hullajtgató bodzák
                  között. Kitudná, hogyan került az öregúr a magányos életbe, ki és mi volt azelőtt,
                  míg távoljárt a sárga nyári laktól, ahol távollétében tán majálisokat tartottak
                  fiatal nők és férfiak s akinek nem jött el a párja, az rakétákat bocsátott fel a
                  csillagsugáros nyári éjszakába. A rakétás oszlop kormos fejével még helyén van,
                  ámde az öregúrnak sohasem jut az eszébe rakétát bocsátani. Többnyire az volt a
                  foglalkozása, hogy mindenféle színes asztalkendőket áztatott hideg vízben és a
                  szívét borogatta. Ha talált valahol egy rongydarabot: nyomban besorozta a
                  patikájába. Egyébként pedig mindig fát gyűjtött, száraz galyakat, korhadt
                  fatörzseket szemelt ki jóelőre, amelyeket nagy erőfeszítéssel, mint a hangya:
                  házikójába vont. Ebben a munkájában nagy segítségére volt Natália, aki ruganyos,
                  izmos ifjúságában a legmagasabb fára is fel tudott kúszni, hogy a kiszemelt száraz
                  galyat lefürészelje. Amint alkonyodni kezdett, bezárták a kaput, az öregúr korán
                  lefeküdt és csak azon panaszkodott, hogy szemei gyöngesége miatt: nem töltheti
                  olvasgatással az időt. Mint mondta: azzal szokta tölteni a telet, hogy évről évre
                  végiggondolja életét. Néha két hétig tart, amíg alaposan visszatekint egy elmult
                  esztendőre, amely már régen azon a szegen függ a padláson, ahol a régi
                  vadásztarisznya szárad. Harminc-negyven esztendő előtti ruhákat hordott az öregúr
                  és szeges botjával kezében mindig oly egyenesen járt, mintha vasúti sínen menne.
                  Egyszer elmondta, hogy ifjúkorában ő építette a határszéli vasutat, ennyi és ennyi
                  fizetése volt, a szabadban lakott munkásaival, de szombaton bement a központba,
                  ahol a mérnökökkel nagyokat ivott. Víg élet volt az! Soha többé nem jön vissza az
                  a kor, amelyben ismét divat lesz reggelig ugyanazt a nótát fújni. Például ezt:
                  „Nem, nem, nem! Nem megyünk mi innen el...” Az öregúr e visszaemlékezések ideje
                  alatt még csak hangján sem változtatott. Megindulás, színészkedés, hanglejtés
                  nélkül beszélt, mint azok az emberek, akik sokat vannak egyedül, végleg elszoktak
                  az emberek társaságától. Natália az elbeszélések ideje alatt a tűz előtt guggolt a
                  sötét szobában, a lángba, kihunyó parázsba nézett és ő is visszagondolt a maga kis
                  életére. Ha az öregúrnak ilyenkor eszébe jutott volna: Natália életéről
                  kérdezősködni, a leány gondolkozás nélkül felmondta volna a leckét. De Feri bácsi
                  még csak azt sem kérdezte meg tőle soha, hogy honnan jött. Természetes dolognak
                  vélte, hogy egyszer találkozott vele az erdőn.
            </p>
				<p>
               Egy napon reggelfelé sűrű vízcsobogás hangzott kívülről, bőséges,
                  hideg őszi eső csurgott, köd lepte be az ablakot, a legyek felmásztak a szoba
                  menyezetére és sűrű fekete rajokban lepték azt be. A ködtől, esőtől nem lehetett
                  látni az erdőt, a lejtős úton megmozdultak a kövek és legurultak, a bodza
                  gyümölcse betintázta az udvart, más alakjuk lett a fáknak, a bokroknak és a
                  füstnek, amely a kéményből kiszállott és másképen hangzott a hegedű, amelyet
                  délutánonkint megszólaltatott Feri bácsi.
            </p>
				<p>
               Natália kijelentette, hogy elmegy a háztól, mert nem bírja a
                  bolhákat.
            </p>
				<p>
               Feri bácsi valamely rejtek helyről előkeresett egy tízforintos bankót
                  és Natália kezébe nyomta. „Tudtam, hogy elkövetkezik a rossz idő!” - dörmögte,
                  miközben cvikkerén át hosszasan a kertre bámult.
            </p>
				<p>
               Natália a vonattal este érkezett falujába. A szél elhajtotta a
                  felhőket, az eső elmaradt valahol, mint egy fáradt ló. Natália az állomás felől
                  félve ballagott a gyalogösvényen, most jutott eszébe, hogy ő árva, senkije sincs a
                  faluban, akinek ajtaján kopogtathatna. Árva módjára betért tehát a temetőbe, amely
                  a vasúti állomás és a falu között terült el, mintha útközben érte volna a halál a
                  falubelieket, amint éppen el akartak utazni a vicinálissal a borzasztó elől.
            </p>
				<p>
               Ez a temető olyan volt, mint a többi falusi temető. Szomorú fűzek,
                  akácok, ecetfák mulattatták sóhajtásaikkal, jajaikkal a földben nyugvókat. Károgva
                  lengett a varju a szélben. A füvek felemelkedtek a tarfejű sírhalmokon, mintha
                  nagyot fujt volna odalennt a halott. Messze, benn a temetőben mindig szaladni
                  kezdett valaki az eleven ember léptei elől. Talán egy zsivány, aki nem tudott
                  idejében visszamenni a Bakonyba s most itt éjszakázik. Vagy pedig Groszter
                  csizmadia, aki már Natália gyermekkorában elköltözött a faluból és felcsapott
                  kísértetnek. Éjfélkor azonban már aludni szeretett és csupán estefelé sétált fehér
                  lepedőjével a galagonyával szegélyzett temető környékén. Megszólította a
                  járókelőket és pénzt kért egy kis pálinkára, mert, mint mondá, nagyon ég a
                  belsősége.
            </p>
				<p>
               Natália megálldogált a fejfák előtt, lehajolt a vén fakeresztekre és
                  az alkonyat csaló világosságánál elolvasgatta a halottak neveit. Természetesen
                  majdnem mindenkit ismert, aki ebben a temetőben nyugodott. A szél ingatta a
                  galyakat és a futó árnyékban megmozdultak a fakeresztek, mintha örömmel üdvözölték
                  volna Natáliát annyi sok esztendő után. Az öreg Lipkai (élt 65 évet) szinte
                  felnyerített, mint akár életében, amikor a leánykát meglátta. Mózer Pál, az
                  egykori vendégfogadós - aki arról volt nevezetes, hogy haldokolva is kiment
                  utoljára vendégei közé és mindegyikkel kezet fogott - kulcsait csörgette; vagy
                  talán csak a csontok zörögtek odalent? A szél lekapdosta a vadgesztenyefa hármas
                  leveleit és oly gyorsan csapta a földhöz, mintha vércse vágott volna le a
                  magasból: éppen az öreg Morvai sírhalmára, akinek három felesége volt, amíg élt, a
                  negyedikkel a halálos ágyán esküdött meg, amikor is úgy jajgatott, mintha az ördög
                  húzná a haját. Itt feküdtek mindazok, a módos emberek, akik mindig feltünést
                  keltettek a faluban, akkor is midőn esküdtek és a lakodalomra kölcsönt vettek fel
                  a veszprémi takaréktól, daliásan táncoltak és bajszukat keményen sodorták; s
                  feltüntek akkor is, amikor haldokolva büszkén meghagyták a szájtátó rokonságnak,
                  hogy tölgyfakoporsóba, selyem szemfedél alatt temessék el őket. Egy név meg egy
                  évszám maradt utánuk. A házukban mások laknak, a csizmájukban egy vándorlegény
                  bujdosik az országúton.
            </p>
				<p>
               Natália egyik sírtól a másikhoz bódorgott. Az összekunkorodott
                  akáclevél csörgött a lábai alatt. A megritkult bokrok között ki lehetett látni az
                  útra, amely a falu felé vitt s ahol éjfélkor hosszú, vékony lábszáraikat a
                  kísértetek lengetik. A sírok mindinkább elsötétedtek a lengő galyak alatt, amelyek
                  csendesen szitáltak esőt és sötétséget. És Natália nem félt az elhagyott
                  temetőben. Mintha gyermekkori falujában járt volna, ahol mindenkit ismer. Nini,
                  Radics János, akit vereshasúnak neveztek egykor, még a lábait is kinyujtogatja a
                  sírból, ahol kényelmesen fekszik.
            </p>
				<p>
               Így érkezett el a temető végéhez, ahol jeltelenek voltak már a sírok.
                  A fejfákat elhordták tüzelőnek, a hantok behorpadtak, a szél gorombán süvített és
                  lyukak sötétlettek a földben, amelyeken át becsorgott az esővíz. Natália leült egy
                  névtelen sírdombra, fejét tenyerébe hajtotta és könnyekkel telt meg a szeme.
                  Sokáig üldögélt így elgondolkozva, elmerülve, - az életnek azok a furcsa percei
                  voltak ezek, amikor a lélek felszabadul a mindennapi gondolatok alól és a szem
                  látni kezd nagy távolságokba, messzi a multba, amelyre egyébkor nem emlékezett...
                  Natália látta magát mezítlábas, csitrihajú, vadvirágos kisleánynak, amint
                  ugyanezen sírhalom mellett álldogál. Azt mondták neki, itt alszik az anyja, -
                  tehát ő naphosszant a temetőben játszadozott, közel az anyja szoknyájához. Most
                  már emlékezett, hogy néha, szellős őszi délutánokon, mikor senki sem járt a
                  temetőn, az anyja halkan, lágyan megszólongatta a sír mélyéből. „Édes-kedves, kis
                  leányom!” - dudorászta a meleg hang. És ő oly kimondhatatlanúl boldog volt
                  ilyenkor. Lefeküdt a földre, a fülét az avarra fektette, hogy közelebbről hallja a
                  földalatti hangot. És a hang fáradhatatlan gyengédséggel mondogatta: „Édes-kedves,
                  kis leányom!” Valaki lágyan megcirógatta a haját, az arcát... a szél volt...
                  valaki átölelgette, megcsókolgatta... és a hang mind gyengédebben susogta:
                  „Édes-kedves, kis leányom!” Mikor nagyobb lett Natália: egy varrógépnek a pergését
                  járt hallgatni a falu végére. Valaki azt mondta neki, hogy az a varrógép az ő
                  anyjáé volt egykor. Aluszékony délutánokon a háztól messzire, lehunyt szemmel ült
                  egy fa alatt Natália és a varrógép pergésében megint csak azt a végtelenül lágy
                  temetői hangot hallotta: „Édes-kedves, kis leányom!”
            </p>
				<p>
               A könnyei leperegtek bús arcán, a keze imára kulcsolódott, ó, bár
                  hallaná ismét azt a megváltó, drága hangot a sírból, amely már oly messzire repült
                  tőle, mint egy álom.
            </p>
				<p>
               S amint halkan üldögélne, egyszer csak megszólalt megint a régi hang
                  mellette, vagy benne:
            </p>
				<p>
               - Édes-kedves, kis leányom!
            </p>
				<p>
               Olyan volt ez a hang, hogy egyszerre melegség, gyönyör, szédület
                  szállott a Natália szívére. Kinyitotta hirtelen a szemét. Már sötétség volt
                  körülötte, csak az őszi fák sugdostak-bugdostak a temetőben; mint a hamu szitált a
                  köd és a sírból megismétlődött a hang:
            </p>
				<p>
               - Édes-kedves, kis leányom.
            </p>
				<p>
               Natália letérdepelt és a sírba nézett. Átlátott a földön, az avaron,
                  a sötétségen és odalent egy ölnyire meglátta az anyját.
            </p>
				<p>
               Sohasem látta az anyját, de most megismerte a föld alatt. Hófehér
                  ruhája volt és olyan szelíd volt az arca, mint a falusi Szűz Máriának. Világított
                  a homloka, mintha csillagfény omlana barna hajára, sáppadt arcára, sovány vállára.
                  Ült a sírban és egy kis gyermeket ringatott a kezében. Ringatta szelídkésen, talán
                  éppen mesélgetett neki, ölelgette két vékony kezével, talán éppen altatgatta...
                  Este van már, este, a kis babának aludni kell.
            </p>
				<p>
               És most már belátott a szomszéd sírokba is. Jobbról egy nagybajuszú
                  öreg ember feküdt félkönyökére támaszkodva és a ringó, ringatózó kis gyermeket
                  nézte nagy komoly szemeivel. Széles gatyája, kék inge volt az öregnek és olyan
                  nyugodalmasan feküdt, mint a pásztortűz mellett.
            </p>
				<p>
               Balra egy asszony feküdt fekete selyemszoknyában, de már nagyon öreg
                  lehetett, mert a fejét nem bírta fölemelni, csak a szemével hallgatta, hogy mi
                  történik a szomszéd sírban. A két keze össze volt fonva a mellén és így örök
                  imádságra kulcsolt kézzel feküdt a végtelenségben. A fejkötője alatt olyan szürke
                  volt a haja, mint a kender.
            </p>
				<p>
               De Natália nem tudott mást nézni, csak az anyját odalent a
                  mélységben, aki szelíd mosollyal, édesebben a tejnél, lágyabban az éneknél,
                  csendesebben a szellőnél: ringatta, altatgatta azt a kis gyermeket és néha, alig
                  hogy megmozdult a szája, talán csak gondolta, hang hagyta el a szívét:
            </p>
				<p>
               - Édes-kedves, kis leányom!
            </p>
				<p>
               Szürke árnyék lebbent el a fák között, a szélespofájú holdvilág
                  hirtelen feltünt az úton, ahol a halottak szoktak sétálni és benézett a ritka
                  bokrok között a temetőbe. A holdfényre elhaloványultak a földalatti alakok, mintha
                  mélyebbre merültek volna, a sírdombok összezárúltak. Piros volt ez estén a
                  holdvilág s jöttével déli szél harsogott végig a falombok között...
            </p>
				<p>
               Natália megrendülve keresztet vetett. Amióta odalent a sírgödörben
                  halott anyja karjaiban megpillantotta a gyermeket: azóta inkább érezte magát
                  anyának, mint előbb. Valamely borzongás száguldott át a szívén, hogy szinte
                  megrázkódott tőle egész teste. Valami izzó fájdalom, mint a tüzes vas érintette
                  meg. Az ő jövendőbeli gyermeke, szíve alatt hordott magzata volt az, akit halott
                  anyja ringatott. Rémült, kitágult szemmel bámult a holdba és a holdtányérban is
                  gyermekeket látott. Apró kis főkötős fejeket, amelyek halotti mozdulatlansággal
                  sorakoznak egymás mellé. Halottak voltak mindenütt körülötte. A föld alatt
                  halottak terpeszkedtek, a fák dereka mögött halottak ácsorogtak és a halott
                  holdvilág mozdulatlanul állott a halott föld felett. Mintha ez a sok halott
                  egyszerre kitárná kezét felé és gyermeke felé, hogy elvegyék tőle és magukkal a
                  másvilágra vigyék. Szinte leroskadt Natália a félelemtől, a küzdelemtől, amit a
                  láthatatlan kezekkel folytatott. Határtalanúl ébredt fel benne a szeretet a kis
                  ismeretlen után, akit el akartak tőle venni: mielőtt még az övé lett volna. S ez a
                  végtelen szeretet úgy árasztotta el, mint a tenger. Szeretett a két keze, amelyet
                  szívére nyomott. Féltő, boldog hang dúdorászott a torkában, mintha már
                  megszólíthatná azt, aki miatt eddig élt, akit hirtelen úgy kezdett várni, mintha
                  már a küszöbön volna. Az a csodálatos, titokzatos, égiszármazású anyai szeretet
                  fogta körül, amelyet csak a nők érezhetnek, mintegy kárpótlásul minden
                  szenvedéseikért. Soha senkit, még megközelíthetőleg sem szerethet úgy, mint azt a
                  kis ismeretlent szereti és csaknem a földre roskadt kétségbeesésében, hogy azt már
                  is a sír mélyében látta. Nem gondolkozott a látományon, nem tudta magát
                  megvígasztalni, hogy régen halott anyja csak azért s csak addig ébredt fel mély
                  síri álmából, hogy a leánya gyermekét meghintáztassa karjaiban. Nem tudott örülni
                  a halott megjelenésének, aki ime egy percre visszajön őreivel - a nagyon öreg
                  emberrel és a nagyon öreg asszonnyal a másvilágról, - hogy üdvözölje unokáját és
                  leányát. Csak végtelenül félteni kezdte a kis ismeretlent... Csaknem beleroppant a
                  szíve a gyötrelembe, hogy a kis ismeretlen is meghal egyszer, a föld alá kerül...
                  Magára, a saját halálára nem gondolt. Azt a kis jövendőbeli csodát féltette
                  ezektől a komor, mozgókarú fáktól, alattomosan neszelő avartól, alattomosan
                  figyelő, föld mélyében leselkedő halottaktól. A szél búgott, zúgott, sóhajtott a
                  feje körül, ismét hallatszott az a déliszél melegségű hang: „Édes, kedves, kis
                  leányom!” ...
            </p>
				<p>
               - Nem, nem! - kiáltott fel kétségbeesett zokogással Natália,
                  felmarkolt egy csomó száraz galyat a sírdombról és szívéhez szorította, mintha a
                  gyermekét mentené ki ebből az iszonyatosan hideg síri világból.
            </p>
				<p>
               És ettől a naptól kezdve jobban szerette eljövendő gyermekét az
                  életénél is.
            </p>
				<p>
               Amint a holdfényes országútra ért: már tudta, hová megy. Mintha csak
                  a temetőben súgta volna a tanácsot fülébe valamely vén halott, aki tán megszánta a
                  bolyongó leányt.
            </p>
				<p>
               Volt egy rokona a faluban, akit gyermekkorában is ritkán látott.
                  Ignác bácsinak hívták ezt a rokont és arról volt nevezetes, hogy világéletében
                  csavargott. A Natália édesanyja testvére volt ennek az Ignácnak és Ignác csak egy
                  félesztendő mulva érkezett meg a temetésre, odajárt az Alföldön. Ment, mindig
                  ment... azt mondta, a rokonait látogatja... gyalogszerrel, rongyosan és
                  setétszakállal indult útnak, kistermetű alakja alig vetett árnyékot a kerítésekre,
                  házfalakra, sodródott előre, mint egy megfeketedett, száraz falevél és nem félt
                  sem éjszakától, sem vihartól, nem a mély erdőségektől. Eredeti foglalkozására
                  nézve suszter volt, de falujában sohasem folytatta a mesterségét, az apja miatt,
                  aki gazdag kereskedő volt valamikor e tájon.
            </p>
				<p>
               Mintha a temetőben azt is megmondták volna Natáliának, hogy melyik
                  házon kopogtasson. Megzörgette az egérfogó nagyságú házikó kapuját és Ignác -
                  mintha csak előre kapott volna értesítést valamely gyorslábú halottól - nem is
                  csodálkozott, amikor Natáliát belépni látta. „Ülj le”, mondta neki.
            </p>
				<p>
               Szerény kis ház volt ez, szerényebb mindennél, csak éppen négy fala
                  meg tetője volt. Szerencsére világított a hold és így nem kellett világítani. Az
                  udvaron ültek le a küszöbön és Ignác vándorlásairól beszélt. A mult héten jött
                  haza, mintha érezte volna, hogy vendége lesz. Ignác a betyárokra fogta, hogy
                  távollétében házát kirabolták, pincéjét feltörték, de Natália igen jól tudta, hogy
                  Ignácnak sohasem volt semmije. Nem is akart mást, csak egy házfedelet, amely alatt
                  meghúzódhasson.
            </p>
				<p>
               - Voltál Marinál? - kérdezte Ignác.
            </p>
				<p>
               (Marinak hívták a leány édesanyját.)
            </p>
				<p>
               - Onnan jövök, - felelt Natália.
            </p>
				<p>
               - Üzent valamit?
            </p>
				<p>
               A leány elgondolkozott:
            </p>
				<p>
               - Azt üzente, hogy adj szállást.
            </p>
				<p>
               Ignác bólintott kis bozontos, eszelős fejével és ismét vándorlásairól
                  beszélt. Azt szerette volna kisütni, hogy nem érdemelte meg sorsát. Mindenféle,
                  sohasem látott, ismeretlen embereket okolt szegénységéért. De Natália oda sem
                  hallgatott. Örömmel nézegette a kidőlt-bedőlt kerítést, amelyet a szomszédok csak
                  azért nem hordtak el, mert közelebb volt a Bakony. Örült a kis háznak, amelynek
                  olyan arasznyi kéménye volt, mintha szégyelte volna magát. A kapu spárgával volt
                  megkötve. És csaknem felsikoltott az örömtől Natália, amikor egy sündisznó bujt
                  elő a házból. „Utazásaimból hoztam...” dörmögte Náci. Mindegy az, hogy papirossal
                  van beragasztva az ablak, hogy Ignác úgy hortyog, reszket tőle a kis ház, hogy a
                  holdfényben úgy áll egy száraz fa, mint kísértet és a reggel olyan hűvös, nedves,
                  napfényes, hogy Ignác bolond módjára ugrik talpra, mondván, hogy ilyen időben kell
                  utazni, mogyorófával, fenyővel borított hegyek között, havasi gyopárt tenni a
                  kalap mellé és régi kis városok girbe-gurba kövezetén bandukolni, piros tornyokat
                  látni és az órásbolt kirakatában megtudni, hány óra van?... S nyomban útnak akart
                  eredni, még pedig Poprádfelkára, ahol egy rokona van, csak neki rokona, nem pedig
                  Natáliának.
            </p>
				<p>
               Később azonban lemondott Ignác a rokoni látogatásról és nagy
                  érdeklődéssel szemlélte, hogy változik át a ház és környéke Natália szorgalmas
                  kezének nyomán.
            </p>
				<p>
               Déltájban két kis cinke vizitelt a háznál a szárazfán. Színes
                  mellénykéjükben elfüttyentettek egy strófát, mint a vándormuzsikusok. Natália oly
                  szívrepesve hallgatta a madárfüttyöt, mintha ismét gyermekké lett volna, míg Ignác
                  búskomolyan lóbálta a fejét, kijelentette, hogy itt van a tél, a cinkék kijöttek a
                  Bakonyból.
            </p>
				<p>
               És a további napok is a boldogság napjai voltak Natália életében. Az
                  ember akkor boldog igazán, ha visszaérezheti gyermekkorát, bármilyen bús is volt
                  az egykor.
            </p>
				<p>
               Eleinte csak a kapunyíláson át merte szemlélni a világot a hazatalált
                  leány. Sorban felismergette a házakat, amelyek valamikor igen nagyok voltak, hogy
                  ablakukig sem ért fel. A jegenyefa még ott állott a sarkon, de mennyivel kisebb
                  lett azóta. A torony keresztje is közelebb jött a földhöz. Sőt még az urasági
                  kastély is, amelyben gyermekkorát töltötte: összeszáradt, mint a vadalma. Most
                  kitünt, hogy nem is olyan nagyok a zöld zsalugáterek a kastélyon és a visszhangos
                  kapun legfeljebb egy szénásszekér férne be, kettő semmiesetre se. Be szerette
                  volna tudni, hogy mi van azokban a szobákban most, ahol téli időben a nagy kályhák
                  dorombolását hallgatták a kontesszel! S a harangoknak, mikor délfelé megszólaltak,
                  csak olyan hangjuk volt, mint a csengettyűknek. Ámde mindegy. Natália boldog volt.
                  A Bakony még mindig úgy sárgult a környéken, mintha azóta nem történt volna semmi,
                  mióta Natália mezítláb benne sétált. És az a füst is, amely már gyermekkorában
                  szállott fel az erdő közepéből, ott függött a látóhatáron, a betyárok tán égve
                  felejtették a tüzet és azóta ég. A házak fala mellett az öreg Fanti bandukol,
                  mintha elveszített volna valamit - a falusiak szerint, az eszét, - csak az arca
                  lett olyan fehér, mint a papiros. Szállj, szállj, gyermekkori fecske; zúgjál
                  Bakony és gyere felhő, mintha semmi se történt volna azóta, mióta Natália utoljára
                  erre járt. Maradjatok, napok, álljatok meg, holdfényes éjszakák, ne siess úgy, te
                  öreg óra a pirossisakos toronyban, hosszant kukorékoljatok kakasok az udvarokban
                  és ne haljon meg senki a faluban! Asszonyok szedjétek magatokra a régi ruhátokat
                  és falusi gömbölydedségteket; férfiak vegyétek elő a padlásról a régi fekete
                  bajuszokat, kemény tekinteteket, lobogó szakállokat; gyermekek énekeljétek a
                  templomkertben a régi dalokat; Isten árvája, falu bolondja, Mikulás Miklós tűzdeld
                  tele a kalapod tyúktollakkal; lengjél szél és a kastély visszhangos kapuján
                  dübörögve forduljon be a négylovas kocsi, - mint akkor, midőn Natália még gyermek
                  volt.
            </p>
			</div>
			<div type="chapter">
				<head>
               UTÁN A TÖRTÉNET FOLYTATÁSÁNAK NINCSEN CÉLJA.
            </head>
				<p>
               A szülészeti klinika vadszőlős, kertes udvarán megszólaltak a
                  kakasok, a szenvedők és kétségbeesettek megvígasztalására. Vége felé közeleg a
                  hosszú, gyötrelmes éj; napvilágnál, de már a hajnalcsillag és a szél
                  megérkezésével enyhülnek a fájdalmak és nem tünnek fel oly borzalmasaknak a
                  következő szenvedések. Hosszú betegségben az emberek az újesztendőt várják, a
                  szülészeti klinikán a hajnalodás jelenti az újévet.
            </p>
				<p>
               A három asszony még mindig „eredménytelenül” feküdt a szülőszoba
                  ágyain, pedig oly végső kétségbeeséssel kapaszkodtak az ágy rácsaiba, mint a
                  fuldoklók. Kimeresztett szemmel figyelték a nagybajúszú órát a fehér falon.
                  Kioktatták őket lefekvéskor, hogy ennek az órának fekete mutatói jelentik számukra
                  a megváltást, az üdvözülést. Ezek a mutatók csakhamar öt percenkint lemutatnak a
                  magasból, mint valami természetfölötti hatalommal bíró rendező ujjai. Öt perc: és
                  jön a fájdalom, rohan a sikoltás, a Gellérthegy begördül a szobába és ráfekszik a
                  vajudó nő gyomrára... de nem a Gellérthegy az mégsem, hanem csak egy izmos bába,
                  aki a testi súlyával segít egy kis ismeretlennek az út megtalálásában.
            </p>
				<p>
               Öt perc... öt perc... s mindegyik öt perc olyan hosszúnak tünik fel,
                  mint kétszer az élet. A homlokok gyöngyöznek a végtelen erőfeszítéstől. A szemek
                  fénye kegyelemért könyörög. Hiába hoznák India kincseit, a vajudó nő akkor is az
                  órát nézné.
            </p>
				<p>
               A kakasok ismét megszólaltak - Júdás órája a földön, - a
                  szülőszobában a vajudás ideje, midőn a könybeborult, verejtékező homlokú asszonyok
                  a maguk kis Megváltóját imádkozva várják.
            </p>
				<p>
               Az ajtó felnyílott és Bakajné asszony, akinek létezéséről annyi nő
                  tud Budapesten, frissen, vígan, ropogósan, mint a jókedvű, bizalomragerjesztő
                  reggeledés, a szobába lépett. Kistermetű, fürge, barna asszonyka volt, a
                  Ferencvárosban a fiatalemberek megfordultak az utcán fehér szoknyája után, a
                  vajudó asszonyok pedig úgy kapaszkodtak a kezébe, mint a csodatételbe. Az öreg
                  falusi bábák is kosarukban hordják a szenvedésektől megváltó tudományt, tenyerük
                  és gyakorlatuk biztos és nyugodt, babonáik nemzedékről nemzedékre szállnak. De mi
                  az ő művészetük ehhez a derék asszonyéhoz mérten, aki körülbelül tízezer pesti
                  gyereket segített a világra! A szenvedő ember mindig glóriát és csodát keres az
                  ápolónő fehérbóbitás homlokán. A vajudó asszonynak szeme pedig kétszeresen látja a
                  bába szeméből feléje sugárzó bátorítást. A jó Bakajnénak olyan tapintása volt,
                  hogy a pesti nők még vénségükre sem felejtették el ezt az asszonyt, aki válságos
                  órájukban buzdítóan, bátran, a nők örök testvériségével melléjük állt.
            </p>
				<p>
               Az asszonyok nyögtek. Bakajné egy rövid perc alatt végignézte mind a
                  hármat. Megigazította a fejüket, megtámasztotta a lábukat, megemelte a derekukat.
                  A fájdalomban vonaglók láthatólag megkönnyebbültek, mióta ez a frissen fésült,
                  mosdott arcú, hűvös tenyerű asszony a szobába lépett.
            </p>
				<p>
               - Hát egyikük sem akarja elnyerni az Asszonyságok díját? - kérdezte
                  kedélyeskedő, magos hangon, mint tanítóné tanítványait.
            </p>
				<p>
               - Mi az? - szólalt meg az egyik szenvedő.
            </p>
				<p>
               Bakajné, mintha mesét mondana, a szoba közepére állt.
            </p>
				<p>
               - Volt egyszer itt a klinikán egy fiatal doktor, aki mindig
                  lóversenyre járt. Olyan szenvedélyes lóversenyjátékos volt, hogy még a betegeknek
                  is tippet adott. A műtőkabát zsebében is a Turfkalendáriomot hordta és ha a
                  betegek abbanhagyták a jajgatást, nyomban bekukkantott a mindenttudó könyvbe. Ámde
                  a doktor se mehetett mindig lóversenyre, pláne éjszaka, ezért találta ki az
                  Asszonyságok díját, amelyet künn a mezőn lovak és lovasok szoktak nyerni, itt
                  pedig megnyeri az, aki elsőnek szül éjszaka. Az Asszonyságok díja a klinikán a
                  numero hét, - a legszebb, legkedvesebb különszobája a háznak. Ezüstből van az
                  ágya, arany a tükre, még a kilincse is nemes fémből van. Hát lássuk, ki nyeri meg
                  ma éjjel az Asszonyságok díját?
            </p>
				<p>
               Amíg Bakajné mesélt, a szenvedők egy másodpercre elhallgattak. Mire a
                  jóasszony rosszalóan csóválta meg a fejét:
            </p>
				<p>
               - Most veszem észre, hogy amíg én itt szóval tartom magukat: nem
                  „dolgoznak”. Tessék „dolgozni”, nyomni, tolni, fogat összeszorítani, minden
                  erejüket megfeszíteni, mert különben soha se jön meg az a gyerek. De megyek is
                  már...
            </p>
				<p>
               - Ne még, Bakajné, - kiáltotta a három szenvedő.
            </p>
				<p>
               De Bakajné tudta a magáét, bizony magukra hagyta a vajudókat, de csak
                  néhány percre, mert csakhamar dolga akadt annál a barna fecskefejű nőcskénél, akit
                  éjszaka, legutoljára hoztak a mentők...
            </p>
				<p>
               Natália lehunyt szemmel gondolt vissza azokra a napokra, amelyeket
                  szülőfalujában töltött, mint élete legboldogabb napjaira. A friss, deres őszi
                  reggelek mintha őt is megfürösztötték volna, nemcsak a háztetőt. S mikor a nap
                  szélverte a ködöt, leült a kisudvar sarkába, ahonnan látni lehetett a tájat - a
                  völgyeket, amelyekből mintegy szolgálatát lerótt álom húzódott tova a reggeli köd
                  - szőke halmokat, amelyeknek dércsipte, pirosló szőlőlugasaiból gyermekkorában
                  éneklő öregasszonyok és kiveresedett arcú öregemberek jöttek bokázó lépéssel és
                  akik helyett azóta mások szüreteltek, - az erdőket, amelyek olyan színesek voltak,
                  mint a mesék, amelyeket róluk a környéken mondanak... Miért volt boldog? Natália
                  sokkal egyszerűbb teremtés volt, hogy erre a kérdésre felelni tudott volna
                  bárkinek. Boldog volt, mint a cinke a hervadt ágon. Míg egy napon megérkezett
                  Palaczki és Henrik.
            </p>
				<p>
               Bár sohase jött volna el ez a nap. Palaczki úgy mutatta be Henriket
                  Ignác bácsinak, mint Natália törvényes férjét. És Ignác büszke volt a rokonságra,
                  temérdeket mesélt délután a korcsmában egyéb rokonairól és utazásairól, a vonat
                  alkonyattal indult, Palaczki olyan dühös arcot vágott, mint egy bulldog és
                  Natáliát visszavitték Pestre... „Csak azért nem hagytuk elpusztulni, mert
                  szeretjük magát!” vélekedett Palaczki. „Ki tudja? Talán jobb lett volna nem
                  törődni a szökevénynyel?” Natália kijelentté, hogy amint teheti, ismét megszökik.
                  Ő nem szereti Pestet, ő falusi nő akar lenni, nyáron mezítláb járni, szőlőt
                  kötözni. Megszökik. „Az asszony kivágatta a fát! És résen leszünk!” mormogta
                  Palaczki. Megérkeztek Pestre, Babilonba, zajba, épületek közé, amelyek
                  idegenkedve, ellenségesen, gőgösen fogadják az utazót...
            </p>
				<p>
               Palaczkinak (ama szöktetési kaland óta) nem volt szabad betenni a
                  lábát Jella házába. Jella most már nyiltan hangoztatta (amit azelőtt bizalmas
                  ismerőseivel közölt), hogy Palaczki az akasztófán fog elszáradni. A kövér férfiú
                  tehát füttyjelekkel, ablakra dobott rézkrajcárok útján tudatta, hogy odalent vár
                  az utcán, gallérját felgyűrte, kalapját mélyen szemébe huzta, ám Jella néha
                  felismerte és egy szomszédos ablakból szennyes vizet zudított Palaczki úrra. A
                  dagadt gavallér ilyenkor rettenetesen káromkodott, rendőrséggel fenyegetőzött,
                  valamint a „sajtóval”.
            </p>
				<p>
               - Nagyobb gazemberekkel elbántam már - szólt Jella asszony -, egyszer
                  két lengyelzsidó éjszaka meg akart gyilkolni az ékszereimért.
            </p>
				<p>
               Ámde Palaczki nem nyugodott. Majd kiugrott a szeme üregeiből, amikor
                  az ablakra nézett, amely mögött Natáliát sejtette. Üzeneteket küldött, valamint
                  éjjeli virágárusnőkkel rózsákat, hajnalonkint énekelt dalokat a sarki lebujban,
                  amely nótákat orfeumi komikusoktól tanulta és közben nem feledkezett meg Jella
                  asszony iránti bosszújáról sem: patkányokat és egereket küldött címére
                  kalapdobozban, hogy Jella asszony csaknem belebetegedett a küldeménybe. Palaczki
                  nem engedte, hogy akár egy napra is elfelejtsék őt Frank Jeremiás és Neje
                  utcájában. Ha többet ivott a kelleténél, botjával hadonászva ment végig az utcán.
                  Megállított idegen embereket és hangosan kérdezősködött, hogy melyik házban lakik
                  Jella asszony, az a „hirhedt boszorkány”.
            </p>
				<p>
               Egyszer egy félbolond, kopasz öregurat csipett meg, aki
                  hiszékenységéről és ostobaságáról híres volt a Belvárosban, s elhitette vele, hogy
                  a módos Jella asszony már több év óta halálosan szerelmes belé. Csak azt várja,
                  hogy az eszelős öreg megkérje a kezét. Több se kellett a szegény sorsban
                  tengő-lengő gavallérnak. Ferenc József kabátot szerzett, keztyűt húzott és nemcsak
                  egy délutánját megkeserítette Jella asszonynak. Máskor kiskutyákat áruló embereket
                  küldött fel piszkos, dühös ebekkel az asszonyhoz, aki „imádja az állatokat”, a
                  keleti pályaudvaron naiv vidékieknek Jella asszony címét nyomta a kezébe, hol a
                  legolcsóbb kvártély kapható Pesten, majd meg a tűzoltóságnak telefonált, hogy
                  szobatűz van Jellánál. Felheccelte a házmestert és az adókivető-bizottságot. Dühös
                  mesterembereket küldött fel megrendelésekkel, káromkodó bérkocsisokat rendelt a
                  ház elé és ha adós maradt valahol a városban, a számlát Jella asszony címére
                  küldette. Jella asszonynak volt dolga, amíg kellően megátkozhatta Palaczki
                  urat.
            </p>
				<p>
               De egy napon, illetőleg egy téli hajnalon váratlanul vége lett a
                  szenvedéseknek. Palaczki korcsmai verekedésbe keveredett - - nagyon szerette az
                  ilyesmit, midőn is bátorságát és erejét fitogtathatta - és pórul járt. Akkoriban
                  egy Mars nevű kisasszonyt tüntetett ki hódolatával. Palaczki ugyanis az udvarlás
                  terén ama régi módi iskolához tartozott, amely iskola szisztémája szerint
                  megaláztatással, más nők kitüntetésével, féltékenység felébresztésével kell
                  megpuhítani az ellenálló hölgyi szíveket. Ezért csaknem hetenkint változtatta a
                  csillagot, amelynek bűvköréhez felcsapott. Csak törjön össze a makacs szív! És
                  Mars kisasszonyt, valamint a többieket Ó-Budára hordozta, ahol oly szakértelemmel
                  magyarázgatta az utcákat, templomokat, korcsmákat, mintha része lett volna a város
                  megalapításában. Különösen polgári esküvőkre szerette vinni barátnőit és velük az
                  oltár közelében, a félkörben, ahol a menyasszony barátnői sápadoznak az
                  irígységtől, megállott, mintha legalább is a rokonsághoz tartozna. S míg a
                  menyasszony fátyola a piros szőnyeget egészen az alsó lépcsőig befehérítette, a
                  dugóhúzó bajszu sekrestyés buzgón szórta a keresztet, a kántor Mendelsohn
                  nászindulóját játszotta, mindenki sírt-rítt, egy kappan hangú fiatalember, tán a
                  menyasszony kikosarazott kérője bánatos kedvvel énekelt a kóruson: Palaczki
                  elvegyült Mars kisasszonynyal a násznép közé és igen jól esett nekik, hogy darab
                  ideig fogadhatták a kevésbé jártasok szerencsekívánatait. Mars kisasszony rút
                  hálátlansággal fizetett Palaczki udvarlásáért, a Kéli korcsmájában töltött
                  hangulatos órákért és Ackert boráért (amellyel Palaczki szintén megitatta). Mars
                  kisasszony az utcán kalandot keresett éjszaka, még pedig egy bicskás emberrel. A
                  Moulin Rouge című kávéházban, ahol a verekedés megtörtént, Palaczkit szíven
                  szúrták Mars kisasszony védelmében. Palaczkinak csak annyi ideje maradt, hogy
                  útját a közeli Frank Jeremiás és Neje utcájába vegye, tenyerét folyton vérző
                  sebére szorítva. Előbb csengetett a kapun, majd lábával rugdalta, - a házmester
                  azonban nem nyitott kaput. Rémületesen hangzott Palaczki ordítozása, amíg ezt
                  bírta. Teli szájjal, mintha az utcai gázlámpákat akarná tanunak megnyerni, habzó
                  ajakkal, kifordult szemmel, a küszöbre telepedve ordította, hogy ő ennek a háznak
                  az áldozata. Jegyezze meg jól mindenki, aki ezen a kapun átlép: az ő sorsát. Kötél
                  vagy börtön vár azokra, akik ezekbe a házakba járnak. S rosszul teszik a városbeli
                  őszbajszú cabarellok, hogy nem állnak őrséget az utcán, hogy az ifjuságot
                  távoltartsák a romlott helyről. Ezenkívül átokkal csapta véres tenyerét a
                  küszöbre: hogy rövidüljön meg minden nőnek a lábszára ebben az utcában és
                  lábatlanul, csonka törzsekként foglaljanak helyet a széken, a padon, a randevún;
                  hogy ne mehessenek gumisarkú cipőikben férfiak megrontására. Majd keservesen
                  zokogni kezdett a haldokló Palaczki. Olyan fájdalmas, kegyelemkérő volt a sírása,
                  hogy a sarlós hold szinte megreszketett a felhők mögött. Még a komoly, füstös, bús
                  háztetők is előrehajoltak Palaczki jajgatására. Itt-ott lámpás jelent meg az
                  ablakokban, mint a tüzek fényei, amelyeket a partokon gyujtanak a tengeren sülyedő
                  hajó tiszteletére. De senki se merészelt Palaczki segítségére menni, mert mindenki
                  ismerte Jella asszony érzelmeit. Frank Jeremiás és Neje utcájának lakói inkább
                  keresték az élő kegyét, mint a haldokló barátságát. Maga Mars kisasszony is csak a
                  sarokig követte a sebével tántorgó embert. S midőn az boldogtalanul kezdett
                  zokogni, gyermek módjára jajgatni, a kisasszony észrevétlenül visszavonult.
            </p>
				<p>
               Palaczki tehát egyedül vergődött a kapu küszöbén. És ekkor tán
                  megszállotta valamely gyengédség, valamely bűnbánat, mint a siralomházban a vén
                  betyár ellágyul. Talán színházi előadások jutottak eszébe, nagyarcú színészekkel,
                  akik a színpadon meghalnak. Talán érezte, hogy odafentről az ablakból Natália
                  dobogó szívvel végtelen rémülettel s aggodalommal nézi. A félkönyökére emelkedett
                  és tanukat hivott multjából, hogy ő mindig tisztességes ember volt. Így
                  hivatkozott valamely ismeretlen hölgyre (ott az ungvári lövöldében, erdőkoszorús
                  majálison, ifjan), aki tanuságot tehet az ő, a haldokló becsülete mellett.
                  Ezenkívül felhívott védelmére Pesten minden tisztességes lábú nőt, miközben azt
                  hangoztatta, hogy ő a pesti nők kihívó lábának az áldozata. S minél közelebb
                  lépkedett felé a rém az árnyékból, annál gyorsabban peregtek szavai. Gyónt
                  hangosan, kétségbeesetten, a néma éjszakának a bezárt házaknak, a mogorva
                  holdvilágnak. Sietett, mintha a feloldozást az utolsó gyónása után még itt a
                  földön meg akarná nyerni: ki tudja, mi lesz odaát? Hová, merre, mily borzalmas
                  egyedülvalóságba, szörnyű magányba, rémületes csendbe viszik el innen az utcáról,
                  ahol mégis csak érezni az eleven élet melegségét, az élet lámpafényét...
                  Zürzavarosan, fuldokolva, a szavak után rettegve-kapkodva, mint az elitélt a
                  bitófa alatt, mondta el élettörténetét. Különösen sokat beszélt anyjáról, egy
                  „ártatlan áldozatról”, egy szegény mosónőről, aki bérpaloták lépcsőházát súrolja,
                  mindig csak ezt súrolja, míg gazember fia hintón vágtatott el a ház előtt...
                  „Mamika, Mamika, meg tudsz - nekem bocsátani?” A kezével nyúlkált az anyja rongyos
                  köténye után, amely ha itt volna, oly enyhülést hozna magával, mint szent Veronika
                  kendője. Képzeletben csókolta a repedezett kezet, a boldogtalan tenyeret, a
                  mezítelen szegény lábat, a lehorpadt, boldogtalan vállat és azt az egyetlen,
                  hervadt, alig élő szívet - az anyjáét - amely bizonyosan és egyedül szerette őt a
                  hosszú életen át.
            </p>
				<p>
               Havazni kezdett. Sárga volt az ég, mintha alkony volna vagy
                  hajnalodna. A gázlámpák, mint csuklyás, halottkísérő szerzetesek sorakoztak az
                  utcán lángjaikkal, de Palaczki még nem akart indulni. A havazás süvöltve jött,
                  mint madársereg. A hópelyhek gyorsan belepték a háztetőket, az ártatlanság színébe
                  kezdett öltözni a város, - mintha mától kezdve következnék az új és kedves világ,
                  az érzelmes élet, amelyből Palaczkinak ime el kell menni. Ezentúl majd nem
                  hallatszik kocsizörgés az utcákon, tompább az emberi kiáltás, fátyolozott a csend,
                  mert ma reggel megérkezik a tél a városra hangfogó dunyháival. Milyen szép lesz
                  itt minden. A nők kis muszkasapkáján a hópehely. A hó ropogása a gyalogjárón. A
                  kirakatok lámpása. A füstben álló gesztenyesütő. A zene, amely a kávéházból
                  hallatszik. És a piros fülü emberek...
            </p>
				<p>
               Palaczki alkudozni kezdett a halállal.
            </p>
				<p>
               Azt hadarta, hogy csak most az egyszer gyógyuljon meg: azután már
                  mindig jól viseli magát. Csak még egy évig élhessen, hogy mindent rendbehozzon,
                  amit felborított. Olyan szelid magaviseletű lesz, mint gyermekkorában volt, amidőn
                  havasigyopárt viselt a kalapja mellett és hajnalban kelt, hogy el ne késsen a
                  miséről, hol ministrált. Még egyszer szeretné végigélni gyermekkorát (azon
                  esztendő alatt, amelyet ajándékul kapna az Ismeretlentől), bejárná azon városokat,
                  amelyekben boldog ifjú volt és sorban meglátogatná azokat az öregembereket vagy
                  sírjaikat, akik hozzá jók voltak. Ah, mily zöldek a fenyők, mily pirosak a bokrok
                  és a tornyok, és mily kékek a városok arra Poprádfelka felé!
            </p>
				<p>
               - Aztán arra kérte az Ismeretlent, a láthatatlant, hogy egyezne bele:
                  még ezen a télen át szánkázhasson, délutánonkint litánia után a budai hegyi-útakon
                  vagy a városerdőt környékező regényes utcákban... az Abonyi-utcában, ahol olyan
                  tiszták a kertek, az ablakok, hogy csak boldog emberek lakhatnak bennük; kék a
                  délután, fehér macskafark módjára kunkorodik a füst a háztetőkön, az emberek orra
                  piros, rövidszárú lakkcsizmában, kis muszkasapkában, ezüstkorcsolyát csengetve
                  mennek előkelő, örökké élő úriasszonyok a városligeti jégpályára... És neki meg
                  kell itt halni.
            </p>
				<p>
               Hát jól van: meghal, - de még ezt az őszt, ezt a tél elői hónapot
                  szeretné átélni. Esős éjszakákon csavarogni a gázlámpák alatt, vagy óbudai
                  utcákon, ahol mindenki alszik és gyufát kell gyujtani, hogy az utca nevét meglássa
                  a vándor.
            </p>
				<p>
               A hó vastagon belepte az utcát. A gyalogjáró olyan szűzi fehérségű
                  lett, mintha sohasem taposták volna bűnös lábak. Palaczki a küszöbön guggolt és
                  kétségbeesetten nézte, hogyan folyik el vére, el a fehér havon. És mind
                  hangosabban jajgatott.
            </p>
				<p>
               - Templomszolga leszek ezentúl! - kiáltotta Palaczki végső
                  elkeseredésében. - Akár Óbudán, dugóhúzó bajuszszal és csoszogva, - akár a
                  Vízivárosban... a Wasserstadtban... Csak még egy hétig...
            </p>
				<p>
               Ámde a kakas, amelyet Jella asszony konyhájában tartott (mert nem
                  hitt a városi óráknak), harmadszor is kukorékolt.
            </p>
				<p>
               És akkor Palacki körülnézett, mint aki elvesztette a csatát.
            </p>
				<p>
               Hörgött és ültében gyorsan megfordult, mint a nyúl bukfencet vet a
                  lövés után.
            </p>
				<p>
               A kapu csendesen kinyílt, Jella asszony piros slafrokban és
                  nagykendővel vállán lépett ki, mögötte a házmester tartotta a lámpást.
            </p>
				<p>
               - Te bolond, te - szólott Jella asszony elég meghatott hangon. - Ne
                  halj meg itt a kapum előtt, mert még azt hiszik az emberek, hogy itt gyilkoltak
                  meg.
            </p>
				<p>
               Ezután Jella asszony és a házmester Palaczki hóna alá nyúlt.
                  Talpraállították és imbolyogva, dülöngőzve támogatták, vonszolták a roskadozót a
                  küszöbről az utcai sarok felé, ahol leültették egy kőrakásra, amely azért volt
                  ott, hogy a részeg embereknek legyen miért káromkodni.
            </p>
				<p>
               Palaczki az egész idő alatt, de azután sem: egy szót nem szólt. Csak
                  nagyon bánatosan, erőtlenül lehajtotta a fejét, mint a seregély a vadász
                  karikáján.
            </p>
				<p>
               Jella asszony parancsot adott a fogát vacogtató házmesternek, hogy
                  seperje el a véres havat a ház elől. Natália, miután Palaczkit többé nem látta,
                  bátorságot vett magának az emeleti ablak kinyitásához és egy másodpercig
                  hallgatózva figyelt a hóesésbe.
            </p>
				<p>
               - Mamika! - hangzott valahonnan messziről egy fuldokló hang.
            </p>
				<p>
               Az ablakban, pohárban hervadt rózsa állott, amelyet Natália hirtelen
                  kidobott az utcára, a hóba, mintha valamely titokzatos szertartást végezne.
            </p>
				<p>
               ... Most hirtelen repesztő, reszkető, földindító fájdalom vonaglott
                  át egész testén. Arra tért magához, hogy Bakajné fekszik rajta, nevető arca
                  lecsüng az ágy másik oldalán, két tenyerével pedig úgy dagasztja Natáliát, mint a
                  kenyeret. A jó Bakajné fürtei előbujnak a fehér főkötő alól, nevet, csengő hangon
                  kiált:
            </p>
				<p>
               - Megnyerjük az Asszonyságok díját!
            </p>
				<p>
               Aztán hirtelen felsikít egy ismeretlen, eddig sohasem hallott hang a
                  szülőszobában. A másvilági hang után csakhamar határtalan megkönnyebbülést érzett
                  Natália. Az ultramarinkék tengeröbölben jáspisszínű hajnalon a korállokkal
                  díszített hajú Vénusz hangja volt ez, amint rózsaszínű kagylóban a világra jön.
                  Egyszerre pihenést parancsol a fűrészorrúnak, tüskéscsillagnak, a fúrófejűnek, a
                  tengeri csikónak, amelyek eddig Natália belsejét tépték, marcangolták,
                  fűrészelték, fúrták. A tengerfenék földindulása elmúlott. Helyükre térnek a
                  feldúlt rétegek, halmok, völgyek. A tenger nyugodtan ragyog az égbolt
                  színeiben.
            </p>
				<p>
               - Leány! - kiáltotta Bakajné a csillogó, csorgó vízvezeték felől.
                  Tenyerébe vette a gyerek alfelét és magasra emelte a vörösbőrű, hápogó szájú
                  gyermeket az első fürdő után. Úgy feküdt a kis jövevény a bába tenyerében, mint
                  egy királyi trónuson. Mindenki őt nézte a szülőszobában. A két vajudó, jajgató
                  asszony abbanhagyta fájdalmait. Az anya arca megvilágosodott, mintha valami
                  rendkívüli fényesség ömlött volna el a sokat szenvedett arcocskán. A bába
                  kiegyenesedve, diadalmasan állott, mint az Arkangyal, aki segített a világ új
                  megváltójának a világrajövetelében. És a vöröskéshajú, gyengéd, virágsziromtestű
                  kis gyermek feje körül glóriát látott minden szem, amely őt figyelte.
            </p>
				<p>
               Itt volt a gyermek: az élet célja.
            </p>
				<p>
               Jött a messzi tengerek partjairól, amelyeket sohasem látott emberi
                  szem, ahol a hullámverésből szellem ének hangzik a szirteken, láthatatlan hattyúk
                  utaznak az égboltozat magasságában, csak daluk tündéri fátyola ereszkedik a
                  tengerre és a kelő holdvilágból hárfázó szentek lógatják le a lábukat. Itt van
                  valahol a Madarak hegysége, ahonnan az új lelkek elszállnak a messzi föld felé. S
                  ahová fáradtan visszatérnek a teendőiket bevégzett lelkek.
            </p>
				<p>
               Vagy talán nagy folyamok mentéről jött, ahol a csillagok nézegetik
                  fénylő szemüket a mély vizekben, erdőkben zúg a némaság és a felleg megáll az
                  erdőség felett, hogy összeboruljon az ezeresztendős avarral. Itt áll valahol az
                  Élet fája a rengeteg közepén és megszámlálhatatlanok az ő levelei. Ezek a gyöngéd
                  levélkék, virágok, magvak, tövisek, porzók és pihék hullanak le a Nagy fáról, hogy
                  a sebes folyamok hátán elutazzanak az embereklakta vidékekre, csillagfényt,
                  ártatlanság himporát, gólyahangot hozván a messzi folyamokról.
            </p>
				<p>
               Vagy: tán a felhők mögül jött, ahová sohasem látni, hol tengerzöld
                  függönyei mögött, a szivárvány szunnyad, a mennydörgés csak távolról hangzik ide
                  és a sustorgó villámok földetrendítő fénykévéje csupán egy gyufaszál lobbanása.
                  Ahol csillagsugárral bevont felhődamasztokon, napfényes szőnyegeken, a rétek örök
                  üdeségén, fények mindörök honában, a tisztaság és gyönyör világában halkan
                  könyököl a Lélek és fényességével egyformán látja a legkisebb porszemet, haldokló
                  falevelet, száját tátogató csecsemőt a mindenségben. Ahol lábujjhegyen jár a szél
                  is és a tengerek orgonajátéka, erdők visszhangos flótázása, hegységek
                  nagybőgőzése, a tavaszoknak élénk hegedűjátéka, az őszöknek mélabús gordonkázása:
                  csak egy távoli zenekarnak a játéka. Égnek hívják és csillagaiban a szentek
                  építettek maguknak kis házikókat, ahol örök fényességben pompáznak kék és piros
                  öltönyeikben, szőke szakálukkal és hófehér homlokukkal... Tán innen jött a gyermek
                  e különös éjszakán...
            </p>
				<p>
               És most elkezdi útját e földön, az ösvényen, amelyet mindenki magának
                  tapos és amelyen egyedül kell végigmennie bármilyen nagyszámú barátokkal,
                  sorstársakkal találkozik is útjában. Az út végén ásójára támaszkodva áll a sírásó
                  és nyugodalmasan pipázik. Neki van ideje várni. Ámde mi lesz addig, amíg a gyermek
                  görnyedt öregasszonyként, a gond és bánat rőzsekötegével a hátán a sírásó karjába
                  tántorodik? Vajjon egy boldog multra nézhet vissza, üde dülőútra, amelyre a
                  gyümölcsfák hajolnak, békés zöld kerítések mögött csendes házikó állt, áldás a
                  falon, áldás a szívben és őszi napokon birsalmaszaga van a szobáknak? Vagy a
                  kalandorélet marad a háta mögött, mint az országúira vetett piros rongy? A
                  boldogtalanság baglya huhog éjszaka a háztető felett, vagy boldog, önfeledt
                  virágok nyílnak az ablak előtt? Merre, hová mennek azok a kis lábak? Fehér
                  almafavirágok hullanak a kontyos fejecskére, vagy álmatlan éjszakák kínzó
                  zokogásaihoz asszisztál a holdvilág? Nem kiván-e majd ő is elrepülni ősszel a
                  vándordarvakkal; bilincseiből felszabadult szívvel tud-e felemelkedni
                  térdepléséből a templom hajójában? Nem jár-e jajgatva a széllel együtt a temetőn,
                  ahol majd anyja sírját keresi? Látja-e mosolyogni arcát a folyó tükrében; cseng-e
                  vígság hangjában, derül-e mennyország a két szemében, midőn a kakukos óra
                  megszólal a sarokban a végzetes napokban?
            </p>
				<p>
               Ezek a gondolatok cikkáztak át az anya szívén és elméjén, amíg
                  gyermekét kitárt karjaival magához szorította, szívéhez a szívét, ajkához az
                  ajkát, szeméhez a szemét. Ez a csók volt az, amiért Natáliának annyit kellett
                  szenvedni. Ennek a csóknak a leírhatatlan boldogságáért tartotta őt életben a
                  sors. Ez a csók, amelyet gyermekével váltott: volt minden jutalma e földön.
            </p>
				<p>
               S a csók és ölelés után: halkan szenderegni kezdett.
            </p>
				<p>
               Hiába költötték, hiába jöttek elő fehér kabátjaikban az orvosok,
                  Natália pillái elmélyedtek, feje elkábult, látása bizonytalan, nyelve megtagadja
                  az engedelmességet, csak karjait tudja már kitárni gyermeke felé, mintha
                  haldokolva megáldaná azt.
            </p>
				<p>
               Czifra János és Álom könnyes szemmel léptek ki az utcára.
            </p>
				<p>
               Már kihajnalodott, a Bakáts-téri torony megvilágosodva állott a tér
                  közepén, mint a lelkek lajtorjája. Szél sírdogált a templom falai körül. A
                  szülészeti klinika fehér ablakaival és függönyeivel, lámpásaival odalent maradt a
                  téren, mint az élet malma, ahol örökké folyik a munka.
            </p>
				<p>
               A temetésrendező észre sem vette, hogy egyedül van. Éjszakai barátja
                  a hajnal jöttével búcsú nélkül elpárolgott mellőle. Mintha befelé ment volna a
                  Ferencvárosba Álom, a bonyodalmas kis utcákba, amelyek keresztül-kasul szeldesik
                  itt a bérházakat. Mintha a Kinizsy-utcából hallatszanának a lépések! De a
                  temetésrendező senkit sem talált az utcában. Most a Mátyás-utcában köhintett
                  valaki. Csak a szél volt, amely egy szélkakast ébresztgetett.
            </p>
				<p>
               A temetésrendező kimerülten, homlokát törölgetve ment vissza a
                  klinikához. Becsengetett és Bakajnét kereste.
            </p>
				<p>
               - A leánykát, aki most született, én majd örökbefogadom - jelentette
                  ki váratlanul Czifra János. - Az anyát, aki meghalt, eltemetem.
            </p>
				<p>
               Körülnézett, hogy nem áll-e mellette Álom. Vajjon helyeselné szavait
                  a titokzatos idegen?
            </p>
				<p>
               Valamely mellékutcában hangosan fütyörészett egy elkésett
                  kísértet.
            </p>
				<p>
                  A MINDENSZENTEK CÍMŰ REGÉNYBEN.)
            </p>
			</div>
		</body>
	</text>
</TEI>