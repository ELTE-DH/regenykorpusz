<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU18536" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Hűséges szívek</title>
            <author>
               <persName>
                  <surname>Lőrinczy</surname>
                  <forename>György</forename>
               </persName>
               <date from="1860" to="1941">1860-1941</date>
               <idno type="VIAF">537165573946137800004</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">22923</measure>
            <measure unit="pages">59</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Hűséges szívek</title>
               <date>2018-09-04</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/18500/18536/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Baloghné Bárdos Katalin</name>
               </respStmt>
            </bibl>
            <bibl type="printSource">
               <title>Hűséges szívek</title>
               <author>Lőrinczy György</author>
               <pubPlace>Budapest</pubPlace>
               <publisher>Singer-Wolfner</publisher>
               <date>1911</date>
               <ref target="https://mek.oszk.hu/18500/18536/"/>
            </bibl>
            <bibl type="firstEdition">
               <title>Hűséges szívek</title>
               <author>Lőrinczy György</author>
               <date>1911</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T4"/>
        </ns1:eltec>
     </xenoData>
     <revisionDesc>
        <change when="2025-05-18"/>
     </revisionDesc>
  </teiHeader>
  <text>
    <body>
        <div type="chapter">
            <head>
               I. A pártütők között.
            </head>
            <p>A pártütés pusztító tüze már hatalmas lánggal lobogott a délvidéken; a Bácska és a
               Bánság, a szép Magyarország buzatermő Kanaánja füstbe és vérbe borult. Földult szelid
               tanyák, porrá égetett faluk jelezték a hazaáruló szerviánusok rettenetes útját. A
               délvidéki fölbujtogatott rácokét, akik vakmerően fegyvert fogtak az ujjászületett,
               ifju magyar alkotmány ellen. A római sáncokon dörögtek az ágyúk; Fehértemplom fölött
               szakadatlan föllegekben szállott a puskapor füstje s a kiontott honfivér párája;
               Versec körül honvédszuronyok csattogása hangzott. A rónasíkon száguldozó lovak,
               szekerek kavarogtak össze-vissza; mindenki menekült, a rác a rácok, a magyar a
               magyarok közé. A polgárháboru szörnyü félelme reszketett a levegőben, az ijedt
               arcokon, a szanaszét zugó vészharangok csöngésében. Akkor, a dicsőséges,
               viszontagságos 1848 nyár elején, a Tisza és a Duna alsó tájékain. A szabadságharc
               hírmondó förgetege volt az, ami a letarolt televények fölött elviharzott.</p>
            
            <p>Zombortól északra, a Baja felé vezető kanyargós út szélén alacsony korcsma állott,
               mellette a szokásos, elmaradhatatlan, terebélyes tetejü kocsiszínnel, amit akkor
               állásnak hívtak. Tudniillik oda szoktak beállani a kocsik, szekerek, ha etetőt
               tartott a kocsis, s míg a lovak vígan abrakoltak, azalatt az utas benn pihent vagy
               falatozott a korcsma hűvös vendégszobájában, a zöld zsalugáter árnyékában, ahol
               Atanaszkovics Demeter volt az úr, a mogorva rác korcsmáros.</p>
            <p>Késő nyári délután van már, a nap csaknem alkonyodó félen volna, ha régen el nem bujt
               volna a sürü fekete föllegek mögött, melyek között cikázik és dörög a villám
               szakadatlanul. A nyári vihar sebes szárnyakon száguldott, s alig pár perc alatt
               tomboló zivatar kerekedett. A szél üvölt, a fellegek ontják a záport s rettentő
               muzsikával harsog a tusakodó természet erőinek istenítélete.</p>
            <p>A szörnyü förgeteg tombolása közben éppen egy hintó érkezik az úton a korcsma elébe.
               A kocsis csuronvízzé ázott már s a korcsma előtt megállítja a horkoló paripákat.
               Azután hátraszól a hintófödél alá:</p>
            <p>- Kisasszonyom! Itt van a korcsma, amit említettem. Meg lehetne pihenni. Azalatt a
               vihar is elmúlik, a lovak is új erőre kapnak.</p>
            <p>Benn a kocsiban halk suttogás hallatszott, mintha a bennülők tanakodnának. Majd
               fönhangon, csöndesen felelt valaki a kocsisnak.</p>
            <p>- Jól van hát, Miska, álljon be. Csak baj ne legyen.</p>
            <p>A kocsis felelet helyett suhintott az ostorával.</p>
            <p>- Gyí te!</p>
            <p>A hintó begördült az udvarra. Egy teremtett lélek sem volt ott. A zápor paskolta
               hatalmasan a földet s az állás és a korcsma tetejét. Hanem a korcsmaajtóban, az eresz
               védő árnyékában ott állott Atanaszkovics Demeter. Valami negyven esztendős marcona
               férfi volt. Mogorva arca olyan, mintha egyenesen a végett teremtette volna a jó
               Isten, hogy örökké szitkozódjék. Félvállal az ajtófélfának támaszkodott és pipázott.
               Mikor a hintó megállott az ajtó előtt, Atanaszkovics Demeter meg sem mozdult.
               Keresztbe tette a lábát s a fél kezét a csípőjére, úgy nézte, közömbösen az
               érkezőket, mintha ránézve tökéletesen mindegy volna: jön-e vagy nem jön-e valaki?</p>
            <p>Pedig, ime, jött. A hintóból fürgén ugrott le egy fiatal leány. Két-három lépéssel
               benn termett a pitvarban, letette a földre a táskáját, köpönyegét, s aztán sietett
               vissza a kocsihoz. Utána még egy idősebb nő szállt le a kocsiról. Mind a ketten
               siettek be, a pitvarba az eső elől. Fáradtak és kedvetlenek voltak. A fiatal leány,
               valami tizenhét éves lehetett, komoly, nemes, szomoru, bájos arcával, gyönyörü két
               nagy szemével legelébb is az Atanaszkovics Demeter barátságtalan képire tekintett,
               majd némi elégedetlen hangsúlyozással néhány szót szólt a társához németül. De ez
               csak vállat vont. A leány akkor szeliden, barátságosan szólította meg a korcsmárost,
               most már magyarul.</p>
            <p>- Kérem szépen. Van itt, ugy-e, valami üres szoba, ahol kipihenhetnők magunkat? Olyan
               fáradtak vagyunk!</p>
            <p>Atanaszkovics uram kivette a pipát a szájából s a pipaszárral a háta mögé
               mutatott.</p>
            <p>- Van.</p>
            <p>Egyebet semmit sem szólt. A fiatal leány akkor karonfogta a kisérőjét s bement vele a
               korcsmába. Nagy, tágas, ivó-szobán mentek keresztül, ahol a söntés ócska faráccsal
               volt elkerítve. A rács mögül fiatal, barna leányka nézte őket vidám arccal. Két szép
               fekete szeméből csupa jóság, csupa szelidség sugárzott. Alig léptek a jövevények az
               ivóba, a leányka eléjök sietett. Csinos, tiszta vendégszobába vezette őket.</p>
            <p>- Csókolom kezét, - köszönt illedelmesen. - Oh, Istenem! Ilyen időben utazni! Milyen
               sürgős út lehet! Nem áztak meg nagyon? Hát a nagyságos kisasszony? Meg a néni? No,
               semmi. Van jó tágas szobánk, majd ott rendbehozunk mindent. Itt jól lehet ám pihenni,
               nálunk!</p>
            <p>Mialatt ezer kedveskedő szóval biztatgatta az utasokat, azalatt csöndesen,
               észrevétlenül leszedett róluk minden fölösleges felső ruhát, kendőt, porköpönyeget,
               kalapot. Az idegen fiatal leány arca szinte földerült a leányka nyájaskodásától.</p>
            <p>- Milyen kedves vagy, - szólt a leányhoz. - S milyen szépen beszélsz magyarul.</p>
            <p>A leányka mosolyogva felelt.</p>
            <p>- Hiszen magyar leány vagyok!</p>
            <p>De alig mondta ki, egyszerre megállott a szóban s a fejét figyelően félrefordította,
               mintha valamit hallgatna. S az arcán az aggódás kifejezése látszott. Kívülről
               kocsizörgés hallatszott be, nyomban rá nehéz férfilépések s fegyverek zaja. A leány
               az ajtóhoz sietett s a kilincsre tette a kezét. A jövevények ijedten néztek rája.</p>
            <p>- Istenem! - sóhajtott a fiatalabbik leány. - El vagyunk veszve. Bizonyosan rác
               martalócok.</p>
            <p>Az egész délvidék rác népe föllázadt már akkor, fegyveresen jártak faluról falura s
               fosztogatták és öldökölték a magyarságot. Táborhelyekbe, földsáncok közé
               gyülekeztek, onnan száguldozták be a vidéket, rabolva és pusztítva, ami eléjük
               került. Vezéreik: Stratimirovics, Knizanin szabadon nézték garázdálkodásaikat.</p>
            <p>Az idegen leány jól sejtett. A szoba ajtaja hirtelen fölpattant s a kilincset tartó
               leányt majdnem leütötte a lábáról, olyan durván taszították be az ajtót. A küszöbön
               négy-öt rác fölkelő jelent meg. Az övük tele pisztolyokkal, a vállukon puska, az
               oldalukon handzsár. Dühös, gyülöletes pillantással néztek a megrémült utasokra.
               Vezetőjük, egy óriási termetü rác fegyveres, nagyot kiáltott. Szerencsére a
               jövevények azt nem értették.</p>
            <p>A leány a rablók elébe állott.</p>
            <p>- Mit akartok? - kiáltott rácul. - A vendégeinket csak nem bántjátok tán? Látjátok:
               fáradt utasok, pihenni akarnak, azért tértek be ide.</p>
            <p>A vezér gúnyosan nagyot nevetett.</p>
            <p>- Eredj, eredj. Nem a te dolgod.</p>
            <p>- De igenis, az én dolgom. Mit akartok?</p>
            <p>- Azt majd meglátod. Azt, amit a többi gaz magyarral.</p>
            <p>Haragtól szikrázó szemük villogott. Hátul egy rekedt hangu ember nagyot ordított.</p>
            <p>- Üsd le, szúrd le őket, Stepanovics.</p>
            <p>Stepanovics hátraintett a kezével, mintha azt mondta volna:</p>
            <p>- Ráérünk.</p>
            <p>Majd újra a leányhoz fordult.</p>
            <p>- Zsófi, - szólt, - eredj. Hagyj magunkra. Végezd a magad dolgát.</p>
            <p>A leány nem mozdult.</p>
            <p>- Nem megyek, - szólt dacosan. - Nem hagyom el őket. Becsületes ember megvédi a
               vendégeit. Hívjátok ide a bátyámat, Atanaszkovics Demetert. És mondjátok meg, mit
               akartok.</p>
            <p>A martalócok erre összesúgtak. Néhány percig tanakodva beszélgettek, mialatt az
               utasok reszketve bujtak egymáshoz. Azután az, akit a társai Stepanovicsnak
               szólítottak, hosszasan, halk, suttogó hangon beszélgetett a leánnyal. Majd behúzta az
               ajtót s a jövevényeket magukra hagyták a szobában, Zsófival. Az nagyot lélekzett,
               mikor a martalócok eltávoztak s odament a remegő utasokhoz.</p>
            <p>- Időt nyertünk, - szólt, - s ezzel talán menekülést is.</p>
            <p>- Talán, - sóhajtott a leány remegve, míg gyöngéden megszorította a pártfogó kezét. -
               De hát kik ezek a rettenetes emberek? Mit akarnak?</p>
            <p>- Oh, kisasszonyom! - felelte bánatosan a leány. - Bár ne kellene megmondanom!
               Szerencsétlen, elvakított, félrevezetett szerb testvéreim ezek, akiket a magyarok
               ellen való oktalan gyűlölet minden alávalóságra késztet. Hetek, hónapok óta itt
               üldöznek a környéken minden magyart. Még szerencse, hogy hallgatnak rám. Magam is
               csodálom, hogy rá tudtam venni őket, hogy futárt küldjenek a vezérükhöz, megkérdezni,
               hogy mit csináljanak önökkel?</p>
            <p>- Ki a vezérük?</p>
            <p>- Stratimirovics. Gonosz, bosszúálló, nagyravágyó és rosszlelkü ember.</p>
            <p>- Messze van innen?</p>
            <p>- Messze. Bár még messzebb volna! A szenttamási római sáncok között táborozik. Holnap
               délnél előbb aligha érkezik vissza a felelettel, akit hozzája küldtek.</p>
            <p>Az idegen leány némi megkönnyebbüléssel sóhajtott föl.</p>
            <p>- És addig?... - kérdezte tétován.</p>
            <p>- Addig önöket nem bocsátják tovább. Különben, - tette hozzá, - úgy sem
               mehetnének.</p>
            <p>- Miért?</p>
            <p>- Hát azt sem tudja? Stepanovics elmondta nekem. Hogy a kocsisuk az áruló.</p>
            <p>- Miska? Az lehetetlen. Az ezredes leghűségesebb cselédje.</p>
            <p>Zsófika megfogta a jövevény kezét s az ajtóhoz húzta. Csöndesen, lábujjhegyen ment
               vele odáig. Az ajtón alig egy tenyérnyi ablakocska volt, zöld vászon függönynyel
               letakarva. A leány félrehúzta azt s szó nélkül az ivóra mutatott. A rác fölkelők ott
               ültek az asztal körül, fegyverüket az asztalhoz támasztva. Figyelmesen hallgattak
               valakit, aki csöndesen beszélt hozzájuk. Miska volt az, a kocsis. Látszott a
               társaságon, hogy nagyon jól értik egymást.</p>
            <p>- Látja ezt, nagyságos kisasszonyom? Ez a hűséges cseléd volt az, aki még Zomborban
               összebeszélt ezekkel a vad emberekkel; aki elmondta nekik, hogy a Kürthy ezredes
               menyasszonya erre fog menekülni a zombori zendülés veszedelmei elől. Ez az ember
               áruló. Elhiszi-e már?</p>
            <p>A leány utálattal fordult el az ablaktól.</p>
            <p>- El. Pedig ki hitte volna! Kürthy ezredes ezt az embert a végső nyomoruságtól
               mentette meg. S most ime, ezzel hálálja meg a jóságát. Igy hát elvesztünk. Ha Isten
               csodát nem tesz, innen nincs menekvés!</p>
            <p>Zsófika megsimogatta az idegen leány arcát, hízelkedően, mint valami kis macska.</p>
            <p>- Van menekvés, - szólt, - kell, hogy legyen. Bízzék bennem, kisasszony és legyen
               nyugodt. Ha baj lesz, legelső sorban én állok elébe!</p>
            <p>Az idegen leány, akiről Zsófika azt mondta, hogy a Kürthy ezredes menyasszonya, a
               divánra dőlt le fáradtan. Bizóan nézett Zsófikára. A másik leány, az idősebbik,
               mintha semmit sem értene a dologból, egy nagy karosszékben ült s már akkor, talán az
               álmosságtól, talán a fáradtságtól elaludt. Szinte hallatszott a nagy csöndességben,
               mint ver a szíve a két nőnek. Lassanként leszállt az alkonyat. Az ablakok
               elsötétedtek. Néha az udvarból aláhajló faágakat odacsapkodta a szél. De a vihar
               elült. Valami bánatos félhomály borult a szobára s a fiatal leány mind nyugtalanabbá
               lett. Hogy Zomborból idáig juthatott, már azt hitte, hogy megmenekült s az egész úton
               szüntelenül arról ábrándozott, hogy milyen csöndben, elégedetten fog félrevonulni a
               forradalom rémségei elől a vőlegénye birtokán, Kolthán, az északnyugati hegyek
               között. Oda igyekezett. S most vége, vége mindennek! A vőlegény a csaták tüzében; ő
               meg az ellenség kezei között. S mikor a félhomályban a bizonytalan jövendő
               reménytelen képei fölébredtek a lelkében, egyszerre valami hősies ihlet ragadta meg a
               szívét. Bizalmat érzett az idegen leány iránt, akinek a szeméből annyi részvét
               sugárzott feléje s megragadta annak a kezét.</p>
            <p>- Ne gondold, hogy félek. A magyar leány nem szokott félni.</p>
            <p>- De kisasszonyom, ön nem tudja, milyen veszedelem fenyegeti!</p>
            <p>- Tudom. De azt is tudom, hogy meg bírok küzdeni ezzel a veszedelemmel!</p>
            <p>Zsófika kérdően nézett rája.</p>
            <p>- Mit akar tenni?</p>
            <p>- Tovább akarok utazni! Senkinek sincs joga, hogy föltartóztasson. Beszélni akarok
               azokkal az emberekkel. Vezess hozzájuk.</p>
            <p>- Az Istenért, - kérlelte a leány, - csak azt ne tegye. Ismerem őket. A legnagyobb
               gonoszságra is képesek s az ön föllépése csak még jobban fölingerelné őket.</p>
            <p>- De én menni akarok!</p>
            <p>A leány hangja suttogóra vált.</p>
            <p>- Hiszen én is azt akarom, hogy mehessenek. Sőt... még jobban szeretném, ha engem is
               elvinnének.</p>
            <p>- Téged? Hogyan? Hát az apád?</p>
            <p>- Talán Atanaszkovics Demeter?</p>
            <p>- Igen.</p>
            <p>- Nekem nem apám. Bár sohase láttam volna!</p>
            <p>- Hogyan? Mit beszélsz?</p>
            <p>Zsófika szomoruan sóhajtott.</p>
            <p>- Ez az ember az én családom megrontója. Apámnak, akinek minden vagyonát magához
               kaparította, akit földönfutóvá tett, a testvére.</p>
            <p>- S atyád hol van?</p>
            <p>- Ha én azt tudnám! Bizony utána mennék a világ végére is.</p>
            <p>- S édesanyád?</p>
            <p>Zsófika halkan fölzokogott, mintha szíven találta volna a kérdés. De hirtelen erőt
               vett a fájdalmán. Megtörölte a szemét s csöndesen felelt.</p>
            <p>- Szegény! Az Isten áldja meg a jóságos haló porát is!</p>
            <p>Szomoruan hajtotta le a fejét s az idegen meghatottan simogatta meg, részvéttel, a
               leányka bánatos szép arcát, sima, fekete haját, aztán homlokon csókolta.</p>
            <p>- Édes kis árva leánykám!</p>
            <p>Zsófika hálásan ragadta meg a kezét.</p>
            <p>- Milyen jóságos, milyen kedves! - sóhajtotta. - Csak az igazi magyar nő lehet ilyen
               jó!</p>
            <p>- De hiszen szerb vagy te is? Nem?</p>
            <p>- Szerb. De magyar szerb.</p>
            <p>- Szereted a magyarokat?</p>
            <p>- Kimondhatatlanul! - szólt a leány elragadtatással. - Mióta ez a szerencsétlen
               viszálykodás kitört, a szívem majd megszakad, mikor látom, hogy hogyan pusztítják
               egymást a testvérek, akik olyan boldogan élhetnének együtt ezen a gyönyörűséges szép
               magyar földön. Ami olyan, mintha a világ legszebb bokrétája volna.</p>
            <p>A másik meglepődve nézett rája.</p>
            <p>- Úgy látom, magyar verseket is szoktál olvasni. Ezt Petőfi írta: Ha a föld Isten
               kalapja, úgy hazánk bokréta rajta... Ugy-e?</p>
            <p>- Igen. Petőfi. Óh! minden versét tudom!</p>
            <p>- Hogy jutottál hozzája? Itt, ahol gyűlöl bennünket mindenki?</p>
            <p>- Mindenki? Dehogy! Atanaszkovics Demeter, meg a hozzája hasonlók, azok gyűlölik a
               magyarokat. De az én atyám másféle ember. Ő mindig rajongott a magyar szóért, a
               magyar szabadságért. S szegény jó anyám magyar asszony volt.</p>
            <p>- Tőle tanultad Petőfi verseit?</p>
            <p>- Nem. Ő már öt évvel ezelőtt meghalt, még akkor kicsi voltam. Hanem valami három
               hónappal ezelőtt járt erre egy fiatal pápai diák. Elmés, okos fiu volt. Itt
               esteledett el nálunk. Óh! sohase felejtem el azt a holdvilágos estét. Senkisem
               értette, mit beszélünk. Hogy ragyogott a szeme, mikor a Tiszáról, a Kárpátokról írt
               remek verseket elmondta! Hát még mikor a „Tied vagyok, tied hazám” kezdetü versre
               került a sor!... Ő hagyta itt nekem emlékül Petőfi verses könyvét. Az egyetlen magyar
               könyvet a házban, a hazaszeretet és a szabadság zsoltáros könyvét. Abból tanultam
               meg, annyiszor olvastam, minden verset!</p>
            <p>Az idegen leány lelkesedve ragadta meg a Zsófika kezét.</p>
            <p>- Megtanítasz rá engem is, ugy-e?</p>
            <p>Zsófika szomoruan mosolygott.</p>
            <p>- Óh, hiszen csak csufolódik, ugy-e? Bizonyosan jobban tudja nálamnál!</p>
            <p>Félbeszakította a szavát és hallgatózva figyelt az ajtóra. Zűrzavaros, értelmetlen
               beszéd hangzott be az ivóból, mintha egyszerre hárman-négyen is beszéltek volna.
               Zsófika fölállott.</p>
            <p>- Itt az ideje, hogy tegyünk valamit, - szólt.</p>
            <p>S az ajtó felé indult. Az idegen nyugtalankodva nézett rá.</p>
            <p>- Te is elhagysz bennünket?</p>
            <p>- El. De ha Isten segít, nemsokára visszatérek. Addig csak csöndesség. Kérem,
               kisasszonyom. Annak a másiknak, kérem, magyarázza meg addig valahogy, hogy attól függ
               a menekülés, hogy csöndesen legyenek. Várjanak rám és legyenek készen.</p>
            <p>Zaj nélkül kinyitotta az ajtót, aztán eltünt.</p>
            
         </div>
        <div type="chapter">
            <head>
              II. Kürthy István.
            </head>
            <p>Szép sugár ifju volt Kürthy István, a magyar középnemesség egyik legékesebb daliája.
               Oroszlán-szív és oroszlán-fej, bátor és okos. Büszke volt rá Komárom vármegye, hogy a
               fiának vallhatta. Mikor az iskoláit bevégezte, sok szép tehetségét, tulajdonságát,
               mellyel társai közül kimagaslott, azzal becsülte meg a nemes vármegye, hogy fölküldte
               Bécsbe, a királyi udvarhoz, a magyar nemes testőrségbe, gárdistának. Nagy tisztesség
               volt az mindig, akkor még nagyobb, mint most, mert akkor még a vármegyék rendszerint
               a legkülönb fiaikat küldték oda magok, hogy becsületet szerezzenek a magyar névnek,
               meg szülővármegyéjüknek. Kürthy István díszére vallott mind a kettőnek.</p>
            <p>Nemsokára a János-dragonyos ezredbe tette át a testőrségtől a király, főhadnagyi
               ranggal. A János-dragonyosok Magyarországon állomásoztak akkor, a szép Bácska
               legszebb városában, Zomborban. A délceg dragonyos-főhadnagyot mihamar megszerette ott
               is mindenki. Vígan éltek. Gavallér gyerekek voltak a dragonyos tisztek, tudtak
               mulatni, udvarolni, táncolni. Még akkor senki sem álmodott arról a sok
               szerencsétlenségről, ami később olyan rohamosan zúdult a szegény országra s az
               életvidor, pezsgő-kedvü tisztek gondtalanul élvezték a bácskaiak híres vendéglátását.
               Táncoltak, daloltak, mulatságról mulatságra.</p>
            <p>Volt az ezredben egy kedves modoru német gyerek: Neuwald Willibald. Főhadnagy volt az
               is, amellett elválhatatlan jóbarátja Kürthy Istvánnak. A városban csak az volt a neve
               a két daliás tisztnek, hogy: Castor és Pollux. Egymás nélkül sem látni, sem képzelni
               nem lehetett őket. Együtt is laktak. Gondtalanul és vidáman éltek. Ők voltak a
               legjobb lovasok az ezredben, a legjobb táncosok a bálteremben s a legpajkosabbak és
               legelmésebbek a katonatréfák kitalálásában.</p>
            <p>Míg egyszer csak vége szakadt a nagy barátságnak. Senki sem tudta, miért. Neuwald
               Willibaldot áthelyezték egy másik ezredhez, Bécsbe, Kürthy István meg jegyet váltott
               a Bácska legszebb és leggazdagabb leányával, Greguss Mariskával, a bácskai nábob,
               Greguss Eduard egyetlen leányával. A zomboriak keresték, kutatták, hogy nincs-e
               valami összefüggés a Neuwald áthelyezése és a Kürthy jegyváltása között, de a
               közönséges pletykabeli adatoknál nem tudtak tovább jutni.</p>
            <p>Pedig nagyon is összefüggött a dolog. Valami országra szóló háromnapos mulatság után
               történt, hogy a két fiatal tiszt kedvetlenül ébredt föl. Fáradt és különösen,
               szokásuk ellenére, nagyon komoly volt mind a kettő. Fölöltöztek és készültek a nagy
               ezredgyakorlatokra. Kürthy már fölcsatolta a kardját is s akkor odament Neuwaldhoz,
               aki éppen a bajuszával bíbelődött.</p>
            <p>- Willibald, - szólt komolyan, - egy kis mondanivalóm volna.</p>
            <p>Neuwald ránézett.</p>
            <p>- Nekem is.</p>
            <p>S amint egymás szemébe tekintettek, kitalálták egymásnak a gondolatát, tüstént. Nem
               kellett azt magyarázgatni. A két jó barát zavarba jött, most legelőször. Egy darabig
               hallgattak. Végre Neuwald kissé erőltetett nevetéssel a Kürthy vállára ütött.</p>
            <p>- Sose cifrázzuk a dolgot, pajtás. Mondjuk ki kereken: házasodni akarunk, ugy-e?</p>
            <p>- Én, én igen.</p>
            <p>- Nohát én is.</p>
            <p>Megint elhallgattak. S megint csak Neuwald volt az, aki tovább szőtte a kínos
               beszélgetés fonalát.</p>
            <p>- Hát hiszen, ha már ennyire vagyunk, mondjuk el a többit is. Ami engem illet,
               mondhatom, hogy olyan szerelmes vagyok, hogy talán a két fülem nem is látszik
               már.</p>
            <p>- No, magam is, pajtás.</p>
            <p>- Mit titkolnánk egymás előtt? Az én választottam Greguss Mariska.</p>
            <p>De már erre a névre Kürthy István olyan vörös lett, mint a pipacs. S szép arca
               elkomorodott.</p>
            <p>- Az, az lehetetlen, - szólt csöndesen.</p>
            <p>Reszkető hangjából, csodálkozó, bámuló szeméből Willibald kiolvasta a többit. Hogy
               annak a szívébe is ugyanaz a kedves név van bevésve, hogy a boldogságát az is ehhez a
               névhez kötötte. Le s föl járkált a szobában, lecsüggesztett fővel, tanakodva.
               Meg-megcsóválta a fejét, majd valamit morgott s néha Kürthyre tekintett. De semmi
               elhatározásra sem tudott jutni. Megállott Kürthy előtt.</p>
            <p>- Nos, hát már most mit csinálunk? Ezt ugyan szépen kigondolta a sors, ugy-e? Ilyen
               vége legyen a mi jó barátságunknak?</p>
            <p>Kürthy csak bólintott a fejével, szomoruan. Megértette, mire céloz a barátja. Az
               ilyen fatális helyzetnek csak egy megoldása van: töltött pisztollyal a kézben
               szembeszállani valami félreeső erdei tisztáson, négy tanu meg két doktor
               jelenlétében. A honnan aztán csak az egyik kerül haza élve: a boldog győztes. A
               boldog vőlegény. Megrettent a jövendőnek ettől a sötét képétől.</p>
            <p>- Látod, Willibald, ez lehetetlen. Nem tudnék fegyvert emelni rád. Végre is, ezt mi
               ketten el nem intézhetjük, mert nemcsak a mi boldogságunk, de az övé is kockán forog.
               Ezt te is belátod, ugy-e?</p>
            <p>- Be.</p>
            <p>- Nohát, végezzük el barátságosan.</p>
            <p>- Barátságosan? Ezt?...</p>
            <p>- Igen. Kérdezzük meg őt, egyszerüen. Válasszon ő. Akit választ, az legyen boldog,
               akit nem választ, az menjen innen, messze, messze, hogy ne legyen az útjában a
               másiknak... Nos?</p>
            <p>Willibald kezet nyujtott.</p>
            <p>- Igazad van. Ez a legbecsületesebb dolog, amit tehetünk.</p>
            <p>Még aznap elvégezték a többit. A szerencse Kürthy Istvánnak kedvezett, a szép Mariska
               őt választotta. S harmadnap Neuwald Willibald már útban volt Bécs felé. Egy hét mulva
               pedig Kürthy István jegyet váltott szép menyasszonyával.</p>
            <p>Már az esküvőről is beszélgettek, rózsás színben látták a boldog jövőt. Kissé
               megfelejtkeztek azokról a veszedelmes mozgolódásokról, amik éppen akkoriban kezdődtek
               meg a szép Bácskában. A szerbek föllázadtak az ifju magyar alkotmány ellen és
               fegyvert ragadtak. Táborba szálltak itt is, ott is. A magyar kormány viszont éppen
               akkor kezdte meg a magyar honvédség szervezését, a haza védelmére. S egy szép napon
               Kürthy István, a dragonyos főhadnagy megkapta a nagy pecsétes okiratot, mely szerint
               az első magyar honvédzászlóalj őrnagyává nevezte ki a király, ötödik Ferdinánd. A
               fiatal pár nem győzött azon álmélkodni. Főhadnagyból egyszerre őrnaggyá nevezték ki!
               Alig akarták elhinni ezt a nagy kitüntetést. S a fiatal őrnagynak földobogott a
               szíve a büszkeségtől s a reménységtől, hogy a haza védelmében még mennyi dicsőség
               várakozik rája! Milyen boldog lesz majd, ha megmutathatja szép menyasszonyának, hogy
               a választása nem esett méltatlanra!</p>
            <p>Volt alkalma megmutatni, bebizonyítani, akármennyi. A délvidék már lángba borult s az
               ifju magyar honvédség lelkesedése és vitéz fegyvere egyik győzelemről a másikra
               szállott. Kürthy őrnagy a szerbek legveszedelmesebb főfészkét és erősségét
               Szent-Tamást ostromolta. Onnan, a tábori szigoru életből csak ritkán szabadulhatott
               el, hogy bájos menyasszonyát meglátogassa egy-egy órára. Volt egy hűséges kocsisa:
               Prikoszits Miska. Szerb gyerek volt, de hűséges s jó magyar érzésü. Legalább Kürthy
               István azt hitte. Úgy jutott hozzá, hogy Bécsből kapott egy levelet Neuwald
               Willibaldtól. El is csodálkozott rajta. A Willibald levelében egyetlen szó célzás sem
               volt arra a keserűségre, amivel elváltak. Röviden, régi jó barátságukra hivatkozva,
               gratulált az őrnagyi kineveztetéséhez és arra kérte az őrnagyot, hogy fogadja
               szolgálatába az ő hűséges volt inasát, Prikoszits Miskát, aki az ő hirtelen
               áthelyezése miatt állás és kenyér nélkül maradt. Nem szeretné, ha nyomorúságra
               jutna. Ennyit okvetetlen meg kellett tenni a régi jó barátnak. Megfogadta hát a
               legényt kocsisnak. Szolgálatkész és engedelmes legény volt, az őrnagy nem bánta meg.
               S miután Willibald olyan nagyon fölmagasztalta a hűségét, hát mindig vele utazott
               Zomborba is. Egyszer egy ilyen kirándulás alatt megtörtént, hogy az őrnagy, aki már
               akkor harmadik éjjel be sem hunyta a szemét, a kocsin jóízűen elszundított. A kocsi
               csöndesen gördült a homokos úton, semmi zörgést sem csinált, az őrnagy aludhatott
               tőle békében. De egyszer nagyot zökkent s arra az őrnagy hirtelen fölriadt.
               Félálmosan körültekintett. Eleinte alig látott valamit; a tájékra az éjszaka sürü
               sötétsége borult. Az őrnagy megdörzsölte a szemét. Úgy tetszett neki, mintha apró,
               tüzes csillagok lobogva táncolnának előtte. Tágra nyitotta a szemét s szanaszét
               nézett merően a tüzek felé. S megismerte azokat hamarosan. Megállította a kocsit.</p>
            <p>- Te, Miska, hová az ördögbe viszesz engem?</p>
            <p>A kocsis csodálkozva fordult hátra.</p>
            <p>- Hová? Hát Zomborba, őrnagy úr.</p>
            <p>- De hiszen azok a tüzek ott a rác fölkelők tábortüzei! Az ellenségéi!</p>
            <p>- Dehogy... dehogy...</p>
            <p>- Nekem ne beszélj. Én ismerem. Fordulj vissza, tüstént!</p>
            <p>Miska akkor sietett visszafordítani a szekér rúdját. Az őrnagy még nevetett is
               magában a legény gyámoltalanságán s az egész úton korholta miatta.</p>
            <p>- Nohát nagy mihaszna vagy, hallod. Még Zomborig sem tudod az utat.</p>
            <p>- Megesik, őrnagy úr, - mentegetődzött a legény. Eltévedtem. Máskor majd jobban
               vigyázok.</p>
            <p>Lassanként végképpen elfelejtette az őrnagy ezt a kis kalandot. Az események, amik
               napról-napra új izgalmat hoztak a számára, teljesen elterelték a figyelmét az ilyen
               csekélységekről. Mert alig néhány nappal az eset után megint nagy okiratot kapott
               Kürthy őrnagy. A hadügyminisztérium okmánya volt, amellyel az őrnagyot ezredessé
               léptették elő s egyúttal megbízták azzal, hogy alakítson egy új honvédhuszár-ezredet.
               El is keresztelték az ezredet mindjárt: Bocskay-huszárezred lesz annak a neve. Erre
               azután megkezdődött a toborzás. Az ezredes, akinek tele volt a szíve büszkeséggel,
               hogy ilyen fontos megbízást nyert, hogy vitéz érdemeit ilyen gyorsan és nagylelküen
               méltányolják, lázas lelkesedéssel fogott hozzá a Bocskay-huszárok ezredének az
               összeállításához. Vidám muzsika szólt reggeltől estig a táborban s osztották a
               daliáknak a paripát, kardot, csákót, patrontáskát. A jászság és a kunság legszebb
               leventéi s a zömök, izmos hajdufiúk sereglettek a Kürthy István táborába, hogy az alá
               a zászló alá álljanak, amelyik a Bocskay dicső nevével indul a magyar szabadság
               védelmére. Az ezredes bájos menyasszonya hímezte azt a zászlót, nehéz selymére a
               saját gyöngéd ujjaival varrta ki aranycérnával a jelmondatot: Hazáért és
               Szabadságért. Érdemes azért kardot kötni. Érdemes meghalni is. A hazaszerető magyar
               nép mindig olyan volt: sohasem sajnálta a vérét, az életét, ha a királyról, a
               hazáról, a szabadságról volt szó.</p>
            <p>Nem telt bele két hét, már csaknem teljes számmal együtt volt a Bocskay-huszárezred.
               Délceg magyar levente valamennyi. Kürthy István sokat adott rá, hogy nemcsak lélek
               szerint, hanem külsejére nézve is az ő ezrede legyen a legkülönb. S akárkit be nem
               fogadott. Volt egy kedves verbunkos őrmestere: Szungyi Sándor, talán a legelső, aki a
               zászló alá állott. Diákos attiláját huszárdolmánnyal cserélte föl s úgy ülte a lovat,
               mintha egész életében csikós lett volna a Hortobágyon. Pedig tintanyaló diák volt
               azelőtt. Csakhogy magyar diák, megismeri annak a kezét a paripa is mindjárt.
               Reggeltől estig künn, a gyakorlótéren tanította Szungyi őrmester az ujonchuszárokat
               lovagolni, kardot, fegyvert forgatni s a különféle huszár-bravurokra, amire mind
               szükség van a háborúban, a honvédelem szörnyü művészetében. Értett ahhoz Szungyi
               őrmester nagyon jól. S esténkint meg, mikor a kifáradt huszárság pihenőre tért a
               táborba, Szungyi őrmesternek akkor is volt tanítani valója: a sok szép magyar nóta,
               harci riadó, amivel feltüzelte a harcra vágyó daliás huszárokat. Fel, fel, vitézek, a
               csatára, a szent szabadság oltalmára!... S míg daltól zengett a becsei huszártábor, a
               markotányos sorra járta a tábortüzek mellett heverésző, dalolgató daliákat; itt egy
               kulacs bor, amott bográcsban pirult birkapörkölt jól esett a fáradt legényeknek.
               Érdekes ember volt a markotányos is. Egyike azoknak a titokzatos alakoknak, akik
               elmaradhatatlanok az ilyen gyülekezéstől s akiket tüzes lelkesedésükért, örökös
               jókedvükért a tábori életben, ahol olyan nagy szükség van halálmegvető, búfelejtő
               jókedvre, rendszerint hamarosan mindenki megszeret. A markotányos mérte a bort, az
               ételt és az italt a mulató huszároknak. Ma már kantinosnak hívják az ilyen tábori
               korcsmárost. Kulacs bácsit szerették is a huszárok, már tudniillik a markotányost.
               Ezért adták neki ezt a különös nevet is: Kulacs bácsi. Mert úgy mosolygott és úgy
               kotyogott mindig, mint a teli kulacs s olyan gömbölyü is volt éppen. Az igazi nevét
               senkisem tudta.</p>
            <p>Ez a két ember: Kulacs, a markotányos, meg Szungyi őrmester, volt a huszártábor
               lelke. Értették is egymást, nagyon jól is értettek mindketten ahhoz is, hogy
               miképpen kell föllelkesíteni a derék Bocskay-huszárokat. Igaz, hogy nem volt az
               nehéz mesterség. Tüzes, lelkes, rajongó hívei voltak azok a fiatal magyar
               szabadságnak s tombolt bennük a vágy, hogy vészbe, harcba szálljanak érte. Egyetlen
               egy ember volt, akit sem Kulacs bácsi, sem Szungyi őrmester ki nem állhatott:
               Prikoszits Miska, az ezredes kocsisa. Ha közelükbe férkőzött a kocsis, alig várták,
               hogy megszabaduljanak tőle. S e miatt sok veszekedés is volt. Miska gyakran
               elpanaszkodott az ezredesnek, hogy csúfolják, kutyaképűnek, spiclinek hívják. Az
               ilyen titulusok kitalálásában kifogyhatatlan volt Szungyi őrmester s Kulacs meg
               szívesen segített neki. Olyankor az ezredes kérdőre is fogta őket.</p>
            <p>- Mi bajotok van már megint? Mért nem hagytok békét ennek a szegény Miskának?</p>
            <p>- Olyan ravasz képe van, - felelte ilyenkor az őrmester a kocsisra mutatva, - mintha
               mindig valami hazugságon vagy huncutságon törné a fejét. Nem is tudom, hogy az
               ezredes úr miképpen tűrheti meg maga körül.</p>
            <p>Egy szomoru alkalom aztán véget vetett az örökös pörpatvarnak. Staféta érkezett egy
               napon a táborba Zomborból s levelet hozott Kürthy ezredesnek. Dobogó szívvel bontotta
               azt föl most is, mint mindig, valahányszor a kedves menyasszony keze írását, finom,
               hosszúkás vonásait megismerte a borítékon. Csakhogy most fekete bánat hírmondója volt
               a rózsaszínü levél. Azt adta tudtul az ezredesnek, hogy nagy, sötét gyász borult a
               zombori udvarházra. Ravatalon fekszik nemeslelkü gazdája, a zombori nábob, Greguss
               Eduárd. Orozva, álmában lepte meg a halál s egyetlen csapással lesujtott nemes
               szívére, mely úgy tele volt hazaszeretettel, az édes magyar haza kétséges
               jövendőjéért való komor aggódással. Mindezt rövid, szaggatott mondatokban írta meg
               Mariska az ezredesnek. A sebtében irott levélen még meg sem száradtak a ráhullott
               keserü könnycseppek.</p>
            <p>Kürthy ezredes paripára pattant s vágtatott tüstént Zomborba. Egyedül a kocsist vitte
               magával: Prikoszits Miskát. Harcedzett, erős szívét megtöltötte a keserűség, mikor
               gyászbaborult, zokogó menyasszonyát viszontlátta. Mennyi bánat, mennyi fájdalom! S ő
               nem oszthatja meg vele! Csak éppen hogy kikisérhette utolsó útjára menyasszonya
               apját, azután sietnie kellett vissza, vissza a táborba, a fegyvercsattogás, az
               ágyúdörgés közé, talán a halál elébe. Ez volt a legelső csapás, mely szívüket a
               boldog álmok között lesujtotta. Mariska vigasztalhatatlan volt.</p>
            <p>- Látja, István, nem elég, hogy a legjobb atyát elvesztettem. Most még az
               elhagyatottság keserves érzését is meg kell ismernem. Senkim sem maradt. Egyedül
               maga...</p>
            <p>Az ezredes ránézett nagy, bátor szemével.</p>
            <p>- De én megvédelmezem akár az egész világ ellen is!</p>
            <p>Mariska hálásan szorította meg a kezét.</p>
            <p>- Tudom s ez a tudat boldoggá is tesz. Dehát mégis csak el kell válnunk, ugy-e?</p>
            <p>- El, Mariska. Most el. De reménylem, Isten megsegíti fegyvereinket s egy-két hónap
               alatt helyreáll a szegény haza békessége és akkor... akkor...</p>
            <p>Gyászos, bánatos arcuk egy pillanatra fölmosolygott a reménységtől. Az az „akkor” szó
               a boldogságot, az esküvőt, az oltárt jelentette, azt az édes pillanatot, mikor a
               szívük örökös frigyben egyesül majd. És arra a gondolatra megnyugodtak.</p>
            <p>A zombori udvarházban hát egyedül maradt a szép menyasszony. Mindössze a szakácsnő
               volt a házban s egy német leány: Nancsi kisasszony, aki már esztendők óta ott élt
               Mariskánál. Német beszédet tanult Nancsi kisasszonytól. Az ezredes most ott hagyta
               melléjük Prikoszits Miskát, kocsisnak. Kemény szavakkal beszélt a legény lelkére.</p>
            <p>- Hűségesebb légy a kutyánál! Ha visszatérek, tíz hold földet kapsz jutalmul. De ha
               baj lesz a háznál: fölakasztatlak.</p>
            <p>Ezzel vált el tőle az ezredes. Mi már tudjuk, hogy Prikoszits Miska milyen hűséges
               volt. Kürthy ezredes nem is sejtett arról semmit. Becsületes, nemes lelke tele volt
               bizodalommal. El sem hitte volna, hogy akit legjobb barátja ajánlott neki, az áruló
               is lehet, vagy még annál is rosszabb. Ő még mindig régi jó barátjának tartotta
               Neuwald Willibaldot.</p>
            <p>A rác fölkelők szent-tamási erősségét Perczel Mór tábornok ostromolta már akkor,
               több, mint egy hónap óta, vitézül, de sikertelenül. Haditervében volt az is, hogy
               seregéhez vonja a Bocskay-huszárokat is, mihelyt azokat kellőképpen kiképezi a harcra
               Kürthy ezredes. Akkor jött közbe a rácok zombori zendülése. Perczel tábornok
               gyorsfutárja hozta meg annak a hírét a Bocskay-huszárok becsei táborába, szigoru
               paranccsal.</p>
            <p>- Siessen az ezredes Zomborba s csináljon rendet.</p>
            <p>Zomborba! Ahol csak alig pár hét előtt hagyta a menyasszonyát! Az ezredes szívében
               föllángolt a gyűlölet tüze. Mikor a kardját a legelső vezényszóra kirántotta, olyan
               volt, mintha a bosszu pallosa villant volna meg a kezében. Még Szungyi Sándor is
               észrevette azt. Most már nemcsak a katona, nemcsak a honvéd lelkesedése tüzelte az
               ezredest, hanem a féltett boldogságának veszedelme is. Jaj annak, aki a haza ellen
               támad, de ezerszer jaj annak, aki a menyasszonyát bántani merné!</p>
            <p>Harmadnapra a Bocskay-huszárok paripáinak a patkóitól zúgott a zombori piac, csakúgy
               csattogott a kövezet. Mikor berobogtak a városba, kalpagjuk tollát lebegtette a szél,
               kék mentéjük panyókára vetve a nyakukban lógott s karabélyuk és kivont kardjuk
               villogott a napfényben. Három csoportra szakadva, megszállották a város három
               főpontját. Siralmas képet láttak mindenfelé. A rác fölkelők pusztító kezének a nyoma
               látszott az utcákon, a házakon. Bevert ablakok, elhamvadt tetők, szanaszéjjel heverő,
               össze-vissza hányt butorok az utcán, az udvarokon. De legszomorúbb volt a Greguss
               Eduárd udvarháza. Egy ép ablakot sem hagytak azon a lázadók. A szép pázsitos, virágos
               kertjét letaposták, a ház tetejét leverték, benn a szobákban a drága képeket, családi
               ereklyéket, butorokat handzsárral, kaszával összevagdalták. A szekrények üresek, a
               tömérdek ékszernek, arany-, ezüstneműnek lába kelt. S egy árva lélek sem volt a
               házban. A bájos ifju menyasszonynak se híre, se hamva!</p>
            <p>Kürthy Istvánnak lángolt az arca. Tűvé tett a házban minden kis zugot, csakhogy
               valami kis jelet találjon, valami biztos jelt arra, hogy a drága menyasszony él.
               Valahol, ha távol is, csakhogy él. De sehol semmi. Ordítani szeretett volna dühében,
               mint a puszták megsebzett oroszlánja. Tisztikarával a városháza elé lovagolt.</p>
            <p>- Hol van a városbíró? - kiáltotta. - Hívják ide, tüstént!</p>
            <p>A városbíró sietett elébe. Levert, szomoru arccal köszöntötte az ezredest és keserűen
               mentegetőzött.</p>
            <p>- Uram, akasztass föl, vagy töress kerékbe, mégsem tehetek róla. A csekélyszámu
               polgárőrség, amelyik itt van, jó, ha békesség idején rendet tud tartani. De a
               lázadókkal mi nem bírunk.</p>
            <p>- Majd bírok én! Városbíró úr tüstént kihirdetteti dobszóval, hogy a lakosság a
               fegyverét szolgáltassa át. Azután kihirdeti a rögtönítélő bíróságot. Akik a
               lázadásban résztvettek, azokat fogságra kell vetni!</p>
            <p>Minden parancsát teljesítették. Nem telt bele két-három óra, csönd volt a városban. A
               huszárság hetvenöt lázadót fogott el, a külvárosokban, a tanyákon s a vidéken. Az
               ezredes azalatt bizalmas emberekkel tudakozódott a menyasszonya után. Nem hallotta-e
               hírét valaki? Előkerítették a Mariska szakácsnéját is, valami szegény mesterembernél
               akadtak rá, ahová a lázadástól való megrettenésében menekült. Még most is félholt
               volt az ijedtségtől, az istenadta. De Mariskáról nem tudott ő sem, semmit. Mikor a
               háztól elfutott, akkor még hallotta, hogy Mariska ráparancsolt Miskára, a kocsisra,
               hogy fogjon be, mert el akar utazni. De hogy mi történt velük, arra már nem tudott
               felelni.</p>
            <p>- Hát bántotta valaki? Miért hagyta el a kisasszonyt? A jó cseléd a gazdája mellett
               marad olyankor, mikor baj van!</p>
            <p>- Uram, abban a rettentő zűrzavarban a fejét is elvesztette az ember. A harangok
               zúgtak. Egyik-másik helyen föllángolt a gyujtogatók tüze, máshol ropogott a tetőn a
               lázadók fejszéje. Az utcán részeg lázadók ordítozták: halál a magyarokra!</p>
            <p>Kürthy Istvánnak ökölre szorult a keze. Valami gyilkos vágy forralta a vérét, hogy
               megöljön valakit, mindenkit, aki a szeme elébe kerül. Hogy rettentő, véres bosszút
               álljon azért, aki oly drága volt szívének s akit talán utálatos, durva martalócok
               öltek meg, vagy elhurcoltak. Föl s alá járt a szobájában, szörnyü harag tombolt a
               lelkében. Léptei alatt csakúgy rengett a padló. Ilyenkor még a közelében sem volt jó
               lenni. Pedig a szolgálattévő tisztek jöttek-mentek folytonosan, az egyik jelentést
               tett az ezredes parancsainak a végrehajtásáról, a másik arról: kiket fogtak el,
               melyiktől milyen hírt hallottak, milyen vallomást? Olyankor az ezredes leste a szót.
               Szinte várta, mikor hallja meg a Greguss nevet. De nem került arra a sor. Mariskáról
               nem hozott hírt egyik sem.</p>
            <p>Most Szungyi Sándor lépett a szobába.</p>
            <p>- Ezredes uram, jelentem: egy ujonc érkezett. Be akar állani a
               Bocskay-huszárezredbe.</p>
            <p>Az ezredes közömbösen bólintott a fejével. Bánta is ő azt! Most!</p>
            <p>- Bánom is én! Hát bocsásd be.</p>
            <p>Az őrmester kinyitotta az ajtót. Vézna, alacsony kis legény lépett be a szobába.
               Laposfejü, igénytelen, nagyon fiatal gyerek volt s az ezredes megvetően mérte végig a
               szemével. Látszott rajta, hogy még indulatosabbá lett a jövevény láttára. De az
               katonásan megállott előtte. Az ezredes haragosan förmedt rá:</p>
            <p>- Mit akarsz?</p>
            <p>- Az ezredébe akarok állani, ezredes úr.</p>
            <p>- Nem tudom: minek?</p>
            <p>- Huszárnak, ezredes úr.</p>
            <p>Az ezredes fitymálva nevetett.</p>
            <p>- Fiam, nincsen tréfálni való kedvem, látod. Csak nem csúfítom el tán veled az én
               szép ezredemet?</p>
            <p>Kissé megbánta ezt a csufondáros megjegyzést, de megkönnyebbült, hogy legalább
               megbánthatott valakit. S intett a kezével. Az az intés azt jelentette, hogy a
               jövevény elmehet. De az meg sem mozdult. A bántó szavakra szeliden, de határozottan
               felelt:</p>
            <p>- Egy golyó én bennem is elfér, ezredes úr. Egy ellenséges golyó.</p>
            <p>- Talál az különb helyet is, fiam. Neked még csak fűzfakard való.</p>
            <p>A gyerek elpirult. Kigombolta a kabátját, egy darab papirost vett ki a zsebéből s
               odanyújtotta az ezredesnek. Bátran nézett a szeme közé.</p>
            <p>- Ezredes úr igazságtalan. Rajtam tölti ki a haragját, amire mások ingerelték. Nincs
               több szavam. Csak ezt a levelet akarom átadni, amit rám bíztak. Ezredes úrnak
               szól.</p>
            <p>Kürthy ezredes szép arca kissé megszelidült. Átvette a fiu kezéből a levelet és
               olvasni kezdte. Plajbásszal irott, hevenyében papirosra vetett szavak voltak azok. De
               a kedves, a drága vonásokat tüstént megismerte. Mariska írta azokat. Hogy útban
               vannak, nincsen semmi bajok. Kolthára igyekeznek, az ezredes apjához... a mi
               édesapánkhoz... tette hozzá, ahol nyugodalmasan megvárhatják, míg a forradalmi vihar
               lecsillapul. Addig Isten óvja és vezérelje az ezredest, harcoljon a hazáért
               vitézül... Aláírva: Mariska.</p>
            <p>Oh! hogy ragyogott fel az ezredes arca az örömtől! A szíve hangosan dobogott. Tehát
               él! Ő él! És nincsen semmi baja sem! Szerette volna megölelni azt a szegény fiút,
               akit olyan ok nélkül bántott meg, nagy haragjában. Odament hozzája s megsimogatta a
               fejét.</p>
            <p>- Bocsáss meg, fiam. Látod, a kétség majd megölt.</p>
            <p>Az mosolyogva nézett rá.</p>
            <p>- Sebaj, ezredes úr. Csak az ajánló levél jó-e?</p>
            <p>- Jó, fiam. Különbet már nem is hozhattál volna, senkitől sem!</p>
            <p>- Hát bevesz a Bocskay-ezredbe?</p>
            <p>Az ezredes felelet helyett Szungyi őrmesterhez fordult.</p>
            <p>- Teljes fölszerelést kell adni ennek a gyereknek. Paripát maga válasszon. Aztán
               kendnek, Szungyi őrmester, gondja legyen a fiúra! Érti?</p>
            <p>- Értem, ezredes úr.</p>
            <p>Az idegen hálásan nézett az ezredesre.</p>
            <p>- Köszönöm, ezredes úr. Nem leszek méltatlan a kardomhoz, de az ezredhez sem.</p>
            <p>- Tudom, hiszem, fiam. Hanem, most mondd el hamarosan: hol találkoztál azzal... aki
               ezt a levelet irta? Láttad?</p>
            <p>- Láttam. Komáromban. Útban voltak éppen Koltha felé. A vendégfogadóban, ahol
               megszálltak, hamarosan híre futott, hogy a vitéz Kürthy ezredes menyasszonya. S én
               odamentem, megkérdeztem, hogy nem üzen-e valamit ezredes úrnak, mert én ide
               szándékozom. Úgy írta ezt a pár sort.</p>
            <p>- Komáromi gyerek vagy?</p>
            <p>- Nemcsak komáromvármegyei, de Koltháról való éppen.</p>
            <p>- Lehetetlen! A szülőfalumból! Hogy hívnak?</p>
            <p>- Barna Balázs. Az apám tanító volt. Ismerte az ezredes úr apja nagyon jól.</p>
            <p>- Atyámat is láttad?</p>
            <p>- Ő volt az utolsó, akitől Kolthán elbúcsúztam. Zokogva sírt...</p>
            <p>- Az én apám sírt! Az lehetetlen. Az én apám nem sírt életében sohasem.</p>
            <p>- Csak most, ezredes úr. Az öregségét siratta, a gyöngeségét, hogy nem köthet kardot
               ő is.</p>
            <p>Az ezredes lecsüggesztette a fejét. Talán nem akarta, hogy ez a gyerek lássa, amint
               lángoló szemét elborítja valami nedves, könnyes fátyol. Nem tudott szólni, csak
               bólintgatott a fejével, mintha azt mondta volna:</p>
            <p>- Úgy... úgy. Az lehet. Amiatt sok férfi zokog most szép Magyarországon!...</p>
            
         </div>
        <div type="chapter">
            <head>
               III. A menekülés.
            </head>
            <p>Tudjuk már tehát, kik voltak az üldözött menekülők az Atanaszkovics Demeter
               korcsmájában: Greguss Mariska, a Kürthy ezredes bájos menyasszonya, meg Nancsi
               kisasszony, a német nevelőnő. Mikor Zsófika ott hagyta őket a korcsma sötét kis
               szobájában, az üldözöttek magukra maradtak. Már teljesen besötétedett. A nevelőnő még
               mindig aludt. Mariska pedig képzeletben fölkereste a kolthai nyájas udvarházat,
               árnyékos tornácával, virágos kertjével; az alatta elterülő széles televény földeket.
               Az otthon szelid nyugodalmát, amire úgy áhitozott. Majd hős vőlegénye nyomaira
               szállott képzelete. Vajjon merre jár most? A halál ezer alakban leskelődik rá,
               bizonyosan. Vajjon viszontlátja-e még valaha? Fülébe csengettek utolsó szavai,
               amikkel elváltak: A haza minden előtt! A haza! Az imádott édes magyar haza, amit
               ellenségei oly könyörtelenül pusztítanak... Alig egy negyed órája, hogy Zsófika itt
               hagyta s máris egész örökkévalóságnak látszott ez a rövidke idő. Óh! a várakozás
               percei ólomlábon járnak s csak annál lassúbbnak látszanak, minél gyorsabban száguld a
               képzelet, szanaszéjjel, a vágyak szárnyán. Föl-fölállott s odament az ajtóhoz és
               annak kis ablakán betekintett az ivóba. Ugyanazt a képet, ugyanazt a társaságot látta
               ott, amelyiket az előbb Zsófika mutatott neki. Csakhogy most Atanaszkovics Demeter is
               ott ült s tanácskozott a rác fegyveresekkel. Visszament az asztalhoz, leült a
               divánra, de nem tudott nyugodni s föl és alá járkált, majd az ablaknál megállott és
               kibámult rajta. A kertre, ahol csak sűrűen összeboruló lombokat látott, amik az
               éjjeli sötétségben szinte egymásba olvadtak.</p>
            <p>Egy egész óra telt így el, feszült várakozásban.</p>
            <p>Mariska már alig bírt a nyugtalanságán uralkodni. Kétszer-háromszor is megfogta az
               ajtókilincset, azzal a szándékkal, hogy kimegyen és a korcsmárostól legalább
               gyertyát kér, hogy sötétben ne legyenek. De rövid gondolkozás után belátta, hogy
               talán jobb így. Végre, a várakozás hosszu órája után kinyílt az ajtó s Zsófika jött
               be. Az egyik kezében tányért tartott, amelyiken vaj és retek volt, a másikban meg
               kenyér. Még be sem zárta maga után az ajtót, mikor már hangosan kiabálni kezdett.
               Nyilvánvaló volt, azt akarta, hogy az ivóban lévők is hallják.</p>
            <p>- Itt van a vacsora, nagyságos kisasszony. - Ugy-e, ugy-e, hogy gondoltam rájok? Bíz
               ez szegényes vacsora, de hát egyéb nincsen, ezzel kell megelégedniök.</p>
            <p>Aztán bezárta az ajtót. Lecsapta az asztalra a tányért s a kenyeret és akkor
               egyszerre suttogóra vált a hangja. Megragadta a Mariska kezét.</p>
            <p>- Gyorsan, gyorsan, kisasszonyom, - szólt. - Minden pillanat drága. Az állásban
               találtam a kocsit a lovakkal. Az Atanaszkovics bérese vigyázott rájok. Azzal
               bekötöztük a kerekeket s a lovak patkóit ronggyal. Előre küldtem. Egy félóra
               járásnyira vár reánk.</p>
            <p>Mariska aggódva nézett rá.</p>
            <p>- Hát a fölkelők? Ha észrevennék...</p>
            <p>- Nem veszik észre. Azért hoztam a vacsorát, hogy azt higyjék, hogy vacsorázunk. S
               aztán azt mondtam nekik, hogy önök le akarnak feküdni, mert fáradtak. Reggelig ne
               háborgassák. De most ne tanakodjunk tovább, hanem gyorsan, dologra.</p>
            <p>Fölkeltették az alvó német kisasszonyt is, Nancsit. Magukra vették a kabátot, a
               kendőket s mikor minden rendben volt, Zsófika kinyitotta a kertre szolgáló ablakot,
               széket tett oda, aztán kilépett az ablakon. Az ablak alól aztán beszólt:</p>
            <p>- Jöhetnek...</p>
            <p>Előbb Nancsi kisasszony, a nevelőnő, majd Mariska lépett ki az ablakon. Olyan halkan,
               olyan zajtalanul, hogy egy kicsike zörejt sem csináltak. Künn, az ablak alatt
               pázsitra léptek s azon úgy suhantak el, mint a lehellet. Zsófika legelől ment a
               sötétben, mutatva az utat. Hátra-hátra fordult és suttogva siettette őket.</p>
            <p>- Csak gyorsan, gyorsan, gyorsan!</p>
            <p>Majdnem elfulladtak a sietéstől. Belé-beléütköztek a sűrű, lombos ágakba, amelyek
               meg-megcsapkodták az arcukat. De a lépésük, a lihegésük, a lombok csapkodásának a
               zaját elnyomta a szél. A kert éjjeli susogásában, a sűrű lombok védelme alatt
               siklottak végig a kerten. Ott még a palánkon kellett átmászniok s akkor az útra
               jutottak. De Zsófika azért csak egyre siettette őket.</p>
            <p>- Gyorsan, gyorsan!</p>
            <p>A menekvők lihegve követték. Az út mellett egy rekettyénél letértek az útról s megint
               a fák között osontak tova. A leány valami szakadékba vezette le őket. Itt csak ő
               ismerte a járást. Még vagy kétszáz lépésnyire futottak s hátuk mögött már csak a
               rekettye fáit látták. Ez volt az első öröm. Hogy a veszedelmes korcsma eltünt, nem
               látták sehol sem. Bár tudták, hogy közel van, mégis jobban esett, hogy legalább nem
               látják már. Aztán egy dombra kapaszkodtak föl s annak az aljában ott állott - a
               kocsi. Egy pillanat alatt rajta termettek mind a hárman. Mariska meg a nevelőnő a
               hátulsó ülésre ült, Zsófika a kocsis mellé. Ő maga ragadta meg az ostort,
               végigsuhintott a lovakon s szinte rekedten az izgatottságtól, szólt a kocsisnak
               suttogó hangon. Még mindig attól félt, önkénytelenül, anélkül, hogy gondolt volna rá,
               hogy meghallják.</p>
            <p>- Rajta, Stepán! Lóhalálába. Ne kíméld a lovakat!</p>
            <p>S a lovak, mintha megérezték volna, hogy mennyi drága élet van rájok bízva, rohantak,
               iramodtak a kocsival. A gyöpös, kövezetlen úton alig hallatszott a kocsinak a
               gördülése s a lovak ügetése. Halmokra föl, halmokról le, pihenés nélkül vágtattak,
               árkon-bokron keresztül, mindenütt a Zsófika útbaigazítása szerint. A leány néha
               hátra, majd körülnézett. Az éjjel sötétsége oltalmazóan borult föléjük. Egyetlen élő
               lélekkel sem találkoztak. A menekülők csöndesen, lélekzetet visszafojtva ültek a
               kocsiban. Igy rohantak, ki tudja merre, ki tudja meddig? S mikor egyszer megint egy
               domb tetejére értek, messziről, a távolból halovány világosság derengett eléjük.
               Zsófika odamutatott.</p>
            <p>- Meg vagyunk mentve, - kiáltott hangosan.</p>
            <p>- Mit, mit beszélsz? - kérdezte Mariska s fölállott a kocsiban és ő is a világosság
               felé nézett.</p>
            <p>- Az ottan Baja város. Ott biztos helyre érünk.</p>
            <p>Stepán, a kocsis vígan a lovak közé vágott. S a hűséges állatok izmaik végső
               megfeszítésével rohantak le a dombról, le, az országútra s a kocsi a városkapunál
               befordult Baja utcáira. Meg voltak mentve.</p>
            
         </div>
        <div type="chapter">
            <head>
             IV. A Zsófika titka.
            </head>
            <p>Fönn, az északnyugati Kárpátok aljában, Komáromvármegye északi szélén, a Duna fölött,
               kies völgy kellős közepén fekszik Koltha, a Kürthy család ősi fészke. Csöndes,
               eldugott kis falucska, messze az országúttól, ahová a nagyvilág izgalmai sohasem
               férkőzhetnek. Vadvirágos domboldalok, suhogó erdők ölelik körül Kolthát; olyan
               nyájas, kedves kép ez, mintha a békés, boldog egyszerűségről álmodta volna a
               Mindenható.</p>
            <p>A kiállott nagy félelmek s egy heti szakadatlan kocsikázás után szerencsésen
               megérkeztek Kolthára a menekülők. Milyen boldogok voltak, mikor a kolthai udvarház
               kanyargós, homokos kocsiútján, a vadszőlős tornác előtt megállott a kocsi! Hát még
               az öreg Kürthy Bálint! Nagy tajtékpipáját is letette az öreg úr az asztalra s
               csodálkozó, tágra nyílt szemmel sietett az érkezők elébe. El sem akarta hinni, hogy
               Mariska a jövevény. Még azelőtt sohasem látta a fia menyasszonyát s mikor Mariska
               kezet akart neki csókolni, nem engedte meg.</p>
            <p>- Ugyan, kedves leányom, bocsásson meg, de az én kezemet sohasem csókolta még meg sem
               leány, sem asszony... Ejnye, bizony...</p>
            <p>- De a leánya csak megcsókolhatja... Greguss Mariska vagyok.</p>
            <p>No, akkor aztán egyszerre el is felejtkezett tiltakozni az öreg úr. Csak csóválgatta
               a fejét s nem győzött morogni.</p>
            <p>- Hej, az a kópé! Hiszen jól kiválasztotta. Ha nem volnál ilyen szép, bizony el sem
               hinném, hogy a fiam menyasszonya vagy.</p>
            <p>Persze, hamarosan megértették egymást, mindnyájan. Az öreg Kürthy Bálint azok közül a
               régi, kedves, tipikus magyar urak közül való volt, akiket az egyenes, becsületes,
               nemes szíveért mindenki az első látásra is megszeretett. Igazi magyar nemes. Tizenöt
               esztendő óta egyedül élt szomoru özvegységében a kolthai ősi kurián, míg egyetlen
               fia, Kürthy István járta a messze nagy világot. Most az öreg urat szinte kiragadta
               hosszu mogorvaságából a fiatal leányok megérkezése. Kora reggel már azon törte a
               fejét, mivel lephetné meg őket, mire fölébrednek. Pompás gyümölcsös, virágos kertje
               volt az öreg úrnak. Minden reggel alaposan megszedte azt. A leányok asztalán
               gyümölcsnek, virágnak kellett lennie mindig. A szomoru, lombhullásos őszi estéken
               aztán el kellett beszélniük a leányoknak viszontagságos menekülésük minden
               részletét. Nem győzött azon eleget méltatlankodni az öreg úr. Főképpen Prikoszics
               Miskára volt dühös.</p>
            <p>- Hej, a kakas csípje meg! - kiáltott, valahányszor a Miska szóba került, - nincsen
               is gonoszabb házi butor a rossz cselédnél.</p>
            <p>A kakas csípje meg! Ez volt a legkeményebb káromkodása. S rendesen megbiztatta a
               leányokat.</p>
            <p>- No, de majd ad neki a fiam! Tudom, bosszút áll miattatok. Igen bizony. Az én fiam,
               az olyan. Nem felejt el semmit, sem a jót, sem a rosszat. Én is olyan voltam.</p>
            <p>A fia. Tele volt vele a szíve. Mindig ő rája gondolt. Őt tartotta a legjobbnak, a
               legnemesebbnek, a legvitézebbnek. S oly boldog volt, hogy itt, a leányok előtt
               tartózkodás nélkül magasztalhatta. Tudta, hogy azok is vele éreznek. Mariska legalább
               bizonyosan. Hiszen látta, fölragyogó szeméből kiolvasta, hogy az még ezerszer több
               szépet és jót tudna mondani róla. Az ő fiáról.</p>
            <p>- Óh, igen, igen! - bizonyítgatta Mariska. - A legderekabb, a legbátrabb, a legszebb,
               legokosabb ő, István. Kedves Bálint bácsi.</p>
            <p>Az öreg úr tréfás haraggal szólt rá.</p>
            <p>- Ha még egyszer bácsinak hívsz, két hétig nem szólok hozzád.</p>
            <p>- Hát?... Miért?...</p>
            <p>- Hívj csak apádnak. Olyan jól esik!</p>
            <p>- Óh, édes, kedves apám!</p>
            <p>Nagyot sóhajtott utána. Az jutott az eszébe, hogy vajjon ez az előlegezett címzés
               igaz lesz-e valaha?...</p>
            <p>Majd beállott a tél is. Kemény, zord, fagyos tél: emberemlékezet óta nem értek olyat
               szép Magyarországon. A kolthaiak ki sem mozdulhattak a házból. A falu körül fekvő
               dombokat, halmokat, amik nyaranta olyanok voltak, mint a virágos kertek, rideg
               hólepel borította be, az utakon hófuvásokból valóságos torlaszok emelkedtek. Úgy
               érezték magukat, mintha foglyok lettek volna. Napokon által alig beszélgettek, csak
               esténként, mikor a vacsora után a kandalló pislogó parazsa körül összegyülekeztek,
               akkor nyílt meg a szívök. Akkor tudták meg, hogy mindenkinek messze jár a gondolata,
               naphosszat, túl a határon, túl a fagyos, hófuvásos halmokon és utakon; messze-messze,
               azokon a mezőkön, amelyeken a halál az úr. Ahol az ágyúk szava beszél rettenetes,
               gyilkos tűzszóval, ahol az ezer sebből vérző hazáért harcolnak, halálmegvető hősies
               elszántsággal a magyar honvédek.</p>
            <p>Meghozták az ujságok a diadalmas és véres csaták, a győzelmek és vereségek váltakozó
               hírét egymásután. Azokból tudták vagy képzelték, merre jár a vitéz ezredes, hős
               Bocskay-huszárjaival. Néha egy-egy sebesült vagy béna honvéd érkezett haza a faluba,
               félkézzel vagy féllábbal. Az aztán elmondta a többit, azt is, amiről a hírmondó
               ujságokban nem volt szó. A rácok délvidéki, az oláhok erdélyi kegyetlenkedéseit,
               melyeket a szegény üldözött magyarságon elkövettek. Szörnyűség volt azt
               hallgatni!</p>
            <p>Az már igazi ünnepszámba ment, mikor a delizsánc levelet hozott az ezredestől. A
               delizsánc afféle gyorskocsi volt akkor, ami a postát hordta és az utasokat. Hangos
               trombitaszóval figyelmeztette az embereket a delizsánc kocsisa, hogy megérkezett, az
               utakon meg azt jelentette a trombitaszó, hogy térjenek ki, a delizsáncé az elsőség!
               Gyakran, hogyha híres vagy gazdag emberek utaztak a delizsáncon, vagy ha nagyobb
               összegü pénzt szállított, fegyveres pandurok kisérték a delizsáncot, néha huszárok
               is, kivált olyan vidéken, ahol attól kellett tartani, hogy az ellenség is megfordul.
               Megtörtént nem egyszer, hogy a delizsáncot kisérő panduroknak vagy huszároknak véres
               harcot kellett vivniok, hogy tovább mehessenek. Képzelhetni, milyen kellemes lehetett
               a kocsiban ülő utasoknak bevárniok, míg a csetepaténak vége szakad, míg megtudták,
               hogy mehetnek-e tovább, vagy foglyul esnek.</p>
            <p>Az sem minden hónapban történt, hogy Kolthán delizsáncot láttak. S ha levelet hozott,
               az is rendszerint olyan rövid volt, alig néhány szóból állott. Hogy nincsen semmi
               baja az ezredesnek, annál több van a hazának. Meg hogy dörögnek az ágyúk, égnek a
               falvak. Ezt a néhány sort is azok lángjánál vagy a holdvilág mellett írja az ezredes,
               mialatt a kardját köszörülik, vagy a pisztolyát tisztítják. S a levél végére odavetve
               három-négy szó: Meleg napunk volt. Győztünk.</p>
            <p>Hogy milyen volt az a meleg nap, hogy miképpen győztek, arról az ezredes szűkszavu
               levelei sohasem adtak számot. Pedig a leányok azt szerették volna legjobban
               tudni.</p>
            <p>- Hogy miért nem írta már meg? Miképpen vágta az ellenséget? Hogy futottak előle, a
               hős elől?</p>
            <p>Az öreg Kürthy Bálint olyankor mosolyogva eregette a pipafüstöt.</p>
            <p>- Nem Háry János-féle vitéz az, hogy mindenféle csipp-csupp kardsuhintással
               eldicsekedjék! Hencegni csak a pipogyák szoktak. Az igazi hős learatja a győzelmet,
               aztán hallgat róla.</p>
            <p>Annál nagyobb volt a meglepetésük, mikor úgy tavasz felé egy estén hosszu levelet
               hozott a delizsánc. Az ezredes írta. Kézről-kézre adták, körül-körül nézegették
               valamennyien, hogy előbb jól megbizonyosodjanak róla, hogy csakugyan az ezredes
               kezeírása-e? Az volt. Jó régen írhatta, talán egy hónap óta kalandozott szanaszét az
               országban, görbe utakon, ólálkodó ellenség kezét kerülgetve, míg Kolthára ért. De
               csakhogy itt van! Már a vacsorához megterítették az asztalt, de eszébe sem jutott
               senkinek a vacsora, még Nancsi kisasszonynak sem, pedig máskor ő nem nagyon szokott
               húzódni az evéstől. Az alváson kívül a jeles hölgynek az volt a legkedvesebb
               foglalkozása. Míg gyertyát gyújtottak, két-három szálat, Nancsi kisasszony egy nagy
               karosszékbe ült, azzal a hősies elhatározással, hogy ő is meghallgatja, mi van a
               levélben. Noha úgysem ért belőle egy árva betűt sem. Persze, a nagy elhatározásnak az
               lett a vége, hogy Nancsi kisasszony elaludt, mielőtt a legelső szót meghallotta volna
               a levélből.</p>
            <p>Zsófika nevetve mutatott rá.</p>
            <p>- No, ha csakugyan igaz, hogy akinek tiszta a lelkiismerete, az jól alszik, akkor
               Nancsi kisasszony valóságos angyal.</p>
            <p>- Az ám, - hagyta rá Bálint úr; - nem is tudtam, hogy az angyalok töltött káposztával
               élnek.</p>
            <p>A töltött káposzta volt tudniillik a Nancsi kisasszony legkedvesebb eledele. Tán most
               is arról álmodott a nagy karosszékben.</p>
            <p>Aztán elkomolyodtak mind a hárman, mert Mariska elkezdte olvasni az ezredes levelét.
               Eleinte erős, csengő hangon, majd mindig halkabban, el-elfulladva a sietéstől s az
               érzelmektől, melyeket a levél ébresztett benne. Most az egyszer az ezredes nem
               fukarkodott a szóval. Megírta, hogy az ősz óta most jutott a legelső nyugodalmas
               naphoz s ezt azoknak szenteli, akik ott a távolban, aggódó szeretettel kísérik
               fegyverét. Az ősz óta! Mennyi minden történt!</p>
            <p>Harcról-harcra szállt vitéz Bocskay-huszárjaival, akik hősök, bátrak és hűségesek, a
               hazához, a zászlóhoz, amire fölesküdtek. Délen a szerbekkel szövetkezett osztrák
               sereget, Erdélyben az oláhokat verték meg, diadalmas csatákban. Elfogták Róth és
               Filippovics horvát hadseregét mindenestől, s bevették Szent-Tamást, a rácok
               főerősségét. Magasztalta Damjanicsot, a hősök hősét, akinek a szava úgy harsog a
               csatamezőn, hogy túldörgi az ágyúkat; Perczel Mórt, a győzhetetlent, aki mindig
               legelől jár, ott, ahol legsürübben hull a golyó és legdühösebben csattog a kard. S
               főképpen a Bocskay-huszárokat, akik előtt sohasem tudott megállani az ellenség.</p>
            <p>- Az én fiaim, - írta az ezredes, igazi magyar gyerekek, magyar vitézek. - Mintha a
               nemzet haragjának a förgetege zúgna, zengene, villogna fegyvereik élén. Nem tudnám
               megmondani, hogy melyik közöttük a legnagyobb hős. Egyforma valamennyi. Még a
               markotányosunk is hős: Kulacs bácsi, akiről sokat tudnék írni. Mikor az ezred harcba
               indul, az öreg Kulacs egy hordó borral a nyomában van mindenütt. Az ezred háta mögött
               csapra üti a hordót, aztán föláll rá, úgy nézi az ütközet folyását s ugy várja
               vissza, a hordó tetején kedves fiait, a huszárokat, győzelmi áldomásra.</p>
            <p>A leányok arca kipirult a lelkesedéstől. Mariska egy pillanatra megállott az
               olvasásban, hogy lélekzetet vegyen.</p>
            <p>- Tovább, tovább! - sürgette Zsófika.</p>
            <p>- Volt egy érdekes kalandom is, - folytatta Mariska az olvasást. - Mértföldekre
               terjedő nagy fönsíkon találkoztunk az osztrák hadtesttel s már az oldalszárnyakon
               dörögtek az ágyúk. Ezredünk is harcra készen sorakozott. Szemben velünk megvillant a
               napfényben az ellenséges lovasság fegyvere. Az ellenségé, amellyel meg kellett
               ütköznünk. Amint odapillantottam, tüstént megismertem őket: a János-dragonyosok
               voltak, az a lovas-ezred, amelyikben én is esztendőkig szolgáltam, azelőtt. Valami
               nagy bánat nehezedett a szívemre. Fájt, hogy azok ellen kell a kardomat kirántanom,
               akik között olyan sokáig, annyi jó napot töltöttem el. Hiszen a tisztjeinek a
               legnagyobb része jó pajtásom volt. Talán az őrmesterem is észrevette, hogy
               elkomorodom, mert odavágtatott hozzám.</p>
            <p>- Valami baj van, ezredes úr? - kérdezte.</p>
            <p>- Van, fiam. Látod, ott az ellenség. A János-dragonyosok. Csupa magyar fiu. Sajnálom
               őket. A tisztjei jó pajtásaim s most azok ütnek ránk.</p>
            <p>- Nem miránk ezredes úr, hanem a hazára.</p>
            <p>- Ezzel a szavával egyszerre eloszlatta a rossz kedvemet.</p>
            <p>- Igazad van, fiam, - feleltem, - a hazára. A szegény, szenvedő magyar hazára, amit
               mi védelmezünk. Aki azt bántja, az nem érdemel sajnálatot. Kirántottam a kardomat s
               megadtam a riadó jelt a trombitásnak. De éppen akkor a szemközt sorakozó
               János-dragonyosok trombitája fölharsant s a paripám két lábra ágaskodott. Megismerte
               a trombitaszót; hiszen eleget vágtatott annak a szavára. Majd nagyot szökött előre,
               úgy, hogy alig tudtam magamat a nyeregben megtartani. Két kézre kaptam a kantárszárat
               s teljes erőmből nagyot rántottam rajta, hogy megfékezzem a megriadt állatot. Abban a
               pillanatban a ló zabolája elszakadt... S amint ezt megérezte az állat, őrült
               iramodással vágtatott velem, egyenesen az ellenség soraiba... Gondolnom sem lehetett
               rá, hogy megfékezzem. Mivel? No, gondoltam: elvesztem! Nincs menekvés. Legalább
               olcsón nem adom az életemet. S a kardommal vágtam, jobbra-balra...</p>
            <p>A leányoknak a lélekzése is elállott. Mariskának a szíve hevesen dobogott.</p>
            <p>- Alig villant meg a kardom, már derék huszárjaim ott voltak mellettem. Legelől az
               őrmester. Ah! sohasem felejtem el: valóságos regebeli hős volt. A csákóját
               elvesztette az eszeveszett rohamban, amellyel a nyomomba zúdult, mint a förgeteg.</p>
            <p>- Halál fia, aki az ezredesemet bántani meri! - ordította. - Az arca láng volt, a
               szava dörgés, a kardja halálos villám.</p>
            <p>- Körülfogtak, kimentettek. A dragonyosok futásnak eredtek. Meg voltam mentve és a
               csata megnyerve. Perczel tábornok egy dombtetőről nézte végig ezt a mesés harcot s a
               befejeztével ott, a csatatéren akarta a mellemre tűzni a vitézségi érdemrendet. Az én
               mellemre! Kivettem a kezéből s magam tűztem az őrmester mellére.</p>
            <p>- Tábornok úr, - mondtam, - ezt illeti meg az érdemjel. A legvitézebb
               Bocskay-huszárt. Ő mentette meg az életemet.</p>
            <p>- S imádkozzatok érette, ti is, - végezte be levelét az ezredes. - Ezért a derék, hős
               fiúért; a neve: Szungyi Sándor...</p>
            <p>Zsófika nagyot sikoltott.</p>
            <p>- Jaj, Istenem!</p>
            <p>Aléltan dőlt hátra a székében. Az arca fehér lett, mint a viasz, s a szemét lehunyta
               és nagyokat sóhajtott, de szólni nem tudott. Csak a szívére szorította a kezét.
               Kürthy Bálint úr fölugrott s Mariska ijedten futott a leányhoz.</p>
            <p>- Zsófika, Zsófika, - kiáltott rá, - mi bajod? Zsófika! Vizet hozzanak, hamar,
               vizet!</p>
            <p>Megrázta a leányt kétszer, háromszor. Nancsi kisasszony is fölébredt az ijedt
               sikoltásra és sietett vizet hozni. Meglocsolták a leány arcát s attól csöndesen
               kezdett magához térni. Mariska megtörölte verejtékes homlokát.</p>
            <p>- Szegény Zsófikám, megijedtél, ugy-e?</p>
            <p>- Ah, meg. Nagyon meg.</p>
            <p>- Ej, ej, - nevetett most már Bálint úr. - Bizony a katona-dolog nem tréfa dolog.
               Minek is ír ilyeneket, leányoknak?</p>
            <p>Lassan-lassan mégis felocsudtak. De a társalgás az egész este nagyon vontatott volt.
               Zsófika nagyon bágyadt volt, meg sem szólalt, pedig máskor ő volt a legfürgébb, a
               legbeszédesebb. Vacsora után Bálint úr hamar visszavonult. Nancsi kisasszony is
               sietett folytatni angyali mulatságát, az alvást. S a leányok magukra maradtak.
               Egymásra néztek. Mariska elmosolyodott.</p>
            <p>- Most rajtakaptalak, kis titkolózó!</p>
            <p>Zsófika félénken nézett rá.</p>
            <p>- Mit? Miért? Min?...</p>
            <p>- Azt hiszed, nem kitaláltam, tüstént? Hiszen te ismered azt a Szungyi
               Sándort?...</p>
            <p>- Honnan tudja? Honnan ismerném?</p>
            <p>- Hogy honnan ismered, azt nem tudom. De hogy ismered, az bizonyos. Még pedig nagyon
               szívesen ismered. Az a sikoltás, ami a neve hallatára a szívedből kitört, az
               elmondott nekem mindent. Hiába is tagadnád. És aztán miért is tagadnád, én előttem? S
               miért nem mondtál meg már előbb mindent?</p>
            <p>Zsófika lehajtotta a fejét. Egy darabig hallgattak, aztán a leány fölvetette a szemét
               s Mariskára nézett.</p>
            <p>- Nem, nem tagadom, - szólt. - Ő az, Szungyi Sándor.</p>
            <p>- Kicsoda?</p>
            <p>- Az a diák, aki az Atanaszkovics Demeter korcsmájában Petőfi gyönyörü verseire,
               dalaira tanított engem.. Aki... aki...</p>
            <p>- Aki a szívedet magával vitte... - fejezte be Mariska.</p>
            <p>Zsófika nekibátorodott.</p>
            <p>- De a magáét itt hagyta nálam, cserébe.</p>
            <p>- Mondta?</p>
            <p>Zsófika mosolyogva, pirulva intett.</p>
            <p>- Mondta és azt is mondta, hogy visszajön érette.</p>
            <p>Mariska elmélázva nézett rá.</p>
            <p>- Akkor hát... milyen különös... Hogy te is menyasszony vagy. Két menyasszony. S a
               vőlegény...</p>
            <p>- Óh! olyan derék, olyan okos, olyan bátor!</p>
            <p>- Hiszen tudom. István megírta. Látod, ők együtt harcolnak a hazáért. Mintha a
               gondviselés rendezte volna így, ezt a véletlent. Nem különös ez?</p>
            <p>- Nem, - rebegte csöndesen Zsófika. - Talán azért intézte így a sors, hogy ők együtt,
               egymásért s a hazáért küzdjenek, hogy mi meg együtt imádkozzunk érettük...
               Ugy-e?</p>
            <p>Megölelték egymást. Künn, az éjjeli hűvös tavaszi szellő megzörgette az ablakot.
               Talán a távolban küzdő hősök sóhajtását hozta ide. És a két menyasszony imádkozott. A
               hazáért... meg azokért, akik érette harcolnak.</p>
            
         </div>
        <div type="chapter">
            <head>
              V. Szungyi Sándor.
            </head>
            <p>A magyar fegyverek dicsőségének napja leáldozóban volt. Az orosz segítő hadak,
               egyesülve az osztrák seregekkel, körülfogták az országot s rohamosan közeledtek annak
               szívéhez, Budapesthez. A magyar honvédség csatát csatára vesztett s a harci kedve,
               lelkesedése mind jobban lohadt. Hiába zengett már a költő bíztató szava:</p>
            <p>Itt a próba, az utolsó nagy próba!</p>
            <p> Jön az orosz, jön az orosz, itt is van már valóba!</p>
            <p> Föl a bércre, ki a síkra emberek!</p>
            <p> Legyen egész Magyarország,</p>
            <p> Legyen egy nagy hadsereg!</p>
            <p>Még a magyar hadseregben nem is tudták, hogy maga a dalos ajku Tyrtaeus, Petőfi
               Sándor, a költő, aki annyi gyönyörü magyar verset írt, a segesvári csatasíkon
               elvérzett. A Dembinszki hadtestéhez maga Bem tábornok vitte meg a véres, vesztett
               csata szomoru hírét. Nyomban ezután érkezett meg annak a híre is, hogy a Nagy Sándor
               seregét is szétverték Debrecennél. A honvédek elcsüggedtek. S a csüggedés olyan a
               katonák között, mint a himlő: észrevétlenül is ragályos. Csak arról lehet megtudni,
               mikor már beléesett a beteg. S akkor már nincs orvosság. A Bocskay-huszárokat is
               megejtette ez a ravasz betegség. Nyiltan emlegették az ezredben, hogy ők csak egy
               esztendőre állottak zászló alá s az egy esztendő már kitelt. Bezzeg, nem jutott ez az
               eszébe senkinek sem akkor, mikor még diadalról-diadalra szálltak! De most a sok
               vészhír hallatára, nem bízott már a győzelemben senkisem.</p>
            <p>Hej, gyönyörü hős magyar sereg volt pedig még együtt Temesvárnál, Dembinszki alatt!
               Mikor az utolsó hadi tanácsban Bem tábornok átvette a vezérletet Dembinszkitől s a
               tisztek arról tanakodtak, hogy letegyék-e a fegyvert, vagy fölvegyék a harcot a
               közelgő ellenséggel, Kürthy ezredes büszkén a kardjára csapott.</p>
            <p>- Az én huszárjaim harcolni fognak, azt tudom!</p>
            <p>El is határozták, hogy megütköznek. Megállapították a csatatervet is. S Kürthy
               ezredes akkor sietett vissza a szállására. Éppen aznap reggel kapott egy levelet a
               tábori postával Koltháról, de még nem ért rá elolvasni. Most már van ideje. A véres
               mulatság csak holnap reggel kezdődik. Ki tudja, mit hoz az? Ez, ez a kedves levél
               tán megacélozza a szívét. Talán ellenségverő haragját még jobban föltüzeli az az
               imádság, amellyel a távolból egy drága leányszív kiséri? Fölbontotta a levelet s
               olvasni kezdte.</p>
            <p>Óh! mennyi lelkesedés, mennyi bíztatás, mennyi reménység volt abban! Milyen
               büszkeséggel írt a leány. S mennyi gyöngédséggel! Elmondta a levelében a Zomborból
               való viszontagságos menekülést is s az azóta elmúlt hónapok sok aggodalmát, örömét,
               reménységét. Hogy gondolatuk nyomon követi mindenütt a Bocskay-ezred lobogóját,
               diadalról-diadalra. Hiszen az ősz apa mellett két szerető szív remeg azért. A
               Zsófikáé a másik, persze. Szungyi Sándor bizonyosan nem is tudja, hogy ott van
               Kolthán. Kérdezze meg az ezredes tőle, hogy nem felejtette-e még el, a hős csaták
               tüzében, az Atanaszkovics Zsófika nevét, aki rá emlékezik mindig, mikor a Petőfi
               remek verseit olvasgatja, harmatos hajnalon, holdvilágos estén... És várják vissza,
               vissza, ha majd a haza meg lesz mentve. Mariska - Istvánt, Zsófika pedig
               Sándort...</p>
            <p>Az ezredes elmosolyodott. Mintha a Mariska hangja csendült volna a fülébe a kedves
               levélből. Mintha a fegyvercsörgés közé valami mezei pacsirta csattogása dalolt
               volna. Fölállott, hogy odahivatja Szungyi Sándort. De csaknem éppen abban a
               pillanatban kopogtak az ajtón. Az ezredes segédtisztje lépett be. Komoly, szomoru,
               szigoru, katonás arccal megállott az ajtóban, tisztelegve. Az ezredes meglepődve
               nézett rá.</p>
            <p>- No, mi baj? Látom az arcodról, valami rossz hírt hoztál?</p>
            <p>- Igen, ezredes úr, eltalálta. A legénység elégedetlenkedik. Az engedelmességet
               megtagadják. Nyíltan beszélik, hogy az idejük kitelt s el akarják hagyni az ezredet.
               Éppen most.</p>
            <p>Az ezredes szörnyü haragra lobbant.</p>
            <p>- Ki az a vakmerő? Ilyenkor? Éppen az ütközet előtt? Még van egy golyónk a gyáva
               számára!</p>
            <p>- Fájdalom, ezredes úr, sokan vannak. S a legmakacsabb közöttük a legkülönb: Szungyi
               Sándor. Itt csak a legnagyobb szigorúság segíthet, különben a rend fölbomlik
               végképpen.</p>
            <p>Kürthy ezredes szinte elsápadt az ijedtségtől. A Szungyi Sándor neve hallatára feje
               lehanyatlott két keze közé. Hogyan? Az is? Éppen az! Aki az életét mentette meg,
               akinek az életéért ott, a messze távolban együtt imádkoznak azok... akik neki a
               legkedvesebbek a világon... De hát a haza? Hosszas töprenkedéséből a segédtiszt
               hangja riasztotta föl. Nyilván megunta a várakozást.</p>
            <p>- Parancsol, ezredes úr? Nincsen sok idő. Az ellenség a szomszédban van s talán már
               reggel...</p>
            <p>Az ezredes fölegyenesedett. Már vége volt lelkében a kemény tusának. A zászló az
               első, a becsület. A haza.</p>
            <p>- Hat órára ki kell kötni, aki nem engedelmeskedik.</p>
            <p>- Szungyit is?</p>
            <p>- Azt is. Nincs kivétel.</p>
            <p>- De Szungyi nemes ember, ezredes úr.</p>
            <p>- Aki veszedelem idején a zászlóját cserben hagyja, az nem nemes ember. Nem is
               magyar.</p>
            <p>A segédtiszt tisztelgett, sarkon fordult s elment.</p>
            <p>Kemény büntetés a kikötés. Két karjánál fogva kötéllel kikötik a legényt valami magas
               karóhoz, hogy csak a lábujja hegye éri a földet. Ebben a helyzetben két órát is nagy
               kín kitölteni. Hat óra alatt meg olyan szelid lesz tőle a legrakoncátlanabb ember is,
               mint a kezes bárány. Ma is divatban van ez az orvosság a katonáknál.</p>
            <p>S az ezredes kegyetlen itéletét végre is hajtották. Estére csöndes volt a tábor. A
               segédtiszt jelentette is, hogy nincs semmi baj. A Bocskay-huszároknak nagyon elment a
               kedve az elégedetlenkedéstől.</p>
            <p>De elment a kedve az ezredesnek is. Fájt a szíve. Egész éjszaka a szemét sem hunyta
               be s reggel alig várta a pitymallatot, hogy sorra járja derék huszárjait. Mennyi
               dicsőséges csata közös emléke fűzte hozzájuk! Öt órakor teljes parádéban rukkoltak ki
               valamennyien. Legdélcegebb volt Szungyi Sándor most is. Csak egy kissé halovány
               volt, a hat órai kikötésnek annyi nyoma látszott rajta. S az ezred előtt ellovagolt
               az ezredes. Máskor harsány éljenriadallal köszöntötték ilyenkor. Most néma volt az
               ezred. Egy hangot sem lehetett hallani. Az ezredes odament az őrmesterhez.</p>
            <p>- Kiállottad a büntetést?</p>
            <p>- Ki, ezredes úr.</p>
            <p>- A regula szerint meg kell azt köszönni is.</p>
            <p>Szungyi Sándor keményen az ezredes szeme közé nézett.</p>
            <p>- Nincs benne köszönet, ezredes úr.</p>
            <p>- Jön még idő fiam, mikor meg is köszönöd, a magad jószántából. Különben pedig
               elvárom, hogy most is vitézül fogtok harcolni, mint eddig harcoltatok. Hogy méltók
               lesztek a zászlótokhoz. A szabadság lobogójához.</p>
            <p>- Méltók leszünk, ezredes úr.</p>
            <p>De nem használt már a nagy szigorúság sem. A temesvári csata azért elveszett s ott
               veszett el a magyar szabadság is, nem Világosnál. Jól mondta később a hős Klapka
               tábornok, hogy szabadságunk sírja: Temesvár. Déli két óráig a szerencse a magyar
               fegyvereknek kedvezett, a Bocskay-huszárok minden ponton visszaverték az ellenséget.
               De akkor egyszerre minden megfordult. Mintha minden összeesküdött volna a magyar
               szabadság ellen. Bem tábornok, a fővezér, leesett a lóról s a vállperecét eltörte. A
               lövőszer elfogyott. Ellenben az ellenséges osztrák és orosz sereg segítségére
               megérkezett Lichtenstein herceg vezetése alatt tízezer főnyi pihent, harcra kész
               osztrák sereg. A magyar csapatok, Guyon parancsára, hátrálni kezdtek Temesvár felé.
               Hátráltak a Bocskay-huszárok is. Az útszélen egy elhagyott ágyút pillantott meg
               Perczel tábornok. Magához intette Kürthy ezredest,</p>
            <p>- Pajtás, süssük el ezt az ágyút. Tán megállítjuk vele az üldöző ellenséget.</p>
            <p>Az ezredes megcsóválta a fejét.</p>
            <p>- Nem használ már itt ez az egyetlen ágyu semmit sem.</p>
            <p>- Mindegy barátom, - felelt Perczel, - legalább a mienk legyen az utolsó szó.</p>
            <p>El is sütötték az ágyút s az volt a magyar szabadság utolsó szava csakugyan. Az
               üldöző ellenség annál erősebb rohammal támadt rájok, s a magyar seregben végképpen
               fölbomlott a rend. Futott, ki merre látott, Lugos, Temesvár, Arad felé. Sokan, az
               ellenség gyilkos ágyutüze elől az erdők oltalmazó lombjai alá menekültek s ezt az
               utat választotta Kürthy ezredes is.</p>
            <p>Ott érte, benn, mélyen az erdő sűrűjében az éjszaka. Már leborult sötét szárnyával az
               erdőre s az ezredes egy tölgyfa alá dőlt, kimerülten. Egyedül volt. Köröskörül az
               erdő némasága a levert, szerencsétlen, eltiport magyar nemzet halálos csöndjéhez
               hasonlított. Az ezredes csüggeteg szemével az égre nézett s elgondolkozott.
               Szeretett volna a kétséges jövendőbe látni s el, messze, a kolthai udvarház békés
               eresze alá, ahol két szelid leányszív rózsás álmokat álmodik talán éppen ebben a
               pillanatban s ahol egy törődött aggastyán fohászkodik az elveszett magyar
               szabadságért. Óh! elveszett, elveszett minden, minden!</p>
            <p>Egyszerre a gallyak megzörrentek körülötte. A lombok közül egy ember alakja
               bontakozott ki a homályból. Huszár. Bocskay-huszár. A paripáját kantárszáron fogva
               vezette s az ezredes felé közeledett. Az talpra ugrott, megismerte a jövevényt:
               Szungyi Sándor volt. Az idő, a hely egyaránt alkalmas volt a vele való találkozásra.
               Tele van annak a lelke, bizonyosan, a bosszuállás mérgével.</p>
            <p>- Jó, hogy találkozunk, - szólt félig suttogva, - köszönni valóm van.</p>
            <p>Az ezredes úgy hallotta azt, mintha fenyegetőzve mondta volna s a kardjához
               kapott.</p>
            <p>- Jó, - felelte, itt vagyok én is!</p>
            <p>De Szungyi Sándor szeliden, szomoruan, bánatosan intett neki. A hangja
               meg-megcsuklott, mintha a zokogását fojtaná vissza.</p>
            <p>- Csak nem gondolja tán ezredes úr, hogy bántani akarom? Hiszen az ezredes úrnak
               köszönhetem, hogy el nem hagytam a zászlómat a veszedelemben. Egész életemben
               szégyenlettem volna. Igazsága volt, hogy megbüntetett. Az Isten áldja meg érette!
               Köszönöm.</p>
            <p>Sírva borultak egymás nyakába. Nem volt már ezredes az egyik, őrmester a másik. Csak
               magyar ember volt mind a kettő. Volt mit siratniok.</p>
            <p>- Látod, Sándor, - szólt az ezredes. - Az fájt, hogy épp akkor akartam veled tudatni
               egy kedves hírt.</p>
            <p>- Én velem? Mit?</p>
            <p>- Emlékszel még Zsófikára?</p>
            <p>Az őrmester megragadta az ezredes karját.</p>
            <p>- Mit beszél, ezredes úr? Honnan tudja?</p>
            <p>- Hát fiam, az a leány talán most együtt kacag az én menyasszonyommal, ahogy mi itten
               együtt sírunk. Ők még nem tudnak semmit sem.</p>
            <p>S elmondott neki mindent. Az augusztusi hűvös éjszakában, fönn, a magasságos égen
               úszott a hold és a lombok között hidegen nézett le az erdő szomoru bujdosóira. Szinte
               nappali világosság derengett s az ezredes elolvasta Sándornak a Mariska levelét.
               Néha, mikor a levélnek olyan részéhez ért, ahol a jövő édes álmairól volt szó, az
               ezredes hangja önkénytelenül megreszketett s mind a ketten nagyot sóhajtottak. Az
               erdő mélyéből a sóhajtásukat visszaverték a fák s a két férfi ijedten nézett
               egymásra. Semmi, semmi. Egyedül vannak. Csak a gond bujkál itt körülöttük s rá-rá
               nehezedik a szívükre, mint valami kóbor lidérc, amit elűzni nem lehet.</p>
            <p>Majd hosszas hallgatásba merültek. Már a hajnali szürkület kezdett kibontakozni, itt
               is, ott is ébredő madarak szárnycsapása, füttye, éneke hangzott föl s ez
               fölébresztette az ébren álmodókat is. Az ezredes a Sándor vállára tette a kezét.</p>
            <p>- No, Sándor, hát emlékszel-e még Zsófikára?</p>
            <p>Sándor nagyot sóhajtott.</p>
            <p>- Bár ne emlékezném, ezredes úr! Talán jobb volna mind a kettőnkre nézve!</p>
            <p>Az ezredes fölállott.</p>
            <p>- Ha eddig kitartottunk erős lélekkel, becsülettel, most már nem szabad
               megtántorodnunk, elcsüggednünk, Sándor.</p>
            <p>- Nem, ezredes úr, tudom. S én kitartok, véglehelletig. El nem hagyom ezredes
               urat.</p>
            <p>- Pedig el kell hagynod, fiam.</p>
            <p>- Miért?</p>
            <p>- Mindnyájunkért. Ősz apámat, a két leányt védtelenül el nem hagyhatjuk. S nekem
               lehetetlen hozzájuk mennem. Te leszel az oltalmazójuk.</p>
            <p>- Elkerget magától, ezredes úr?</p>
            <p>- Most el. Én egyenesen Nagyváradra megyek s ott leteszem a fegyveremet az oroszok
               előtt. Ez volt a haditanács utolsó határozata. Én pedig mindig aszerint cselekszem,
               mint katona. A többi Isten kezében van. Te pedig menj Kolthára, mondd el, ami
               történt. A gazdaságot szedd rendbe, tartsd rendben, Sándor. Téged nem fognak
               üldözni.</p>
            <p>- Hátha ezredes úr is?...</p>
            <p>Az ezredes lemondóan intett a kezével.</p>
            <p>- Én nem remélek semmit sem. Most is előttem van Görgei tábornok, mikor nyolc nap
               előtt, az utolsó haditanácsban elbúcsúztam tőle. Tudod, mi volt hozzám az utolsó
               szava?</p>
            <p>- Micsoda?</p>
            <p>- Viszontlátásra, - szólt, - barátom! Az akasztófa alatt.</p>
            <p>Sándor megrettenve nézett rá.</p>
            <p>- Az lehetetlen, - rebegte. - Hősöket nem hurcolnak bitófára.</p>
            <p>- Fiam! Jaj a legyőzöttnek! Régi közmondás. Ma is igaz. Ne beszéljünk erről, majd
               meglátjuk. De a kedveseim felől nyugodt akarok lenni. Igérd meg, hogy nem hagyod el
               őket, sem jóban, sem rosszban.</p>
            <p>- Esküszöm, ezredes úr. Mindenre, ami szent előttem. Hogy mellettük maradok, hogy el
               nem hagyom őket. Soha, soha.</p>
            <p>Az ezredes megszorította a fiu kezét.</p>
            <p>- Jól van. Most már mehetünk.</p>
            <p>A nap első sugarai már beosontak a fák közé s megcsillantak a harmatos leveleken. S a
               két férfi kantárszáron vezetve a lovát, csöndesen, némán, lehorgasztott fejjel
               megindult. Az egyik észak felé, a másik nyugatnak. Mind a kettő csüggedten, borus
               szívvel, mind a kettő az erdő homályos útján, a bizonytalan, a reménytelen jövendő
               elébe.</p>
            
         </div>
        <div type="chapter">
            <head>
              VI. Utoljára.
            </head>
            <p>Elmúlt, elröpült a kalászontó nyár a kolthai udvarház fölött, észrevétlen. Sőt a
               szüret is. Nem gondolt arra most senki sem. A magyar házakban más gond ütött tanyát.
               A nemzet megdermedve nézte a bosszu gyilkos művét, ami még csak akkor kezdődött el
               javában, mikor a magyar honvédség Világosnál letette a fegyvert, majd október
               másodikán kapitulált Komárom vára is, a bevehetetlen erősség. Nyomban ezután
               következett október hatodikán a Batthyány Lajos gróf s a tizenhárom aradi vértanu
               szörnyü tragédiája. Senki sem tudta, kik fogják még követni a hősöket - a
               bitófán.</p>
            <p>Már a nap alkonyatra készült. Az ebédlőben csöndesen, hallgatagon ültek a leányok,
               Kürthy Bálint úr pedig föl- s alá járkált, nyugtalanul. Néha rágyujtott a pipájára,
               de alig szippantott kettőt-hármat, letette a pipát. Nem esett jól az sem. Nagy dolog,
               mikor a pipás embernek nem izlik a pipa! A fejét lehorgasztotta, de minden
               kocsizörgésre, ami kívülről behallatszott, figyelve, hallgatózva fülelt. Mariska
               aggódva nézte az öreg úr komor arcát s végre is megkérdezte:</p>
            <p>- Apa, vallja meg, vár valakit. Vagy valamit.</p>
            <p>- Várok, fiam.</p>
            <p>- Legalább azt mondja meg: jó, vagy rossz hírt vár-e? És hogy Sándor hová ment? Mikor
               Istvántól ideérkezett, Temesvár alól, azzal az igérettel jött, hogy itt marad velünk,
               hogy oltalmazónk legyen. S alig két hónapja, máris itthagyott. Ezt nem értem, apa.
               S azt sem, hogy Istvánról semmi hír sem érkezik.</p>
            <p>Az öreg úr zavarodottan köhintett. Bezzeg, régi jó kedvéből nem maradt már meg semmi
               sem! Zsófika is bátortalanul szólott hozzá.</p>
            <p>- Én sem értem. És haragszom Sándorra, hogy így titkolódzik ő is. Mit titkolnak?
               Mitőlünk?</p>
            <p>Kürthy Bálint úr hátratett kézzel állott meg előttük.</p>
            <p>- Nem akartam nektek előre szólni róla. De most már magam is nyugtalan vagyok.</p>
            <p>Kivette az óráját, talán már tizedszer s megnézte.</p>
            <p>- Már itt kellene lenniök, - szólt.</p>
            <p>- Kiknek?</p>
            <p>- Ej, hát Istvánnak meg Sándornak.</p>
            <p>A leányok fölugrottak. Odafutottak az öreg úrhoz. Mariska átölelte a nyakát, Zsófika
               a karjába kapaszkodott s félig nevetve, félig sírva rimánkodtak neki.</p>
            <p>- Hogyan? Miképpen? Hát kiszabadult István? Hát nem lesz semmi baja? Hazabocsátják?
               Ugy-e, ugy-e, hazabocsátják?</p>
            <p>Az öreg úr nagyot sóhajtott.</p>
            <p>- Nem tudom. Reméltem. De most már aggódom miatta. A dolog úgy történt, hogy
               meghallottam, hogy a komáromi várőrség, mikor kapitulált, menedéklevelet kapott.
               Aki ilyen menedéklevélre tett szert, azt nem bántják, szabadon mehet, ahová akar.
               Haditörvényszék elébe sem citálják, akár honvéd volt, akár nem. Klapka kikötötte azt.
               Komáromi barátaim segítségével titokban ilyen menedéklevelet szereztem az István
               számára s azt vitte el neki Sándor. Kiszámítottuk, hogy ma délre hazaérkeznek. De már
               négy óra is elmúlt... és híre hamva sincs egyiknek sem. Mi történt?</p>
            <p>- Mi történt? - ismételte Mariska.</p>
            <p>- Igazán nem tudom. De aggódom. Déltájban vonult el errefelé éppen egy császári
               gyalogezred, a Schlick tábornok hadtestéből. Hátha azzal találkoztak... és...</p>
            <p>- Elfogták...</p>
            <p>- Attól tartok!</p>
            <p>Zsófika közbeszólott:</p>
            <p>- Elmehetnénk elibök. Az idő elég jó. Kocsin legalább Perbetéig is elmehetnénk. Hátha
               valami hírt hallunk felőlük? Vagy éppen útban találjuk őket?</p>
            <p>Mariska kapva-kapott rajta. Bálint úr nem is ellenkezett.</p>
            <p>- Nem bánom, fiam, fogassatok be.</p>
            <p>Tíz perc mulva kocsin ültek a leányok. Stepán volt a kocsis, aki a zombori menekülés
               óta itt maradt Kolthán, a Bálint úr szolgálatában. A kocsi lassan gördült előre a jól
               letaposott úton. A leányok szótlanul tekintettek szanaszét a nyájas vidék halmos
               tájékain. Az ősz szomoru, pusztító kezének a nyoma látszott a tarlókon, a sárguló
               fákon s az ereszkedő köd felhőbe borította a messziséget. Néhol, ahol az út egyenes
               volt, kémlelve néztek előre: nem tünik-e föl a látóhatáron valami szembe jövő kocsi?
               Az országút mellett, benn, a szántóföldek közepén kis tanya falai fehérlettek. Az is
               néma volt, mintha senkisem lakná. Az árokparton, hervadó akácfa tövében két emberi
               alakot pillantottak meg. Az egyik a fa alatt feküdt. A császári hadsereg tiszti
               egyenruhája volt rajta s úgy feküdt ott, mozdulatlanul, mintha aludnék. Mellette meg
               másik ember állott, könyökével a botjára támaszkodva.</p>
            <p>Zsófika a tisztre mutatott.</p>
            <p>- No, ez is szép katona! Elalussza a marsot. Bezzeg, ha futnia kellene, nem volna
               ilyen lusta!</p>
            <p>Azon aztán nevettek mind a ketten. Az ember, aki az alvó tiszt mellett állott,
               fölpillantott rájok, de nyomban félrefordította a fejét, mialatt a szeme megvillant.
               Csak félig s rövid szempillantásig látszott az arca, de oly gonosz kifejezés ült
               azon, hogy a leányok szinte félve néztek rá. Stepán meg hátrafordult a bakról.</p>
            <p>- Ezzel sem volna jó éjszaka találkoznunk az erdőn.</p>
            <p>A leányok összenéztek. Mariska fázósan húzta össze a kabátját.</p>
            <p>- Zsófika! Különös. Majdnem azt hittem, hogy Prikoszits Miska az az ember.</p>
            <p>- Dehogy. Csak képzelődik, kisasszony. Mit keresne itt az a gazember?</p>
            <p>Aztán megint előre néztek s beszélgettek. Arról, amire gondoltak: a távollevőkről, s
               lassanként meg is feledkeztek az útszéli két alakról. Perbeténél lassan kapaszkodtak
               föl, lépésben, a lovak a dombra. Mikor annak a tetejére ért a kocsi, a domb másik
               oldalán, Perbete felől, szemközt, egy másik szekér közeledett feléjük. Egyetlen
               ember ült rajta: a kocsis. De a leányok megismerték már messziről s egyszerre
               kiáltottak föl:</p>
            <p>- Sándor!</p>
            <p>Csakugyan Szungyi Sándor volt. Aki azelőtt ismerte a Bocskay-huszárok vitéz, nyalka
               őrmesterét, most meg nem ismerte volna. Az arcát sürü fekete szakáll nőtte be s
               egyszerü, szürke polgári ruhájában olyan csöndes, békés földmívesnek vagy botos
               ispánnak látszott, akinek sohasem fordult meg kard a kezében. Mikor a leányokhoz ért,
               megállította a lovait s csodálkozva, kérdően nézett a leányokra. Azok száz kérdéssel
               rohanták meg.</p>
            <p>- Sándor! Hát egyedül? Hát az ezredes? Mi történt? Elfogták?</p>
            <p>Sándor szomoruan intett.</p>
            <p>- El.</p>
            <p>- Hogyan? Miért? Mondja el, hamar!</p>
            <p>- De kisasszony, itt az országúton nem lehet mindent elmondani. Az idő különben is
               drága, ha valamit tenni akarunk a megmentésére. Gyerünk haza. Majd otthon...</p>
            <p>Mariska a szavába vágott.</p>
            <p>- Nem, nem, Sándor. Én oda akarok menni, ahol ő van. Megosztani a sorsát, vagy
               megkisérelni, hogy megmentsem.</p>
            <p>- Hiszen én is azt akarom. De...</p>
            <p>- Akkor vigyen oda, tüstént.</p>
            <p>Sándor gondolkozott.</p>
            <p>- Én nem bánom, kisasszony. Szívesen teszek mindent. De gondolja meg! Mindjárt itt az
               éjszaka. Ezer veszedelemmel, fáradtsággal, szenvedéssel kell megküzdeni. Nyugodtan,
               kitartással. Ha képesnek érzi rá magát, én kész vagyok visszafordulni.</p>
            <p>- Igen, igen, Sándor, - sietett Mariska megnyugtatni. - Eltűrök minden szenvedést,
               csak a közelében lehessek. Csak tehessek valamit érette. Aztán Zsófika is velünk
               jön, ugye? Ugy-e, nem hagynak el?</p>
            <p>- Nem, nem, nem. Soha!</p>
            <p>- Jól van, nem bánom, - szólt Sándor. - Akkor Stepán az én kocsimmal menjen haza
               Kolthára s mondja el a dolgot Bálint úrnak. Hogy ő is tudja meg, mi történt. Öregsége
               miatt ő úgy sem tehet a fiáért semmit sem.</p>
            <p>Sándor hamarosan átült a leányok kocsijára. Stepán meg a Sándoréra. A lovak közé
               vágott s megindultak. Stepán Koltha felé, Sándorék meg Komáromnak. Lassan kocogtak,
               már az éjszaka is leszállt s az utasokat sürü őszi köd burkolta körül. Mariska váltig
               siettette.</p>
            <p>- Miért nem megyünk gyorsabban? Hiszen így soha sem érünk oda!</p>
            <p>- Jobb így. Minél sötétebb lesz, annál jobb. Legalább nem látnak bennünket.</p>
            <p>- Borzasztó! - sóhajtott a leány. - Hát így kell rejtőznünk, bujdokolnunk, éjjeli
               sötétségben, mintha gonosztévők volnánk. Hát igazság ez?</p>
            <p>- Dehogy igazság, kisasszony. Csakhogy hol jár most az igazság? Bizony nem
               Magyarországon!</p>
            <p>- Legalább mondja el, Sándor, hogy mi történt?</p>
            <p>- Még elmondani is keserves! Nagyváradon találtam rá az ezredes úrra, ott volt azóta
               mindig, mióta a fegyvert letette. Nagyon jól bántak vele. Beewald orosz ezredes még a
               fegyvereit is visszaadta s mosolyogva mondotta neki, hogy sajnálja, hogy az ezredét
               és a rangját is nem adhatja vissza. Vendéglőben lakott. Mindaddig hozzá sem szóltak.
               Nagyon megörült a komáromi menedéklevélnek s bántódás nélkül útra keltünk azonnal.
               Komáromig semmi baj sem volt. De ott, én mostanig sem tudom elképzelni, miért, hogyan
               tudták meg. Azt hiszem, valami áruló már előre figyelmeztette a híd őrségét. Mikor a
               menedéklevelet előmutatta, négy fegyveres katona tüstént közrefogta. A menedéklevelet
               oda sem adták többé neki. A kezeit összeláncolták.</p>
            <p>- Ah! Istenem!</p>
            <p>- Igen. Úgy kisérték a várba, mint valami tolvajt. Az én hős ezredesemet! Alig volt
               annyi ideje, hogy rám kiáltson: Sándor, vidd el a hírét... Tudtam már, hogy kinek,
               Mariska kisasszony!</p>
            <p>Gondolatokba merültek, megint, mind a hárman. Amint Szentpétert elhagyták, dombtetőre
               értek s arról lekanyarodott a kocsi a rétre. Még a zörgése sem hallatszott. A
               távolból, kelet felől a ködön valami halvány világosság szűrődött keresztül. Mariska
               megismerte azt. A Komárom városi lámpák világa volt. Éppen ellenkező irányban
               mentek. Ijedten kiáltott Sándorra:</p>
            <p>- Hát nem Komáromba megyünk?</p>
            <p>- Persze, hogy nem. Csak legyen nyugodt kisasszony, bízzék bennem. Hiszen meg is
               igérte...</p>
            <p>Vagy egy félóráig mentek a réti úton. S akkor fényes, széles ezüst szalag tünt föl
               előttük. A Duna. Hullámos vizében meg-megcsillant az éjjeli halovány világosság s
               egy-egy bujdosó csillag. A kocsi egyenesen a víz felé tartott. A parton Sándor
               megállította a lovakat s leszállott. Alig húsz lépésnyire halászkunyhó állott a
               vízparton, nádból összetákolt sátor, amiből emberek jöttek a jövevények elébe s
               csöndes jó estével köszöntötték őket.</p>
            <p>- Adjon Isten, - fogadta Sándor. - Van itt csónak?</p>
            <p>- Mi végre?</p>
            <p>- Fömötör Pálnéhoz.</p>
            <p>A halászok susogva tanakodtak. Azután az egyik megszólalt.</p>
            <p>- Kitől jönnek?</p>
            <p>- Kulacs bácsitól.</p>
            <p>- Mehetünk.</p>
            <p>Kevés beszédü a halász-ember. Szokva van a hallgatáshoz, a csöndhöz. Míg Sándor a
               lovakat kifogta s a kocsihoz kötötte és szénát tett eléjök, azalatt a halászok
               eloldták a csónakot a karótól, amelyikhez a vízparton kötve volt, s valamennyien
               beszállottak a csónakba. A legények fölgyűrt ingujjal, izmos kezökbe fogták a
               lapátokat s a csónak csöndesen kisuhant a Dunára. A néma, sötét éjszakában csak a víz
               locsogása hallatszott s a messze távolból valami morajló zsongás: a vizek beszéde. A
               leányok szótlanul hallgatták azt. Két oldalt, a partok árnyékos berkei sötétlettek s
               az éjjeli szellő meg-megcsapta a víz hátát. Körülbelül egy félóráig mentek a vizen,
               szótlanul, mindig ár ellenében. Már elhagyták a Vágot is, ami éppen a komáromi vár
               alatt ömlik a Dunába. A csónak még egyet kanyarodott a túlsó part felé, azután néhány
               evezőcsapás után a legények fölemelték a lapátokat. Egy malomnak a kerekei zúgtak,
               zakatoltak ott előttük s a malom ablakából gyönge világosság szürődött ki az éjjeli
               sötétségbe. Még akkor gőzmalomnak híre se volt a Duna mentén, ellenben a vizen
               szanaszét tömérdek ilyen dunai malom kereke zakatolt. Amint a csónak megállott a
               malom oldalánál, az egyik halászlegény az evezővel hármat koppintott az épület
               deszkafalára. Arra aztán kinyílt az ajtó. Termetes, kövér asszonyság nyitotta azt
               ki, de csak félig és csöndes, közömbös hangon szólt le a csónakban ülőkhöz:</p>
            <p>- Mi járatban vannak?</p>
            <p>Az egyik halász arra ugyancsak csöndesen megint azzal az egyetlen szóval felelt:</p>
            <p>- Kulacs.</p>
            <p>Az asszony nem szólt rá semmit. Belülről, az ajtó mögül létraféle mozgó lépcsőt
               húzott ki s lebocsátotta a csónakba. Fölül, a malom korlátján ő maga fogta, hogy
               szilárdan álljon, a csónakban meg a halászok támasztották meg. Azon aztán fölmentek a
               leányok a malomba. Utánuk Szungyi Sándor. Mikor mind a hárman fönn voltak, az asszony
               fölhúzta a lépcsőt is s intett a halászoknak. Azok szó nélkül megfordultak s pár
               pillanat múlva eltüntek a sötétségben. Messziről is vissza hallatszott, mint szeli
               evezőjük egyenletes csapásokkal a vizet.</p>
            <p>Olyan szomoru, olyan titokzatos volt mindez! Mariska megremegett. A kerekek s a
               malomkövek zúgása, a víz csapkodása olyan zűrzavaros lármát csinált, hogy a feje
               szinte belékábult. Benn, a malomban fehér, lisztes alakok sürögtek-forogtak s a garat
               eszeveszett gyorsasággal zakatolt. De az asszony, aki vezette őket, nem is engedte,
               hogy körültekintsenek, betuszkolta őket egy ajtón a szobába. Szerény faggyúgyertya
               világította azt be. Egy asztal, egy szekrény, meg két ágy volt az egész bútorzata. Az
               asszony elkoppantotta a gyertyát, akkor valamivel jobban égett az, és a szoba
               világosabbá lett. Aztán sorra nézte a jövevényeket, vizsgálódva. Nem csodálkozott.
               Látszott, hogy szokva van az ilyen különös látogatásokhoz. Sándor röviden elmondta
               neki a jövetelük okát.</p>
            <p>- Kürthy István ezredes. Tán tudja is már Fömötör néném. A kisasszony az ezredes úr
               menyasszonya.</p>
            <p>A jó asszony összecsapta a kezét, sajnálkozva.</p>
            <p>- Uram, teremtőm! - sóhajtott. - Tudom már! Tegnap este hozták be. Már Kulacs bácsi
               járt itt miatta.</p>
            <p>Mariska harmadszor hallotta ezt a különös nevet. A jó Fömötörné arcáról, szavaiból
               annyi becsületes jószívűséget olvasott le, hogy alig pár pillanat alatt minden
               bizalmatlansága eloszlott.</p>
            <p>- De hát ki az a Kulacs? - kérdezte. - Úgy emlékszem, mintha István is írt volna
               ilyen nevü emberről.</p>
            <p>- Az, az, kisasszony, - sietett Sándor megerősíteni. - Velünk küzdött a szabadságharc
               alatt, markotányos volt. S most az üldözött hősök egyetlen pártfogója.</p>
            <p>- Kulacsnak hívják?</p>
            <p>- A táborban csak úgy hívtuk. Az igazi nevét nem tudja senkisem.</p>
            <p>Azalatt Fömötörné a szekrényből valami könyvet vett elő s abban lapozgatott. Letette
               a könyvet az asztalra.</p>
            <p>- A Bocskay-huszárok ezredese volt. Tegnap fogták el a komáromi hídnál. Óh! be van
               nálam írva, a többivel együtt! A legszigorubb fogság. Közlekednie, beszélnie senkivel
               sem szabad. Ennyit tudtunk meg róla.</p>
            <p>- De én beszélni akarok vele! - kiáltott Mariska.</p>
            <p>Fömötörné megfogta a kezét s odavezette az ablakhoz, amelyet kinyitott. Szemközt az
               ablakkal, a parton, a lombtalan fák közül előszürkéllett a komáromi vár falának
               egy-egy darabja. Fömötörné szomoruan oda mutatott.</p>
            <p>- Igy beszélhet, kedves kisasszony. A fogoly ablaka nappal ide látszik, legalább az
               imádságait arrafelé sóhajthatja.</p>
            <p>Mariska némán bámult ki az ablakon. Tehát ott van! És nem is sejti, hogy innen, az
               éjjeli sötétségből, a hullámzó víz hátáról az ő zokogó szíve száll feléje, át a
               hullámokon, a sötétségen, a rideg várfalakon és a vasrostélyon! Elmerült a sötét
               falak nézésében. Vajjon alszik-e már? Miről álmodik? Nem törik-e meg hősi lelke?
               Van-e szabadulás, van-e reménység?</p>
            <p>A jó Fömötörné, mintha leolvasta volna a leány arcáról keserves tépelődéseit,
               vigasztalni próbálta.</p>
            <p>- Ha itt kerül ítélet alá, kisasszonyom, akkor mindent remélhetünk.</p>
            <p>- Hát még azt sem tudják?</p>
            <p>- Semmit sem tudunk. Holnap már talán Kulacs újabb hírt hoz. Eddig csak annyit
               tudunk, hogy a legszigorúbban őrzik valamennyi fogoly között. Most pedig pihenjenek
               le, kisasszonyom s álmodjanak szépet.</p>
            <p>Mariska fázósan húzta össze a kendőjét.</p>
            <p>- Aludni! Itten! Óh! úgy félek.</p>
            <p>Fömötörné nevetve nézett rá.</p>
            <p>- Fél? Mitől? Óh! A Fömötörné malmában nincs mitől félnie! Itt aludhat bátran,
               kisasszony! És álmodhat szépeket. Szabadságról, hűségről, becsületről. Messze földön
               nem volnának ilyen biztonságban, mint itt, a mi kedves, hűséges, ősi Dunánkon! Olyan
               hűséges az, mint a magyar ember szíve; megőrzi és megvédelmezi, akit szeret.</p>
            <p>Megsimogatta a Mariska arcát, gyöngéden, szeretettel. Sándor azalatt csöndes
               jóéjszakát köszönt s kiment a szobából. A leányok magokra maradtak Fömötörnével. A
               malomkerekek zakatoltak s a Duna vize halkan morajlott. Néhány percig szótlanul
               ültek. Mariska néha-néha az ablakra pillantott, amin át csak az éjjeli sötétség
               leskelődött. Egyszerre különös hangok vegyültek a malom s a víz zúgása közé. Valami
               mély bánattól rezgő dal csendült föl, síró panaszos, magyar nóta. Az első sora úgy
               hangzott, mintha valahol messze-messze, a másik sora már úgy, mintha itt dalolnák
               valahol a közelben. Mariska figyelve hallgatta.</p>
            <p>Bécs várostól nyugatról keletre</p>
            <p> Hidegen fúj a szél;</p>
            <p> Bánatot hoz a magyar nemzetre,</p>
            <p> Mert véle felhő kél...</p>
            <p>Felhő, felhő, örökös felhő! Az égen, a Duna fölött s az üldözött, a letiprott nemzet,
               az elhagyott menyasszonyok szívében is. A jó Fömötörné arca is elszomorodott.</p>
            <p>Mariska ránézett.</p>
            <p>- Kik dalolják ezt a szomoru nótát?</p>
            <p>- A molnárlegények.</p>
            <p>- Milyen szépen dalolnak! Magyar emberek, persze?</p>
            <p>- Óh, igen. Sándor is velük dalol. Honvédtiszt volt az a molnárlegény, valamennyi. S
               a halászlegények is, akik önöket idehozták. Most így bujdokolnak, míg valahol
               alkalmas rejtekhelyet tudunk találni nekik. Hősök mindannyian. Közöttük van Erdélyi
               János is, a költő... Fél-e még, kisasszony?</p>
            <p>Mariska megszorította az asszony kezét s bízóan nézett rá.</p>
            <p>- Nem, nem félek, jó Fömötörné.</p>
            <p>Reggel volt már, mikor a leányok el tudtak aludni. Délfelé volt, mikor fölébredtek. A
               Dunavidék pompás panorámája tárult eléjök. Sándor már bement akkor a városba. Friss
               hírekért, amint a jó Fömötörné mondta. A molnárné jóízü reggelit adott a leányoknak,
               molnárpogácsával. Délre meg túrós csuszát, halászlevet. Tömérdek kedveskedéssel
               ezerféleképpen el tudta őket foglalni, csakhogy kizavarja őket borus
               gondolataikból.</p>
            <p>Estére megjött Sándor. A tegnapi kerülő úton, az izsai halászok csónakján. Szomoru
               volt. A leányok pedig egész nap azzal vigasztalgatták egymást, hogy talán jó hírt
               hoz. Egy darab papirost adott át Mariskának. Plajbásszal volt ráírva néhány szó.</p>
            <p>- Kézcsók és üdvözlet a sírig hű fogolytól, Istvántól.</p>
            <p>A sírig hű fogolytól. Milyen szomoru, mégis milyen kedves szavak! Milyen kedves
               kézvonások!</p>
            <p>- Ennyi az egész, amit szerezni tudtam. Különben lehetetlen biztos hírt hallani
               felőle. A szegény Kulacs bácsi már minden követ megmozgatott s azt mondja, ő sem érti
               a dolgot. Még egyetlenegy fogolynál sem voltak ilyen szigoruak és titoktartók.</p>
            <p>Aztán megint álmatlan éjszaka következett. S arra megint a gyötrődés, a reménykedés,
               a várakozás végtelen napja. Alkonyat felé már nyugtalanul várták, mikor közeledik a
               hírmondó csónak. De nem jött senkisem. Hanem megjött a malmok félelmes ellensége: a
               vihar. Szörnyü erővel tört ki. Itt, a Duna kellős közepén, a recsegő faalkotmány, a
               rozoga malom körül. A hideg, őszi zápor hatalmasan verte a malom tetejét, oldalát, s
               az orkán fölkorbácsolta a hullámokat, amelyek haragosan, tajtékozva zúgtak. A jó
               Fömötörné aggódva sürgött-forgott s osztotta a parancsokat a molnárlegényeknek. Néha
               be-betekintett a leányokhoz.</p>
            <p>- Valóságos istenítélet! - szólt. S az ajka valami imádságot mormogott.</p>
            <p>Majd figyelve nyujtotta előre a fejét. Hallgatózott. Már tizenegy óra körül járt az
               idő, éjfél felé. A malomzúgás s a zivatar üvöltése közben három egyforma ütés
               hallatszott a malom deszkaoldalán.</p>
            <p>- Jézus Mária! Ilyen időben! Valami nagy baj lehet!</p>
            <p>Sietett, ki, az ajtóba. Mikor néhány perc mulva visszatért a leányokhoz, az arca
               csupa rémület volt.</p>
            <p>- Tudtam, - szólt, - mindjárt tudtam, hogy baj van.</p>
            <p>Mariska izgatottan sürgette.</p>
            <p>- Mi baj? Micsoda? Mondja meg, kedves Fömötörné, tüstént.</p>
            <p>- Az ezredes urat ma éjjel elszállítják.</p>
            <p>- Istenem! Hová?</p>
            <p>- Azt eddig nem tudják. De Kulacs bácsi azt üzeni, hogy ha még egyszer látni akarja
               kisasszony, gondoskodott róla, hogy ez a kívánsága teljesüljön. Sándor öcsém ott
               várja, a túlsó parton, a vár alatt.</p>
            <p>Mariska már akkor magára kapta a kabátját.</p>
            <p>- Gyerünk, - szólt elhatározottan.</p>
            <p>Fömötörné le akarta beszélni.</p>
            <p>- Ilyen időben! Mit gondol! Hiszen valóságos életveszedelem. Még a halászokat is
               próbára teszi az ilyen vihar. Hát még az ilyen gyönge leányt, aki nincsen szokva a
               förgeteghez.</p>
            <p>- Óh! Hozzászokom! A jó Isten velem van, azt tudom. Azután kisebb-e az a veszedelem,
               amiben ő van?</p>
            <p>Nem lehetett lebeszélni. Zsófika is fölöltözött. A jó Fömötörné rájok adta minden
               kabátját, nagykendőjét, ami a malomban volt. A rettenetes szélviharban alig tudtak a
               lenn várakozó csónakba lejutni. Folyton ingott az, amint a zajló hullámok ide-oda
               csapkodták. S a malom is recsegett-ropogott, mintha minden össze akart volna omlani.
               A leányok ügyet sem vetettek arra. Szerencsésen lejutottak s a halászok erejök minden
               megfeszítésével kezdtek evezni. A molnárné imára kulcsolta a kezét, úgy sóhajtott
               utánok:</p>
            <p>- Az Isten segítsen, védjen benneteket, szegény emberek!</p>
            <p>Beletelt egy óra, míg a halászok partot értek a csónakkal. Úgy hányta-vetette a
               gyönge alkotmányt a viharverte víz, mint a szél a pelyhet. De a legények
               kitartottak. A leányok összeázva, dideregve a hidegtől, léptek a partra. Koromsötét
               éjszaka volt. Sándor már ott várta őket a parton. A fák között, a nedves, puha füvön
               vezette őket a vár egyik félreeső ajtajához. Ott megállották. Szorosan a falhoz
               lapultak s alig mertek megmoccanni. Sándor susogva beszélt hozzájok.</p>
            <p>- Két órakor viszik. Most körülbelül egy óra lehet. Nemsokára jön Kulacs bácsi, ő
               majd bevezeti a kisasszonyékat. A fő az, hogy csöndben legyenek. El ne árulják
               magukat, mert akkor végünk van mindnyájunknak! Én addig itt várakozom.</p>
            <p>A leányok megnyugtatták. Csupa víz volt a ruhájuk s a cipőjük is átázott, de azért
               nem panaszkodtak. A fák zúgtak a szélben s a hideg, ólmos őszi eső verte őket. Vagy
               egy negyedóráig várakoztak így, remegve, dideregve. Akkor kinyílt az ajtó.
               Odanéztek, de nem láttak senkit sem. Mindennek a körvonala összefolyt az éjszakai
               sötétségben. Csak rekedt hangot hallottak, amelyik kiszólt a kapun.</p>
            <p>- Ki van itt?</p>
            <p>Sándor ugyanolyan halkan, susogva felelt.</p>
            <p>- Kulacs.</p>
            <p>- Jöjjenek.</p>
            <p>A két leány bement az ajtón, amely bezáródott utánuk. Sándor künn maradt. Ismeretlen
               volt az az ember, aki a leányokat vezette. A várbeli fogházőrség hosszu köpenyegét
               viselte, amelynek a gallérját a füléig fölgyürte s a sapkáját mélyen a szemére
               húzta, hogy az arcából nem látszott semmi sem. Elhagyatott udvaron mentek keresztül,
               majd a vezető fölnyitott egy ajtót s akkor szűk, alacsony folyosóra jutottak.
               Végesvégig rajta, nagy távolságban egy-egy mécses világította be a folyosót. Annak
               körülbelől a közepéig értek s ott egy nyitott ajtónál megállottak. Az ismeretlen
               vezető betuszkolta őket.</p>
            <p>- Erre fognak elmenni, - szólt suttogva. - Innen megláthatják. Csak csönd! csönd!
               Vigyázat! Majd visszajövök érettük.</p>
            <p>Azzal ott hagyta őket. A kamara alacsony és sötét volt s csaknem tele apróra vágott
               fával. A leányok fáradtan dőltek le rája. Visszafojtott lélekzettel vártak, lestek
               valami hangot, vagy valami lehetetlenséget, ami megmentse őket a várakozás, a kétség
               e gyötrelmes bizonytalanságától. Végre, egy hosszu, végtelennek tetsző idő multán
               lépések hallatszottak. Egyenletes, ritmikus lépések, mintha több ember közelednék. A
               kemény téglakockák nagyokat koppantak. Mariska az ajtóhoz támaszkodva, előre
               nyújtotta halovány szép fejét, hallgatózva, lesve.</p>
            <p>Nemsokára az ajtóhoz ért a menet. Elől az ő ismeretlen vezetőjük, köpönyegébe,
               sapkájába burkolózva. Egyik kezében lámpást, a másikban nagy kulcscsomagot tartott.
               Utána két fogoly, egymáshoz láncolt kézzel... Óh! megismerte Mariska, meg. Az egyik
               Kürthy István volt, az ezredes. A másik Nyáry Pál, Pestvármegye volt alispánja. S
               utánuk két fegyveres katona, föltűzött, vállravetett szuronnyal. Az ezredes mereven,
               lángoló arccal nézett a fáskamra sötét ajtajára. Mariska arról sejtette, hogy az
               ezredes is tudja, hogy ő itt van. S ott, a félhomályban, az alatt a pillanatnyi idő
               alatt összevillant szerelmes tekintetük. Egy év óta nem látták egymást s most - talán
               utoljára.</p>
            <p>- Isten, Isten veled!</p>
            <p>Micsoda pillanat! Milyen búcsúzás! Mennyi szeretetet, hűséget, gyötrelmet, biztatást,
               az érzelmek mennyi viharát mondták el egymásnak abban az egyetlen, abban a rövid,
               néma szempillantásban!</p>
            <p>Azután eltünt minden. Sokáig nem is hallottak semmit sem. Egymáshoz simulva,
               szótlanul, csöndben zokogtak mind a ketten. A szivökre szorították a kezüket, hogy
               visszafojtsák lelkök ki-kitörő hangos jajszavát. Zsófika gyöngéden simogatta a
               Mariska könnyes arcát.</p>
            <p>- Bátorság! Bátorság, kedves, drága kisasszony! - susogta.</p>
            <p>Majd, sok idő mulva csöndesen, zajtalanul jött érettük a porkoláb. Talán ugyanaz az
               ember, aki idevezette őket. A leányok meg sem nézték. Kivezette őket ugyanazon az
               úton, amelyiken idejöttek. Az ajtót bezárta utánuk. A leányok körülnéztek s a
               sötétben két férfit pillantottak meg. Zsófika susogva rájuk kiáltott.</p>
            <p>- Sándor!</p>
            <p>A két férfi sietve közeledett hozzájuk. Az egyik Sándor volt.</p>
            <p>- Látták? - kérdezte.</p>
            <p>- Óh, láttuk!</p>
            <p>- Mi már tudjuk, hogy hová vitték.</p>
            <p>- Hová?</p>
            <p>- Pestre. Az Ujépületbe.</p>
            <p>- Istenem! - sóhajtott Mariska.</p>
            <p>Az Ujépületből nem szabadult még ki senkisem. Onnan csak két út vezetett ki: az egyik
               az örökös börtönbe, a másik a vesztőhelyre.</p>
            <p>A másik férfi lassan odament hozzájuk. A leányok akkor ismerték meg. Hiszen ez az a
               börtönőr, aki bevezette őket! A ruhája legalább ugyanaz. Zsófika megkérdezte
               Sándortól.</p>
            <p>- Sándor! Ki ez az idegen?</p>
            <p>- Idegen? Persze, még nem is ismerik. Ez Kulacs bácsi. A mi kedves jó Kulacs
               bácsink.</p>
            <p>Az idegen lehajtotta a köpönyege gallérját s mintha köszönni akarna, levette a
               sapkáját. Zsófika az arcára tekintett s akkor hangosan nagyot sikoltott.</p>
            <p>- Atyám! Édes jó atyám!</p>
            <p>Az idegen kitárta a karját.</p>
            <p>- Zsófika! Édes egyetlen leányom!</p>
            <p>Oly megható volt ez a találkozás, oly váratlan! Mariska egy pillanatra szinte
               elfeledte a saját maga szenvedését is. Kulacs, a jó Kulacs bácsi a Zsófika apja! Csak
               azt látta, hogy a szegény, önfeláldozó leány, ime, föltalálta az apját, akiről
               esztendők óta hírt sem hallott. Csodálatos! Hogy éppen az ő élete útját sodorta így
               össze a sors az ő bajukkal, szenvedésükkel.</p>
            <p>- Hogyan, Kulacs bácsi? Hát akkor...</p>
            <p>Kulacs bácsi tért először magához.</p>
            <p>- Ugy-e, ugy-e, a gondviselő Isten nem hagy el? Nem. Megsegít ezután is. Majd az úton
               kibeszélhetjük magunkat. Csakhogy találkozhattunk! Óh! még sokat kell tennünk! Az
               ezredest Pestre viszik. Ott nehezebb lesz segíteni, de megpróbáljuk. Előre,
               gyermekeim! Isten nevében!</p>
            <p>A csónak még ott várta őket a parton. Egy óra alatt leértek az izsai halásztanyához.
               Sándor befogta a lovakat. Azután kezébe vette a gyeplőt. Mellette Kulacs bácsi ült, a
               bakon, a leányok meg a hátulsó ülésen. Mikor megindultak, a halászok halkan utánok
               sóhajtottak:</p>
            <p>- Isten vezéreljen benneteket!</p>
            
         </div>
        <div type="chapter">
            <head>
              VII. A hadbiró.
            </head>
            <p>Atanaszkovics Miklós, vagyis Kulacs bácsi, a Bocskay-huszárok derék markotányosa,
               érdekes alak volt. Testvére volt Atanaszkovics Demeternek, annak a rác
               korcsmárosnak, akinél Mariska, mikor Zomborból menekült, csaknem a rabló szerviánusok
               kezébe esett. Együtt örökölték az utszéli korcsmát, meg nehány holdnyi kis gazdaságot
               s miután mindez jó jövedelmet hajtott, az apjuk halála után is közösen folytatták a
               korcsmát s a gazdálkodást. Csakhogy nem közös, nem egyforma sikerrel. Miklós nagyon
               jólelkü ember volt, az öccse, Demeter, pedig annál rosszabb, kapzsi, irigy és önző.
               Nem házasodott meg, minden erejét csak pénzgyüjtésre fordította. Ellenben Miklós a
               házaséletében nagyon boldog volt, csak az keserítette el, hogy a felesége szüntelenül
               betegeskedett. Minden pénzét annak a gyógyítására s egyetlen kis leánya nevelésére,
               tanítására fordította. Igy történt aztán, hogy a vagyon őt illető része lassanként a
               Demeter kapzsi kezére került. Mikor a Miklós feleségét eltemették, ez a csapás az
               utolsó romját is fölemésztette apai örökségének. A korcsma már egészen a Demeteré
               volt, a földből pedig mindössze három hold maradt meg Miklósnak. Azonfelül pedig
               Miklós szintiszta magyar érzésü ember volt, jó hazafi, aki rajongással csüggött a
               magyar szabadság eszméjén, Demeter persze ellenkezőleg, éppen a rácokkal tartott.</p>
            <p>Mindezek aztán arra késztették a Miklós elkeseredett szívét, hogy egyetlen leányát,
               Zsófikát, az öccsére bízva, kis pénzecskéjével elhagyta a bácskai korcsmát s új
               keresetforrás után látott. Igy került aztán markotányosnak a Bocskay-ezredbe, ahol
               Kürthy ezredesnek nagyon megtetszett fürgeségéért, lelkes magyar hazafiságáért. Szép
               pénzt is keresett Kulacs Miklós, akit csak így hívtak a huszárok. De az volt a baj,
               hogy a szabadságharc leverése után az a szép pénz is mind hiábavaló lett, annál az
               egyszerü oknál fogva, mert Kossuth-bankó volt valamennyi. Azt pedig nem volt jó
               mutogatni. Miklós visszatért az ősi korcsmába, az apai házba. Üresen találta azt.
               Bérlő volt benne. Attól tudta meg, hogy Demeter elköltözött Komáromba, ahol a katonai
               parancsnokság börtön-mesterré tette, az érdemeinél fogva. Szép kis érdemek lehettek
               azok! Miklós utána! Alighogy rátalált Demeterre, összetalálkozott Szungyi Sándorral,
               éppen, mikor az ezredessel Nagyváradról haza, Koltha felé igyekezett. A Kulacs bácsi
               jó szíve, persze, tüstént fölbuzdult az ezredes iránt való hálától. Az utolsó három
               hold földjét adta oda Atanaszkovics Demeternek, amiért ez megtette, hogy Mariskáék
               még egyszer láthassák az ezredest. Könnyü volt ez. Miklós éppen olyan termetü volt,
               mint az öccse: Demeter, senki észre sem vette, mikor bevezette őket a várba.
               Demetertől csikarta ki azt a hírt is, hogy az ezredest Pestre viszik.</p>
            <p>Mindezt azalatt, míg Pestre értek, hosszasan elmondta Kulacs bácsi, vagyis
               Atanaszkovics Miklós. A leányok csüggedt szívét szinte fölvillanyozta az öreg
               törhetetlen bizodalma, amelyet fáradozásai sikere iránt táplált. Mert Atanaszkovics
               Miklós szentül meg volt róla győződve, hogy az ezredes kiszabadul, előbb vagy
               utóbb. Még tréfásan is fogta föl az öreg a dolgot.</p>
            <p>- Úgy bizony, kisasszonyom! Dupla esküvő lesz azon a napon. Sándor Zsófikával,
               Mariska kisasszony meg az ezredes úrral. Akkor járom én majd vígan a kállai
               kettőst!</p>
            <p>Zsófika nagyot nevetett.</p>
            <p>- Nancsi kisasszonnyal! No, az szép lesz! A Nancsi kisasszony talán még táncközben is
               elalszik majd.</p>
            <p>Pesten aztán alaposan megcsappant a Kulacs bácsi bizodalma is. Az Ujépületből, ahol
               az ezredes fogva volt, minden nap új meg új tragédia híre szivárgott ki. Főbelövés,
               akasztás napirenden volt. A szabadságharc leverése után a vérszomjas Haynau
               kormányozta Magyarországot, az a rettenetes osztrák generális, aki sorra akasztatta
               a legvitézebb magyar hősöket. Azelőtt Olaszországban, Bresciában hadakozott s ott is
               világhírűvé lett az eszeveszett kegyetlensége miatt. S Atanaszkovics Miklós napokig
               még be sem tudott jutni a haditörvényszék irodájába. Nap-nap mellett az után jártak
               pedig. Akadtak néha ott is egy-egy emberséges emberre, aki megszánta őket. A
               gyászruhás menyasszony bájos, szomoru alakja, könnyben úszó nagy fekete szeme s
               bánatos arca láttára meglágyult némelyik emberi szív. Jóakarattal figyelmeztették,
               hogy ne sürgesse az ezredes ügyét; minél később veszik elő, annál jobb rája nézve.
               Időt nyer, s az alatt megcsillapodik a mindenható Haynau dühe. Most még
               kérlelhetetlen a fenevad őrült bosszúvágya.</p>
            <p>Egy reggel Atanaszkovics Miklós, hívjuk csak Kulacs bácsinak, nagyon komoly arccal
               nyitott be a leányokhoz.</p>
            <p>- Fontos hírt hozok, - szólt. - Az ezredes ügyét elővették. Ma, vagy holnap fogja
               tárgyalni a haditörvényszék. A hadbíró neve: Neuwald Willibald, császári őrnagy.</p>
            <p>Az első szavaknál Mariska elsápadt az ijedtségtől, az utolsónál megkönnyebbülve
               lélekzett föl.</p>
            <p>- Hála Istennek! - sóhajtotta.</p>
            <p>A többiek csodálkozva néztek rája.</p>
            <p>- Micsoda örülni való van azon?</p>
            <p>- Hiszen Neuwald Willibald régi ismerősöm. Istvánnak legjobb barátja, együtt
               szolgáltak a János-dragonyosoknál. Még akkor főhadnagyok voltak mind a ketten.</p>
            <p>Persze, többet nem mondhatott el... Zsófikáék ugyan nem nagyon bíztak ebben a
               barátságban. Kulacs bácsi legkevésbbé. De azért nem akarták Mariskát elkedvetleníteni
               s úgy tettek, mintha ők is bíznának a Neuwald Willibald baráti érzelmeiben.
               Mariskának föl kell őt keresnie, mindenáron. Ez volt az öreg Kulacs véleménye. A
               hadbíró a fő a haditörvényszéken. Ő adja elő a vádat, sőt a védelmet is. Ő tesz
               javaslatot, mi legyen a büntetés, vagy hogy fölmentsék-e a vádlottat. A
               haditörvényszék rendszerint úgy itél, ahogy a hadbíró kívánja, javasolja.</p>
            <p>Mariska sietett az Ujépületbe, Zsófika ment vele egyedül. A hadbíró előszobája tele
               volt várakozóval, hozzájuk hasonló szerencsétlenekkel. Azok is bizonyosan mind a
               testvér, az apa, a rokon megmentésére zarándokoltak ide. Mennyi reménykedés,
               aggodalom, mennyi kétség, mennyi szenvedés itt, ebben az egyetlen zugban!</p>
            <p>Beküldte a szolgával a névjegyét a hadbírónak.</p>
            <p>A szolga nemsokára kijött.</p>
            <p>- Méltóztassék, - szólt. - Az őrnagy úr várja.</p>
            <p>- Ah, ez jó jel! - gondolták a leányok. - Mindjárt elfogadja! - S Mariska bement.
               Egyedül.</p>
            <p>Amint az ajtót bezárta, Willibald sietett elébe. Nem a régi vidám, kedves fiu, nem a
               kitünő táncos. Ah, nem! Egy komor, hallgatag ember. Mariska a régi nyájassággal
               közeledett feléje s kezet nyujtott neki.</p>
            <p>- Látja, Willibald! Ki hitte volna ezt valaha, akkor!...</p>
            <p>A hadbíró a szeme közé nézett.</p>
            <p>- Én, - szólt hidegen.</p>
            <p>- Ön? Hogyan? Az Istenért, miért?</p>
            <p>Willibald széket tolt a leány elébe. Mariska leült.</p>
            <p>- Én tudtam előre, - ismételte Willibald komolyan. - Sőt akartam is. Igen, akartam,
               óhajtottam, vártam ezt a találkozást. Itt. A Kürthy István ügyében jött, ugy-e?</p>
            <p>- Igen.</p>
            <p>- A sorsa a kezemben van. Az én kezemben! Ah! másfél év óta vártam erre a
               pillanatra!</p>
            <p>- Ön? A legjobb barátja?</p>
            <p>- Én. A legjobb barátja. Aki halálos ellenségévé lettem abban a pillanatban, mikor ön
               kettőnk közül őt választotta...</p>
            <p>Mariska kétségbeesetten nézett rá.</p>
            <p>- De hiszen... ez lehetetlen... Hiszen...</p>
            <p>- Kérem, Mariska, ne szóljon. Ezt mi, férfiak jobban értjük. Mindent meg lehet
               bocsátani, csak azt nem, hogy akit szeretünk, a másé... Tudjon meg mindent. Akarom,
               hogy megtudja. Én voltam az, aki a Kürthy István őrnaggyá, majd ezredessé történt
               gyors előléptetését sürgettem. Azt akartam, hogy minél jobban összeforrjon a magyar
               szabadságharc ügyével, aminek a sikerében én sohasem bíztam. Az emberem mindig a
               közelükben volt: Prikoszits Miska. A szerb lázadók az én embereim voltak. Azt
               akartam, hogy elrabolják önt. Ez az egy nem sikerült. De minden lépésükről értesülve
               voltam. Én segítettem elő, hogy az öreg Kürthy komáromi menedéklevelet szerezhessen a
               fiának. Persze, ő nem is sejtette, hogy ez lesz a veszte. Én fogattam el Kürthyt
               Komáromban s én hozattam ide...</p>
            <p>Mariska alig tudott szólni.</p>
            <p>- Borzasztó, borzasztó, amit beszél! Miért tette ezt?</p>
            <p>A hadbíró könyörtelen hangon folytatta, mintha nem is hallaná a kérdést.</p>
            <p>- Most a kezemben a sorsa. Ön meg akarja menteni. Egy szavába kerül. Ime, itt van az
               asztalomon az ítélet. Halálra szól. Kötélhalálra.</p>
            <p>Mariska a szívéhez kapott.</p>
            <p>- Nem, nem, - fuldokolta, - az lehetetlen!</p>
            <p>- Egyedül öntől függ...</p>
            <p>- Tőlem? Hogyan? Oh, mondja, mondja, az Istenért! Odaadom minden vagyonomat...</p>
            <p>Neuwald fanyarul mosolygott.</p>
            <p>- Kinek kellene az ön vagyona?</p>
            <p>- De hát mivel, hogyan mentsem meg akkor?</p>
            <p>Willibald megfogta a kezét.</p>
            <p>- Mondjon le az ezredesről... Legyen az én feleségem... Ezért tettem mindent, amit
               tettem.</p>
            <p>Mariska fölugrott. Utálattal taszította el magától a férfi kezét. S a szívéből izzó
               gyűlölet, a méltatlanság szilaj fölháborodása tört elő.</p>
            <p>- Soha! soha! - kiáltotta. - És nekem meri ezt ajánlani? Ön? Oh, milyen alávaló! Hogy
               megszegjem az eskümet? Hogy megtagadjam a szívemet s a hűséget, melynek zálogát
               másfél év óta hordom az ujjamon? Hogy most hagyjam el. S megmentsem ilyen áron?
               Oh!</p>
            <p>Fuldokló zokogásba tört ki. Az arcát a zsebkendőjébe temette s könnyei megeredtek.
               Olyan szép volt! Oly magasztos, oly nemes, fájdalmának, keserűségének,
               méltatlankodásának igazságában! De a férfinek a szívét meg nem indította.</p>
            <p>- Gondolja meg. Még van idő!... - sürgette.</p>
            <p>Mariska nem is felelt rá. Érezte, hogy megful ettől a levegőtől, ami ennek az
               embernek a lélekzetével van fertőzve. Csak ki, ki innen! Támolyogva, ingatag
               lépésekkel sietett az ajtóhoz s reszkető kézzel szakította azt föl. Zsófika ijedten
               futott elébe.</p>
            <p>- Kisasszony! Élet vagy halál?</p>
            <p>- Oh, csak gyerünk, gyerünk innen, - suttogott a leány. - Csak el innen, erről az
               átkozott helyről!</p>
            <p>És megragadta a Zsófika kezét s szinte futva vonszolta magával, le a lépcsőkön, ki a
               borzasztó épületből. Sötét kétségbeeséssel halálra sebzett szívében.</p>
            <p>Neuwald Willibald izzó szemekkel nézett utána. Szép férfias arcát egészen
               eltorzította a gyűlölet és bosszúvágy nemtelen érzése, mely szívét betöltötte. Az
               ajka rángatózott s úgy bámult mereven az ajtóra, melyen Mariska eltávozott. Majd
               hirtelen hátrafordult. A szomszéd szoba ajtaja kinyílt s egy tisztes arcu ősz férfi
               lépett a hadbíró szobájába. Willibald meglepődve sietett elébe s ölelésre tárta a
               karját.</p>
            <p>- Atyám! édes atyám! Milyen öröm! Mit csinál itt?</p>
            <p>Az öreg úr szigoru szemmel mérte végig.</p>
            <p>- A császár kinevezett komáromi megyefőnöknek s azért jöttem föl, hogy a
               főhadparancsnokságtól átvegyem a politikai utasításokat. Erről ráérünk beszélni.
               Hanem hallottam véletlenül mindent. Szerencsére jókor. Mit tettél?</p>
            <p>- Én? semmit.</p>
            <p>- Tudod, hogy becstelenség, amit művelsz? Ilyen áron akarsz te boldogsághoz jutni?
               Azt hiszed, hogy volna rajta Isten áldása? Olyan boldogságon, aminek gyilkosság az
               ára?</p>
            <p>- Atyám!</p>
            <p>- Hallgass! Örülj, hogy a sors így intézte s módot nyújt nekem, hogy megakadályozzam
               gyalázatos tettedet. Hogy legalább ne folytathasd tovább alávaló munkádat, ezeknek a
               derék és nemeslelkü embereknek a megrontására, tönkretételére.</p>
            <p>- Akik tönkretették, megrontották az én boldogságomat.</p>
            <p>Az öreg ember megcsóválta szép ősz fejét.</p>
            <p>- A boldogság; a jó lelkiismeret, - szólt komolyan. - A többi a szerencse dolga s az
               Isten kezében van. Becsületes ember sohasem akar boldog lenni a más boldogtalansága
               árán. Willibald! Tőlem nem tanulhattad azt a gonoszságot, amit cselekszel. S anyád
               emlékére, az én becsületben megőszült fejemre kérlek, parancsolom, hagyj föl ezzel az
               erőszakos gyűlölködéssel, amivel úgysem érhetsz célt. Hiszen láthattad: azt a
               leányt, nemes hűségében meg nem tántorítod. Aztán... nem gondolsz az Istenre, aki
               mindent tud, mindent lát? Akinek a kezét már is érezem. Most már tudom, hogy a te
               bűnödért!</p>
            <p>Willibald kérdően nézett atyjára. Utolsó, titokzatos szavait nem értette.</p>
            <p>- Mi? Micsoda? - dadogta.</p>
            <p>- Mielőtt Bécsből elindultam volna, éppen aznap vettem az értesítést, hogy egyetlen
               testvéred, Ottó, eltünt. Nyoma veszett. Az ezredével gyalogolt Nyitráról Budapest
               felé s a hosszu útban elfáradt. Leült pihenni az árokpartra. Többet nem látták. Óh!
               Rettenetes! Az én szeretett, kedves, kisebbik fiam! Bizonyosan orgyilkos kezek
               áldozata lett.</p>
            <p>Willibald megrendült. Szívében, melynek érzéseit a Mariska iránt való szerelem s a
               Kürthy ellen való gyűlölet és bosszu annyira megzavarta, életre ébredt a testvéri
               szeretet. Megindította a szép, életvidor, szőkehaju fiúra, az egyetlen testvérre
               való emlékezés. A csapás, mely ily váratlanul sújtott le rá, oly nagy volt, hogy
               gondolatait összekúszálta. Hátratett kézzel izgatottan föl s alá járt a szobában.
               Néha érthetetlen szavakat mormogott s az arcán mély tusakodás nyomai látszottak. Az
               apa megfogta a kezét s komolyan nézett a szeme közé.</p>
            <p>- Látod. Isten nem késik. Vérző szívvel figyelmeztetlek, kérlek, kényszerítelek
               mégegyszer: térj vissza arról a gonosz útról! Az egyik fiamat már elvesztettem. Azt
               akarod, hogy téged is elveszítselek?...</p>
            <p>Magára hagyta Willibaldot. Fájdalomtól marcangolt öreg szívében haraggal távozott, de
               otthagyta a fiánál a lelkiismeret mardosó tépelődését.</p>
            
         </div>
        <div type="chapter">
            <head>
               VIII. Az itélet.
            </head>
            <p>A haditörvényszék összeült. Külön terem volt erre a célra berendezve az Ujépületben.
               Azaz, csak ott hívták azt teremnek, mert voltaképpen alacsony, szűk szoba volt,
               egyetlen, vasrostélyos ablakkal. Minek is lett volna nagyobb? A haditörvényszék
               tárgyalására nem bocsátottak be úgysem senkit sem. A szobába elég, hogyha a
               törvényszék tagjai elférnek, azokon kívül nincsen ott helye senkinek sem, csak annak,
               aki fölött ítéletet mondanak. Még a profosz, a börtönmester is az ajtóban ácsorog,
               némán, mereven. Az várja egyedül, hogy az ítélet után elkisérhesse a vádlottat, vagy
               a börtönbe, vagy a siralomházba.</p>
            <p>Az asztalfőn egy őrnagy ül: az elnök. Mellette Neuwald Willibald őrnagy, pléhgalléros
               katonaruhában, előtte sovány iratcsomó. Abba vannak összegyüjtve a Kürthy István
               ellen szóló súlyos vádak. Azután szép sorrendben két százados, két főhadnagy, két
               hadnagy, két alhadnagy. Ennyiből áll a haditörvényszék. Hogyha a legénységbeli vagy
               altiszti sorban lévő katona fölött itélkeznek, akkor még két közlegényt is
               beparancsolnak a törvényszékbe. Persze, azok sokat értenek a büntetőjoghoz.</p>
            <p>Az elnök int a profosznak.</p>
            <p>- Vezesse elő Kürthy Istvánt.</p>
            <p>Néhány perc mulva belép az ezredes. Szép barna arca kissé meghalványodott a kéthónapi
               fogságban. De a szeme, nagy két fekete szeme bátran és nyiltan néz bíráira.
               Körültekint azok során és meglátja Neuwald Willibaldot. Megismeri. Önkénytelenül is
               elmosolyodik. Ah! Hiszen ez a szabadulás reménysége! A régi, önfeláldozó, hű barát,
               akinek a kezében van az ügye. Az bizonyosan úgy fogja azt megismertetni a bírákkal,
               ahogy a vádlottra nézve legkedvezőbb! Szinte hálásan nézett Willibaldra, hogy
               legalább egy pillantással előre is megköszönje neki ezt a végtelen barátságot. Mert
               bizonyos volt benne, hogy maga Willibald azért vállalkozott erre a hivatalra, hogy
               neki segítségére lehessen. De meleg, mosolygó pillantására a hadbíró hideg, szúró
               tekintettel felel s az ezredes megzavarodik. Kétkedve töprenkedik rajta. Mi az?
               Willibald úgy néz rája, mint valami idegenre. Mintha csakugyan bűnös volna.
               Lehetséges-e, hogy a sors forgandósága így megváltoztassa az érzelmeket? Hogy alig
               másfél esztendő így kitörüljön valakinek a szívéből minden barátságot, szeretetet
               ragaszkodást, a vidám ifjúkor annyi kedves emlékét? Hihetetlen! S míg tétován nézett
               köröskörül és kereste a módot, hogy újabb pillantást váltson a régi jóbaráttal, a
               hadbíró rideg, fagyos hangja megütötte a fülét.</p>
            <p>- Neve?</p>
            <p>Az ezredes dacosan vetette föl a fejét. Óh! Ez a hang megértetett vele mindent.
               Megértette belőle, hogy szó sincs itt a barátságról, sőt még az emberségről sem. Ez
               nem a jó barát bíztató, hanem a diadalmas ellenség gőgös hangja. S arra csak hasonló
               hangon lehet felelni.</p>
            <p>Erőszakolt, kemény, hidegen önérzetes hangja megcsendült, mint a harang. Nem
               reszketett. A megindulásnak, az érzelemnek egyetlen hangja sem volt abban.</p>
            <p>- Nevem: fajkürthi Kürthy István.</p>
            <p>A hadbíró ugyanazon a száraz hangon folytatta a kérdezést.</p>
            <p>- Kora és állapota?</p>
            <p>- Harmincéves vagyok. Nőtlen.</p>
            <p>Hivatalos nyelven ez annyit teszen, hogy legényember. Hogy vőlegény, azt szándékosan
               hallgatta el az ezredes. Ezekre nem tartozik az, csak a saját szívére. A hadbíró az
               iratcsomagban olvasgatott.</p>
            <p>- Ön főhadnagyi rangot viselt a János-dragonyos ezredben. Tehát császári
               főhadnagy?</p>
            <p>- Én ezredes vagyok a Bocskay-huszárezredben; tehát magyar királyi honvédhuszár
               ezredes.</p>
            <p>- Az nem számít. A hadseregben csak a császár adhat rangot.</p>
            <p>- Engem ő felsége ötödik Ferdinánd király nevezett ki előbb az első számu
               honvédzászlóalj őrnagyává, majd a Bocskay-huszárezred ezredesévé.</p>
            <p>A hadbíró úgy tett, mintha nem is hallaná.</p>
            <p>- Ön hűtlenül elhagyta a zászlóját, amelyikre fölesküdött. Harcolt a saját ezrede: a
               János-dragonyos ezred ellen is. A lázadókkal tartott.</p>
            <p>- Sohasem hagytam el a zászlót, amelyre királyom parancsából fölesküdtem. S harcoltam
               mindenki ellen, aki a magyar haza ellen támadt. Azokkal tartottam, akik az
               alkotmányt, a magyar szabadságot és a magyar hazát védték. Kötelességem szerint.</p>
            <p>- A fegyvert Nagyváradon tette le, augusztus tizedikén, a temesvári ütközet után. S
               akkor sem a császári osztrák hadsereg, hanem az orosz segítőcsapatok előtt.</p>
            <p>- Az utolsó haditanácsban így határozták el.</p>
            <p>- Miért?</p>
            <p>- A haditanács véleménye s az enyém is az volt, hogy minket az osztrák hadsereg
               sohasem vert meg, tehát nincs rá okunk, hogy előtte tegyük le a fegyvert.</p>
            <p>A hadbíró sietve forgatta tovább az iratcsomagot.</p>
            <p>- Most következik a legkeményebb vád. Önnek, mint katonának tudnia kell, hogy a
               fegyverletétel után a katonának nem szabad tovább harcolnia. Aki ezt teszi, az
               elvesztette ahhoz való jogát, hogy katonának tekintsék s úgy szoktak vele bánni,
               mintha közönséges bűntévő volna.</p>
            <p>- Én a fegyverletétel után nem harcoltam.</p>
            <p>A hadbíró letette az asztalra az iratcsomagot s egy darab papirost kivett belőle.
               Aztán gúnyos, kárörvendő arccal nézett az ezredesre s fölmutatta neki a kezében
               tartott papirlapot.</p>
            <p>- Ez a papiros mást bizonyít. Komáromi menedéklevél ez. Az ön nevére van kiállítva.
               Ilyet csak azok kaphattak, akik a komáromi vár védőseregéhez, a Klapka tábornok
               hadtestéhez tartoztak, tehát azok, akik a vár feladásáig, október harmadikáig
               harcoltak. Tehát ön is harcolt, holott a fegyvert már augusztus tizedikén letette
               Nagyváradon.</p>
            <p>Az ezredes elhalványodott. Érezte, hogy kelepcébe került, hogy tőrt vetettek neki. Ha
               azt állítja, hogy csakugyan harcolt a fegyverletétel után, ezzel egyrészt nem mond
               igazat, másrészt pedig a legsúlyosabb vádat s a saját halálos ítéletét erősíti meg.
               Ha pedig elmondja a valóságot, hogy édesapjától kapta a menedéklevelet, akkor az ősz
               apát is magával rántja, sodorja a bajba s meghazudtolja a nemes aggot, akit az atyai
               szeretet késztetett bizonyára erre a cselekedetre, amihez különben, tudta az ezredes
               nagyon jól, sokan folyamodtak akkor, az üldözés, a bosszu zürzavaros napjaiban.</p>
            <p>Összeszorította az ajkát és - hallgatott.</p>
            <p>- Nos, - sürgette a hadbíró, - mit felel arra a vádra?</p>
            <p>Az ezredes a Willibald szeme közé nézett s rideg, határozott hangon csak annyit
               mondott:</p>
            <p>- Semmit sem.</p>
            <p>- Figyelmeztetem, - szólt közbe az elnöklő őrnagy, - hogy makacs hallgatásával csak
               súlyosabbá teszi helyzetét.</p>
            <p>Az ezredes közömbösen vállat vont.</p>
            <p>- Ártatlan vagyok. Amit tettem, kötelességből, a hazáért tettem, meggyőződésem
               szerint. Egyebet nem mondhatok.</p>
            <p>Neuwald Willibald gúnyosan mosolyogva nézett rá.</p>
            <p>- Sokan mondták már ezt, mégis az árokba kerültek.</p>
            <p>Arra célzott ezzel, hogy azokat, akiket kivégeztek, a temető félreeső helyén,
               rendszerint az árokba temették el. Megértette Kürthy István. Büszkén vetette föl a
               fejét a durva támadásra. Szép arcáról tiszta, nyugodt lelkiismerete sugárzott le.</p>
            <p>- Ott is édes az örök álom, - szólt, - annak, aki a hazáért hal meg. Mert az az árok
               is magyar föld.</p>
            <p>Az őrnagy intett a porkolábnak, s ez az ezredes háta mögé állott. A tárgyalásnak
               vége. A többi a haditörvényszék dolga s annak a tanácskozásait nem kötik a vádlott
               orrára. Majd megtudja az eredményt akkor, mikor az ítéletet kihirdetik. Az ezredest
               visszavitték a börtönébe. Egyenes, merev, katonás léptekkel haladt el a hadbíróság
               előtt. A viharból, ami a lelkében dúlt, nem látszott semmi.</p>
            <p>Mikor az ajtó bezárult mögötte, a haditörvényszék megkezdte a tanácskozást. Óh!
               nagyon rövid volt az. A hadbíró fölolvasta, úgy, mint a tárgyalás folyamán,
               pontonként a vádat s azután előterjesztette az indítványát. Készen volt jó előre, az
               is. Kürthy István főhadnagy bűnös a felséges uralkodóház ellen elkövetett árulásban
               és esküszegésben, amiért halálra ítélendő. Kötélhalálra...</p>
            <p>Az irgalmatlan szavakat kínos, nyomasztó csönd követte. Egy pillanatra mindenki
               megrettent. Mintha a halál fagyos szárnyai suhantak volna meg a teremben. De csak egy
               pillanatra. A következő percben az elnök intett s arra az asztal végén ülő két
               alhadnagy fölállott. A szavazást azok kezdik s utánok rang szerint sorban a többiek.
               Az egyik szavazó halk, reszkető hangon ejtette ki a szörnyü szót:</p>
            <p>- Halál...</p>
            <p>A többiek utána. Szinte siettek. Túl akartak rajta esni minél hamarább. És egymás
               után hangzott föl: halál... halál... Valamennyien arra szavaztak. Mint a gépek,
               amelyeknek a mutatója erre az egyetlen szóra van igazítva. Hamarosan végeztek. S
               azután már csak az ítéletet kellett leírni, rövid, katonás mondatokkal, aláírva az
               elnök és a hadbíró neve.</p>
            <p>De még azzal sincs vége. Az ítéletet végrehajtás előtt a főhadparancsnoknak kell
               bemutatni s csak ha az megerősíti, akkor érvényes. Az ilyen ítéletekkel maga a
               hadbíró naponként személyesen szokott fölsétálni a mindenható Haynauhoz. A
               vérszomjas őrült a gróf Károlyi palotájában lakott, az Ujépülettől jó egy fertály óra
               járásnyira.</p>
            <p>Neuwald Willibald a hóna alá csapta az iratcsomagot s elindult, rögtön a tárgyalás
               után. Az ügy sürgős. A halál nem várakozik. Ha az ítéletet helybenhagyják, akkor
               másnap reggel végre kell azt hajtani. Lehorgasztott fejjel haladt a csöndes utcákon,
               gondolatokba merülve. Bosszúvágya, ime, tehát ki van elégítve. A szerencsés
               vetélytárs a szégyenletes halál előtt áll. Mert semmi kétség: a főhadparancsnok
               helybenhagyja az ítéletet. S holnap ilyenkor már... Meglepődve fordult hátra. Mintha
               valaki a nevén szólította volna. Mintha a fülébe csendült volna: Willibald,
               Willibald! De nem látott egy ismerős arcot sem s tovább haladt. Különös érzések
               ostromolták. Nem örült a győzelmének. Sőt akaratlanul lassította a lépteit, hogy
               tovább tartson, míg odaér a rettenetes, a hiénaszívü nagy úr elébe, akinek a
               tollvonásától függ annak az embernek az élete, a halála, a boldogsága... A boldogság.
               A boldogság: a jó lelkiismeret, - mondotta atyja, a tisztes öreg Neuwald. Willibald
               nem tudta ennek az atyai intésnek a hangját kiűzni a szívéből. Máskor is vitt már
               ilyen halálos ítéletet megerősítés végett, de ezt... ezt az érzést sohasem érezte,
               amit most. Kielégített lángoló bosszúvágya lassanként kialudt s a helyén valami
               keserü önvád maradt. Mintha ennek az embernek, akit a barátság álarca alatt a
               bitófáig üldözött, ő volna a gyilkosa... Már visszafordult volna szívesen, de éppen a
               kapu elébe ért. Késő! Tántorogva ment föl az emeletre. A Haynau előszobájában fiatal
               tiszt ült egy íróasztal mellett; a főhadparancsnok segédtisztje. Köszöntek egymásnak.
               Régi ismerősök voltak.</p>
            <p>- Kívánja, hogy bejelentsem? - kérdezte Willibaldtól.</p>
            <p>- Igen. Kérem.</p>
            <p>A segédtiszt benyitott. Willibald egyedül maradt. Sötét gondolatai borzasztó erővel
               rohanták meg. Ime, az utolsó perc... Még egy pár pillanat és... vége, mindennek. S
               valami ellenállhatatlan indulattól sarkalva, ebben az utolsó pillanatban hirtelen
               odalépett a segédtiszt íróasztalához, reszkető, ideges kapkodással kibontotta az
               iratcsomagot, kivette az ítéletet és akkor biztos, egyenes vonásokkal odaírta a
               halálos ítélet alá:</p>
            <p>- Az elítélt számára kegyelmet kér: Neuwald őrnagy hadbíró...</p>
            
            <p>Mariska félájultan érkezett a szállására. Napokig beszélni sem tudott. A Zsófika
               minden bíztatása, bátorítása kárbaveszett. Óh, érezte, hogy az a gyűlölet, ami a
               vőlegényét üldözi, kérlelhetetlen. A gyásztól, a fájdalomtól, a nemeslelkü ezredes
               borzasztó sorsától való rettegésben végképpen kimerült. Ha nyílt az ajtó, már
               megijedt: hátha a gyászhírt hozzák? Ha órákig nem kapott értesítést, akkor meg kínos
               sejtelmek vettek erőt rajta: tán most mondják ki a végzetes ítéletet, tán éppen most
               hajtják végre...</p>
            <p>Szörnyü napok voltak! Hát még a hosszu, álmatlan éjszakák! Minden nap új meg új hírét
               hozta a rettenetes Haynau kegyetlenkedéseinek. Ez a borzasztó alak, akinek a szívét
               meg nem indította semmi sem, kérlelhetetlen volt. A legjobb hazafiak, a becsület,
               hazaszeretet és hősiesség nagy bajnokai, egymásután véreztek el. Azt a ritka
               kegyelmet, hogy a bitófa helyett golyó által haljon meg, csak kivételes esetben
               alkalmazta Haynau. Az meg éppen csodaszámba ment, hogyha tizenöt-húsz évi
               várfogságra változtatta a halálos ítéletet. S a leányok mégsem csüggedtek. A
               Willibalddal való találkozás után is összeszedte Mariska minden lelki erejét.
               Fölkeresett mindenkit, akitől csak remélhette, hogy az ezredes érdekében szót
               emelhet.</p>
            <p>Nyolc napig tartott ez a kínos bizonytalanság. Valóságos kálváriajárás volt az. Egyik
               nagy úrtól a másikhoz, befolyást, támogatást, kegyelmet könyörögni. Mennyi részvétlen
               archoz kellett hízelkedő, kérő, nyájas szóval folyamodnia! S milyen hidegséggel
               utasították el, mindenütt!</p>
            <p>A nyolcadik napon az öreg Kulacs korán reggel nyitott be Sándorral együtt a
               leányokhoz. A két férfi arca még csüggedtebb, még szomorúbb volt, mint ennek előtte.
               Mariska rosszat sejtett.</p>
            <p>- Ugy-e, rossz hírt hoznak?</p>
            <p>- Rosszat is, jót is.</p>
            <p>- Hogyhogy? Elítélték?</p>
            <p>- El. Halálra. De kegyelemből a büntetést tizennyolc évi várfogságra
               változtatták.</p>
            <p>Mariska összecsapta a kezét. Az első pillanatban nem tudta: sírjon-e vagy nevessen.
               Az öröm és a fájdalom tusára kelt a lelkében.</p>
            <p>- Tizennyolc év! Tizennyolc tavasz, tizennyolc tél! Az élet legszebb korában,
               elevenen eltemetve lenni! Borzasztó!</p>
            <p>Az öreg Kulacs gyöngéden megfogta a kezét.</p>
            <p>- De él! De meg van mentve, kisasszony. Ma reggel el is vitték Josefstadtba. A
               kegyelmet Neuwald Willibald, a hadbíró maga kérte az ezredes számára.</p>
            <p>Mariska az égre emelte könnyes szemeit.</p>
            <p>- Óh! - sóhajtotta, - van hát lelkiismeret! Mert van Isten!</p>
            
         </div>
        <div type="chapter">
            <head>
              IX. A megyefőnök.
            </head>
            <p>A leigázott nemzet megdermedt. A magyar rónákon és bérceken elhallgatott a tilinkó, a
               dal. A fonóházak nótás kedve elnémult. Nem volt szabad még dalolni sem. Nem maradt
               meg más, csak a sírás... A hősök hazája özvegyek és árvák szomoru hazájává lett.</p>
            <p>Kolthán is. A Mariska csüggeteg szíve akkor is a mások bánatára gondolt. Látta a
               Sándor és a Zsófika szerelmét, és sajnálta a hűséges jó lelkeket. Télen, mikor
               esténként elemlegették a távollevő szegény fogolyt, néha szeliden, bíztatóan szólt
               Zsófikának:</p>
            <p>- Legalább ti legyetek boldogok, ha mi nem lehetünk.</p>
            <p>- Hogyan?</p>
            <p>- Esküdjetek meg, Zsófika. Megérdemlitek a boldogságot.</p>
            <p>Sándor sietett tiltakozni.</p>
            <p>- Fáj, hogy említi, kisasszony.</p>
            <p>- Miért?</p>
            <p>- Mert nem tudnék addig boldog lenni, míg az ezredesemet boldogtalannak tudom. Ha ő
               várhat, várhatunk mi is. Ugy-e Zsófika?</p>
            <p>Zsófika helybenhagyólag bólintott. Még szomoruan mosolygott is hozzá.</p>
            <p>- Óh, igen. A kettős lakodalmat nem engedjük el!</p>
            <p>Mariska felsóhajtott.</p>
            <p>- Mikor lesz az! Talán soha!</p>
            <p>Évek jöttek, évek mentek, siváran, egyhangúan. S beköszöntött az ötödik tavasz is a
               kolthai nyájas udvarház szomoru lakóihoz. A gyász és reménység ötödik tavasza. De nem
               hozott az sem semmi újat. Már szinte belefásultak a vigasztalan fájdalomba, mely
               lelküket elborította. A leányok gépiesen végezték a szokásos napi teendőket, a
               kézimunkákat, a kert és a konyha gondűző, hétköznapi, apró-cseprő foglalkozását.
               Sándor egész nap künn volt a mezőkön, szántatott, vettetett, boronáltatott. Néha
               mikor a tavasz melegebb napokat hozott, verőfényes reggelenként az öreg Kürthy Bálint
               is kikocsizott hozzá, megnézni, hogy folyik a munka. A tavaszi rendről volt az öreg
               úrnak egy tréfás életszabálya, azt szokta hajtogani: Áss, véss, vess, mess, nyess;
               kertbe, mezőre siess. Régi módi vers, a neve: pentameter. Az öreg Kürthy Bálint azt
               pattogta s az ujjaival mutogatta a verslábakat és aztán ment ki ásni, vetni, metszni,
               nyesni a kertbe, a mezőre. Ott van az igazi boldogság. Csak a falusi ember tudja
               igazán: mi az. Isten napjának szelid ragyogását, áldásainak teremtő erejét, a madarak
               dalában zengő imádságot ő érzi legjobban.</p>
            <p>Szép tavaszi reggelen történt, hogy a leányok kettecskén üldögéltek az ebédlőben.
               Bálint úr künn járt a mezőn, Sándorral. A leányok a kertre nyíló ablakok mellett
               ültek, amelyeken át a kert tavaszi, enyhe, illatos lehellete áradt feléjök. Zsófika
               az egyik ablaknál, Mariska a másiknál. Mind a ketten elmélyedtek a kézimunkában,
               vagy talán gondolataikban, amelyek szanaszét röpködtek, a sivár jelenből, keresve a
               jövendő kedves reményeit. Már vagy egy óra óta meg sem szólalt egyik sem.</p>
            <p>Az utcáról kocsizörgés hallatszott, de arra nem is ügyeltek. Igy tavaszi munka idején
               megszokott zaj az faluhelyen. De aztán nemsokára a szobaleány nyitott be a szobába.
               Nem szólt semmit sem, csak odament Mariskához s egy névjegyet adott át neki. Mariska
               közömbösen olvasta el, mint akit úgysem érdekel már ez sem, talán semmi sem.</p>
            <p>- Vinzenz Neuwald von Neuwald, K. K. Komitatsvorstand, Komorn. - Neuwaldi Neuwald
               Vince, császári királyi megyefőnök, Komáromban.</p>
            <p>Úgy hívták akkor a főispánt. A legelső embert a vármegyében.</p>
            <p>Mariska megdöbbent. Nem a látogató magas rangjától, hanem a nevétől. A Neuwald név
               eszébe juttatta a múltat... Az ujépületbeli rettenetes találkozást. Alig bírta
               eltitkolni a nagy zivatart, ami a lelkét fölzaklatta. Megint, mindig csak ez a
               gyűlöletes név. Vajjon mit hoz majd ez is? Milyen csapást? Remegve intett a
               szobaleánynak.</p>
            <p>- Bocsásd be azt az urat.</p>
            <p>Már mi ismerjük Vinzenz Neuwald von Neuwaldot, a Komitatsvorstandot. Azóta még jobban
               megöregedett, megőszült. Csak a tartása maradt egyenes, katonás mostanáig is. A haja
               hófehér, az arca barázdás. Sima, fekete szalonruhában jött, vasalt cilinderkalapját
               gavalléros előkelőséggel a kezében tartotta. S meghajlott a két leány előtt.</p>
            <p>- Greguss kisasszonyt keresem.</p>
            <p>- Én vagyok, uram. Mit parancsol?</p>
            <p>- Nem parancsolni, kérni jöttem.</p>
            <p>- Hiszen az mindegy, ilyen nagy úrtól. Tessék helyet foglalni.</p>
            <p>Az idegen komoly, szomoru ősz fejével, szép és rokonszenves embernek látszott. S a
               Mariska lelkében kissé eloszlatta azt a félelmet, amit önkénytelenül is érzett
               gyűlöletes neve hallatára.</p>
            <p>A hangjában, a beszédében sem volt semmi sem az ellenség diadalmas gőgjéből.</p>
            <p>- Nem akarok hosszadalmas lenni, - szólt, - kegyed bizonyosan hallotta már úgyis,
               hogy a fölséges császári pár, esküvője után körutat tesz Magyarországon. Az eddigi
               megállapodások szerint hajón jönnek Bécsből és legelőször Komáromban szállnak partra.
               Ott lép magyar földre a császár tündérszép, ifju hitvese: Erzsébet császárné...</p>
            <p>Mariska bólintott a fejével.</p>
            <p>- Tudom, hallottam. Dehát ez nem tartozik rám, uram, azt hiszem. Mi magyarok a
               királynét várjuk, nem a császárnét...</p>
            <p>A megyefőnök kedvetlenül, szinte bosszúsan nézett rá.</p>
            <p>- Hagyjuk ezt, gyermekem. A politika nem fiatal leányoknak való. S nem is avégett
               jöttem. Azt szeretném, ha az én vármegyémben, Komáromban tüntető lelkesedéssel
               fogadnák a császári párt. Száz szép magyar leány, hófehér ruhában, hófehér
               bokrétával. Az ártatlanság, a tiszta szeretet fehér virágaival, amilyen hófehér és
               tiszta az ifju császárné nemes lelke.</p>
            <p>- S ön talán azt akarná, hogy én is...</p>
            <p>- Azt akarnám, - vágott a szavába a megyefőnök, - hogy ön nyújtsa át a császárnénak a
               száz leány hódolataképpen, a magyar hölgyek hódolataképpen a fehér bokrétát és úgy
               köszöntse a császárnét szívhez szóló, szíves beszéddel...</p>
            <p>Mariska keserűen mosolygott.</p>
            <p>- Én! Éppen én! Kegyetlen gondolat!</p>
            <p>- Csak látszik kegyetlennek...</p>
            <p>- Uram, én megfogadtam, hogy le nem vetem a gyászruhámat, míg a szívem gyászol. S az
               én köszöntő beszédem nem a boldog császárnénak való, hanem egy boldogtalan rabnak,
               aki... aki...</p>
            <p>Meg-megcsuklott a hangja, keserü zokogás tört elő a szívéből. A megyefőnök szomoruan
               nézett rá. Majd gyöngéden megfogta a kezét s a szemébe nézett.</p>
            <p>- Gyermekem, mindezt tudom.</p>
            <p>- Tudja? És mégis!...</p>
            <p>- Mégis. Még jobban. S hogy teljesen megértsen, elmondok önnek mindent. Én a Neuwald
               Willibald apja vagyok...</p>
            <p>Mariska elsápadt.</p>
            <p>- Ah, tudtam, mindjárt gondoltam! - kiáltott.</p>
            <p>Eszébe jutott minden szenvedés, amit ennek a gyűlölt névnek köszönhet. A
               halálfélelem, az öt esztendős bús árvaság. S hirtelen átvillant a fején egy gondolat.
               Hátha ez is azért jött, hogy megtántorítsa? Hogy ami a fiúnak nem sikerült, azt az
               apa kísértse meg. A megyefőnök mintha kitalálta volna a gondolatát, lesütötte a
               fejét.</p>
            <p>- Igen, én tudok mindent. Tudom, hogy az én fiam sokat vétett ön ellen. Nem is azért
               jöttem, hogy az ő vétkét nagyobbítsam, hanem, hogy jóvátegyem. Hiszen már úgyis
               megbűnhődtem érte.</p>
            <p>- Ön?</p>
            <p>- Én, az apa. Két szép fiam volt, két szép sugár dalia. Milyen büszke voltam rájok! A
               császár kegyelme fölemelte mind a kettőt, s mind a kettő gyorsan haladt a pályáján.
               Az egyik Willibald. Azt ismeri. Bár sohase ismerte volna! Magas rangban van már,
               ezredes. A másik... annak kellett megfizetnie a bátyja bűneiért. A kisebbiknek, az
               ártatlannak.</p>
            <p>Mariska figyelve, kérdően nézett rá.</p>
            <p>- Katona volt az is?</p>
            <p>- Hadnagy volt már, ifjan, alig húszéves korában.</p>
            <p>- S elesett?</p>
            <p>- Ha elesett volna, dicsőséges harcban, megsiratnám, sírja fölébe emléket állítanék
               és megnyugodnám benne, hogy teljesítette a kötelességét s annak lett az áldozata.
               De így! Ah, ez borzasztó! Hogy azt sem tudom: hol, merre vannak drága porai, hogy hol
               nyugszik a felejthetetlen kedves gyermek, aki oly drága volt apai szegény
               szívemnek!</p>
            <p>Nagyot sóhajtott s ősz fejét zsebkendőjével megtörölte a rajta gyöngyöző verejtéktől.
               Azután szomorúan folytatta:</p>
            <p>- A Schlick tábornok hadtestéhez volt beosztva, azzal harcolt. Egy hosszu hadi útban
               elfáradt. Az ezredes, aki nagyon szerette, megengedte neki, hogy az út mellett
               lepihenjen. Egy akácfa alá dőlt, azzal a szándékkal, hogy vagy egy félóráig pihen,
               aztán majd az ezrede után siet. Sohasem látta többé senkisem.</p>
            <p>- Eltünt?</p>
            <p>- El. A következő napon a városból, ahol az ezred két napot állomásozott,
               visszaküldtek a keresésére egy századot. Az körülkerítette a falut, amelynek a
               határában elhagyták a fiút. Kivallattak minden élő lelket. Hasztalan. Nyoma veszett.
               Öt esztendő óta hasztalan kutatom.</p>
            <p>Zsófika, aki eddig hallgatva varrogatott a szoba másik végében, az ablaknál,
               fölállott s odament hozzájok.</p>
            <p>- Nem emlékszik megyefőnök úr, mikor és hol történhetett ez?</p>
            <p>- Dehogy nem. Negyvenkilenc őszén, gondolom októberben lehetett. Nem messze innen,
               Perbete körül.</p>
            <p>Zsófika bólintott a fejével.</p>
            <p>- Gondoltam. Prikoszits Miska.</p>
            <p>- Mi az? Mi?</p>
            <p>- Hát Mariska kisasszony nem emlékszik? Mikor kikocsiztunk, épp akkor? Mikor azt
               reméltük, hogy az ezredes urat hazabocsátják Komáromból? Az útszélen, az árokparti
               akácfa alatt egy ember állott. Gonosz tekintetü, gyanus alak, még a kocsisunk is azt
               mondta rá, hogy nem szeretne vele az erdőben éjjel négyszemközt találkozni. S előtte,
               az árokparton egy fiatal tiszt feküdt, mintha aludt vagy meghalt volna. Nem
               emlékszik?</p>
            <p>- Igen. Igen. Én pedig megjegyeztem, hogy az álló ember mennyire hasonlít Prikoszits
               Miskához.</p>
            <p>A megyefőnök szörnyü izgatottá lett.</p>
            <p>- Hogyan?... - dadogta. - Lehetséges volna? Az a Prikoszits... nem az-e az, akit a
               fiam... Kürthy ezredes?...</p>
            <p>Mariska szomoruan hagyta rá.</p>
            <p>- Igen. Az.</p>
            <p>Elhallgattak. A megyefőnök is mélyen elgondolkozott.</p>
            <p>Csak az arca ideges rángatózásáról lehetett észrevenni a szörnyü belső tusát, mely
               lelkében viharzott. A két leány titokban, lopva nézett rá s néha-néha összevillant a
               szemük. A Mariska szeme ezt mondta:</p>
            <p>- Szegény, szegény ember!</p>
            <p>A Zsófikáé mást:</p>
            <p>- Nem ver Isten bottal!</p>
            <p>Hosszu tépelődés után a megyefőnök elhatározottan fölállott.</p>
            <p>- Majd meglátjuk a többit. Egyelőre ismét csak arra kérem gyermekem, tegye meg, amire
               az imént kértem. Tegye meg. És higyje meg, hogy jót akarok, Isten a tanum!</p>
            <p>Oly ünnepélyes, olyan meghatóan őszinte és szomoru volt a hangja, az arca, hogy
               Mariskát teljesen lefegyverezte. Egy pillanatra elfelejtette azt a tömérdek
               keserüséget, fájdalmat, amire ez az ember emlékeztette s csak az ő szenvedését látta,
               és némi halovány reménységet, amit annak a szavai inkább csak sejteni engedtek,
               semmint elárultak.</p>
            <p>- Jól van, uram, - szólt, - megteszem. Megpróbálom.</p>
            <p>- Köszönöm, gyermekem. Hiszem, hogy nem fogja megbánni. Óh! A császárné csaknem olyan
               kegyes és jó, amilyen szép.</p>
            <p>A megyefőnök elbúcsúzott. Még a kocsiról is visszakiáltott a leányoknak:</p>
            <p>- Május negyedikén! A viszontlátásra, Komáromban!</p>
            
         </div>
        <div type="chapter">
            <head>
               X. Fekete csillagok.
            </head>
            <p>Komáromnál, mielőtt a fölvidéki hegyek közül lesiető Vággal egyesülne, két ágra
               szakad a Duna. A két ág bűbájos szigetet ölel körül, mely tele van gyümölcsös
               kerttel, virággal, fülemüle-nótával, dongó, szorgalmas méhrajokkal. Olyan ez a sziget
               kikeletkor, virágnyílás idején, mint valami tündérsziget, melynek ezerszínü virággal
               pompázó fái, ligetei között, az illatos levegőben édes szavu madarak himnusza
               csattog. Ezen a tündérszigeten állították föl a hajóállomást. Igazi poétai gyöngédség
               volt ebben, hogy az ifju, hófehér királynét a természet májusi pazar pompájával
               köszöntsék. Mintha az egész sziget egy óriási virágcsokor volna, melyet a vendéglátó
               magyarság kötött annak a tiszteletére, akitől a szabadulás reménységét várta.</p>
            <p>Az egész város s a fél vármegye ott volt. Izgatottan lesték a Bécs felől közelgő
               hajót s mikor a kéménye föltünt a Duna hullámzó hátán, megdördültek a parton az
               üdvözlő ágyúk. Az óriási néptömeg úgy állott a szigeten, mintha egyetlen ember lett
               volna, meg sem moccant senki sem. Mindenki a hajóhíd felé nézett, ahol száz ifju
               leány állott sorfalat, tiszta, hófehér ruhában tetőtől talpig, valamennyi, legelől
               Greguss Mariska. A kezében hatalmas bokrétát tartott csupa fehér virágból. Fehér
               szegfü, fehér- rózsa, fehér tubarózsa volt legtöbbnyire. S a csokorról széles
               nemzetiszínü szalag csüggött alá. Fehér ruhában volt, persze, Mariska is. Derékig nem
               látszott belőle semmi sem, mert könnyü rózsaszín kendőbe burkolózott, mindenki azt
               hitte, hogy a tavaszi hűvös szellő miatt, amely felülről, Bécs felől, a Duna felett
               elsuhant. Nem tudta senki sem, amit Zsófikával kifőztek. A megyefőnök kikötötte, hogy
               a ruhának tiszta hófehérnek kell lenni. S a két leány a szíve fölibe egy-egy fekete
               csillagot varrt ki fekete gyöngyökből.</p>
            <p>- A szívünk, az gyászol, - mondták. - Vajjon a császárné megérti-e?</p>
            <p>Az ágyúk mind erősebben dörögtek s a hajó csöndesen odakanyarodott a hajóhíd elébe. A
               díszruhás notabilitások már a kócsagforgós kalpagjukat lobogtatták s harsogó
               éljenriadallal köszöntötték a hajót. A födélzeten megjelent a fejedelmi pár. Az ifju
               császár fényes, aranyos, csillogó huszártábornoki uniformisban, karján vezetve szép
               ifju hitvesét, Európa legszebb asszonyát. Tíz nappal ezelőtt esküdtek meg. Óh!
               Mariska olyannak látta, mintha a reménység, a szépség és a jóság mennyekből
               alászállott tündére volna. Erzsébet királyné mosolyogva nézett le a hajó előtt
               nyüzsgő tarka képre. Talán ő is tündérálomnak látta mindezt; a dörgő ágyúkat, a
               hófehér leánykoszorut, a díszruhás daliákat s a sziget virágba borult berkeit. És
               láthatóan meghatotta a meleg szeretet, mely a zúgó éljenzésben s az ünneplő arcok
               sokaságáról feléje mosolygott. Szép két szeme elmélázva ragyogott, mint a felhők
               között a szivárvány. Tündöklő szépségében lépett ki a hídról a sziget szőnyeggel
               borított útjára.</p>
            <p>Mariskának a szíve úgy dobogott! Félt, hogy elakad a szóban a királyi szépség
               varázshatása alatt. Csöndesen levette válláról a kendőt s odaadta a háta mögött álló
               Zsófikának.</p>
            <p>- Istenem, úgy félek! Zsófika! Hátha nem tudok szólni?</p>
            <p>- Bátorság, kisasszony! - súgta vissza. - Most, most szedje össze minden erejét!
               Nézze, a felséges asszony mosolyog.</p>
            <p>Csakugyan, a királyné mosolygott. Néhány lépéssel előre jött s aztán megállott.
               Mariska meghajolt előtte. Nem mert rá föltekinteni, csak lesütött szemmel, halk,
               remegő hangon kezdett beszélni.</p>
            <p>- Letaroltuk virágos kertjeinket, hogy minden fehér virágát a felséged lábai alá
               szórhassuk, mikor legelőször lép szomoru hazánk szent földjére. Ezeknél a virágoknál
               csak szívünk szeretete fehérebb és tisztább, az a szeretet, mellyel a legszebb és
               legjobb királynét köszöntjük, mint a reménységnek közénk szállott hófehér angyalát.
               Legyen áldott felséged minden lépése s mikor virágokon jár gyöngéd lába, nyíljanak
               szíve nyomán a kegyelem és a királyi erények nemes és büszke virágai...</p>
            <p>Nem tudott tovább szólani... A hangja megcsuklott s révedezve emelte föl szép fejét,
               míg szemére nehéz könny ereszkedett... Mintha ködön keresztül nézett volna,
               homályosan látta a királynét, fejedelmi szépségének teljességében. A mosolygás eltűnt
               a királyné arcáról s valami méla szomorúsággal nézett a leányra; a szeme megakadt
               annak a derekán, éppen ott, a szíve fölött, ahol a fekete gyöngyökből kivarrott
               csillag ragyogott fekete, gyászos pompával, élesen kiválva a ruha hófehér selyméből.
               A királyné meglátta azt.</p>
            <p>- Ah, fehér, minden fehér, gyermekem, - szólt halkan. - Csak az a csillag, az fekete.
               Az is nekem szól?</p>
            <p>Mariska majd elszédült. De összeszedte minden erejét, hogy felelhessen.</p>
            <p>- Nem, felséges asszonyom. A vőlegényemnek.</p>
            <p>- Meghalt?</p>
            <p>- Nem, csak eltemették...</p>
            <p>A királyné meghökkent.</p>
            <p>- Hogyan? Nem halt meg, mégis eltemették? Hogy lehet az?</p>
            <p>- Josefstadtban van...</p>
            <p>A királyné szép arca elkomorodott. S a hangja is mintha szigorúbbá lett volna.</p>
            <p>- Tehát fegyvert fogott, a császár ellen?</p>
            <p>Mariska halotthalaványra vált. Félig aléltan, jóformán nem is tudta, mit mond. Valami
               kétségbeesett erőlködéssel, dadogva, félig súgva rebegte:</p>
            <p>- Nem, felséges asszonyom, hanem a királyért és hazáért...</p>
            <p>Ingadozott, tántorogni kezdett... A királyi pár és a kiséret ijedten nézett rá... S
               Erzsébet királyné szépséges arcán a szomorúság föllege suhant át. Sajnálkozva nézett
               a leányra, majd hátrafordult s néhány szót súgott a háta mögött álló Grünne grófnak,
               a császár főhadsegédének. Az tisztelegve meghajolt. Mariska mindebből nem látott
               semmit sem. Alig tudott a lábán állani s Zsófikának a karjára támaszkodott, aki látva
               az ijedtségét, odasietett hozzá. A királyné Mariska felé nyujtotta fehérkeztyüs kis
               kezét. Mariska önkénytelenül féltérdre ereszkedett és megcsókolta a királyné
               kezét...</p>
            <p>Azután összefolyt a szemei előtt minden. A sorfalat álló leányok két kézzel szórták a
               virágot a királyi pár elébe. A császár pedig karonfogva vezette szép hitvesét a
               hintóhoz. S egy pillanat alatt eltüntek a fasorban. A nép éljenriadalától zúgott,
               zengett a sziget, a zenekarok fölharsantak s az ágyúk megdördültek újra...</p>
            
            <p>A fogadtatásról Mariskáék egyenesen a lakásukra hajtattak, a Magyar Királyhoz címzett
               fogadóba. Mariska ki volt merülve, az izgalmak nagyon megviselték. Az ebéd sem
               esett jól s ledőlt a dívánra, pihenni. Nem remélt semmit sem, sokkal jobban elfásult
               a lelke, semhogy valami jóban bízni tudott volna. Szinte örült, hogy már vége van
               ennek is, mint a sok hosszu, szomoru, elmúlt esztendőnek. Most majd elmúlik a többi
               is. Siváran, öröm és boldogság nélkül... Fáradt, lankatag szemei lezárultak és
               elszenderedett.</p>
            <p>Úgy délután három óra tájban költötték föl. A megyefőnök jött, lihegve a sietségtől.
               Alig tudott beszélni is. Csak az arcáról sugárzott le valami szokatlan vidámság.</p>
            <p>- Gyermekem. Mondanivalóm van ismét. És pedig legfelsőbb parancsot kell kegyeddel
               közölnöm. Délben kaptam a rendeletet a császár közvetlen környezetétől, a
               kabinet-irodából...</p>
            <p>- Ah! Vajjon mit?</p>
            <p>- Hogy három napig kegyed el ne hagyja ezt a lakását.</p>
            <p>Mariska indulatossá lett.</p>
            <p>- De uram, énnékem haza kell mennem Kolthára. Nincs nekem már itt többé semmi keresni
               valóm.</p>
            <p>A megyefőnök mosolyogva vállat vont.</p>
            <p>- Arról nem tehetek. De azt beláthatja, hogy ezt a parancsot kegyednek teljesítenie
               kell. Ez a császár vagy a császárné akarata.</p>
            <p>- De hát utóvégre is, miért? Nem vétettem én semmit sem!</p>
            <p>- Azt már nem tudom. De ismételten figyelmeztetem, hogy három napig el ne hagyja a
               lakását. Sajnálom, de többet nem mondhatok... Nem is tudok mondani, - tette hozzá
               hirtelen.</p>
            <p>S közömbös dolgokra fordította a beszélgetést. Dicsérte a császár fogadtatását, a
               csinos kis beszédet, amit Mariska elmondott és a nép ragaszkodását. Mariskát szinte
               untatta ez a sok aprólékos dolog. Szeretett volna már végét vetni a beszélgetésnek, s
               hogy másra terelje a szót, jóformán udvariasságból, figyelemből megkérdezte a
               megyefőnöktől:</p>
            <p>- Hát az eltünt hadnagyról semmi hír, megyefőnök úr?</p>
            <p>Az öreg úr fölsóhajtott.</p>
            <p>- Bizony, meg is kell kegyednek köszönnöm. Hiszen egyrészt azért is jöttem.</p>
            <p>- Hogyan?</p>
            <p>- Nyomára jutottunk. Csakugyan Prikoszics Miska...</p>
            <p>- Megölte?</p>
            <p>- Kissé megvigasztal, hogy nem. A csapás így is nagy, mégis keservesebb lett volna
               tudnom, hogy orgyilkos kezek áldozatává lett. Igy legalább megnyugszom Isten
               akaratában. A fiu napszúrást kapott, attól halt meg. Mikor Prikoszics rátalált, már
               halva volt. Akkor a gazember kifosztotta. Elvette a pénzét, gyűrűjét, óráját, aztán
               egy félreeső tanya mellett elásta a halottat. Mindezt ő maga vallotta meg, miután
               megtalálták nála az elrabolt ékszereket. S kegyednek köszönhetem, hogy a kedves
               halott sírját föltalálhattam, hogy szentelt földben temethettem el és márvánnyal
               jelölhettem meg örök nyugvóhelyét. Köszönöm...</p>
            <p>Búcsúzóul megszorította a Mariska kezét, Zsófikának köszöntést intett a kalapjával és
               eltávozott.</p>
            
         </div>
        <div type="chapter">
            <head>
               XI. Szabadság.
            </head>
            <p>Három nap! A josefstadti szegény fogoly minderről nem tudott semmit sem. El sem
               képzelte, mik történnek otthon, leigázott szép hazájában. A josefstadti nagy börtön
               tele volt a levert magyar szabadság hőseivel. De kívülről nem jutott be hozzájuk, az
               élők e nagy temetőjébe, egyetlen hír sem. A napok, a hetek, hónapok, majd az évek
               ólomlábon cammogtak el, de vigaszt, reménységet, bíztatást nem hozott nekik. A komor
               falak között egyforma szürke és néma volt a nappal is, az éjszaka is, egyforma a tél
               és a nyár. Volt, aki beleőrült ebbe a komor életbe, volt, aki elsorvadt, elpusztult,
               azt eltemették. A fogolytársak megsiratták, néha megirigyelték. Eggyel kevesebb. Egy
               szenvedővel. Azzal vége.</p>
            <p>A Kürthy István erős lelke nem roskadt össze, nem tört meg. Egy pillanatra sem szünt
               meg hinni, remélni és - szeretni. Képzeletében szüntelenül a kolthai ősi ház udvarán,
               nyájas eresze alatt járt s álmatlan éjszakái rideg magánosságából áldást sóhajtott az
               ősz atya s a hűséges menyasszony fejére.</p>
            <p>Ötödfél esztendeig tartott ez, egyformán, szomorúan. Akkor, egy tavaszi napon
               történt, hogy a porkoláb, úgy déltájban, szokatlan időben benyitott hozzá.</p>
            <p>- Tessék fölkészülni. Utazni kell.</p>
            <p>Az ezredes nem is kérdezte: hová; nem is kérdezte: minek? Fásultan, közömbösen szedte
               össze a ruháit. Becsomagolt mindent. S a társaitól elbúcsúzott.</p>
            <p>Kocsiba ültették. A várból Bécsbe vitték. Egyetlen börtönőr kísérte, az Bécsben
               hajóra szállott vele. Míg a Dunán lefelé úszott a hajó, az ezredes az ablaknál
               mélázott. Megismerte a magyar Dunavidék gyönyörü tájképeit s akkor valami, valami
               régen alvó honvágy, vagy az édes hazai föld látása megremegtette a szívét. Szeliden
               kérdezte a kisérőjét.</p>
            <p>- Barátom. Nem mondhatná meg legalább azt, hogy hová megyünk?</p>
            <p>A börtönőr ridegen felelt.</p>
            <p>- Nem tudom.</p>
            <p>Nem tudja? Hogy lehet az? Ez sem tudja? S a hajó csöndesen, lassan úszott lefelé a
               Dunán.</p>
            <p>Komáromnál megállott a hajó. A börtönőr fölállott.</p>
            <p>- Tessék jönni, előre!</p>
            <p>Éppen itt, Komáromban!</p>
            <p>A hajóállomástól alig száz lépésre van a Magyar Király vendégfogadó. A partról még a
               címtábláját is el lehet olvasni. A börtönőr oda kisérte. A kapuban megállott.</p>
            <p>- Kürthy István úr, - szólt hidegen. - Tessék fölmenni az első emelet tizenkettedik
               számu szobájába.</p>
            <p>- Minek?</p>
            <p>- Azt nem tudom.</p>
            <p>- És maga, barátom?</p>
            <p>- Az én parancsom eddig tartott. Többé semmi dolgom sincs. Megyek vissza
               Josefstadtba. Ajánlom magamat.</p>
            <p>Tisztelgett a fegyverével s a kezét is a sapkájához emelte, azután sarkon fordult és
               otthagyta az álmélkodó ezredest a kapuban.</p>
            <p>Az csak hüledezett. Megdörzsölte a szemét, hogy nem álmodik-e? Körülte jöttek-mentek
               az emberek. A börtönőr, aki ide kísérte, hátra sem fordult, egyenesen a hajóállomás
               felé tartott. Végre az ezredes kezdett magához térni. Szabadnak érezte magát.
               Szabadnak! Óh! Hihetetlen édes, gyönyörteljes érzés! Nagyot lélekzett, mintha a
               szabadságot akarná egy lélekzetére beszívni. Azután eszébe jutott a börtönőr szava:
               első emelet, tizenkettő. Rohant föl, a rozoga lépcsőn s a tizenkettes szobába
               bekopogtatott.</p>
            <p>- Szabad...</p>
            <p>Micsoda hang ez? Ah, az ezredes keze reszketett, mikor kinyitotta az ajtót s a szeme
               előtt elsötétült minden, csupa káprázat, csupa fény... A fülébe édes, felejthetetlen,
               ezüst hangon csendült meg a Mariska kedves sikoltása:</p>
            <p>- István!</p>
            <p>S az ezredes, szinte álmatag hangon suttogta, hogy a szíve majd megszakadt a
               gyönyörűségtől.</p>
            <p>- Mariska...</p>
            <p>A szoba nyitott ablakán, az udvarról nyíló tavaszi virágok illata csapott be s az
               eresz alól fecskék csicsergése zendült meg. A szabadság és a szerelem himnusza...</p>
            
         </div>
        <div type="chapter">
            <head>
              XII. Boldog szivek.
            </head>
            <p>Tavasz van, enyhe, szelid, ibolyaillatos tavasz. Köröskörül, a nyájas vidék dombsorai
               ragyognak a verőfényben. A mezőn pacsirta csattog, a kertekben orgonavirág nyílik.
               Szép az ünnep mindenütt, de a magyar föld ünneplő köntösének pazar gazdagsága, bája,
               derüje kedvesebb mindennél a világon!</p>
            <p>A kolthai kis fehér házikók jámbor népe seregestül tódul a templom felé, ahonnan
               halk, áhitatos orgonaszó reszket elő. Szívet, lelket Istenhez ringató zsolozsma
               zendül föl az avatag boltívek alatt s az ünneplő sokaság megtölti a templom minden
               zúgát.</p>
            <p>Kettős esküvőre készülnek ott. Két fiatal pár lép egyszerre az oltár elébe. Hosszu
               szenvedés, hősies kitartás és hűség gazdag jutalma ez a nap, ez a fényes tavaszi nap,
               amelynek boldogságát megérzi a jó kolthai nép egyszerü, becsületes szíve is. Kürthy
               István, a Bocskay-huszárok hős ezredese esküszik ma bájos menyasszonyával: Greguss
               Mariskával; meg a vitéz Szungyi Sándor őrmester, hűséges Zsófikájával. Már ott állnak
               az oltár előtt s a pap áldóan terjeszti fejök fölébe a kezeit... Az öreg Kulacs
               jóslata beteljesült.</p>
            <p>A templom első padsorában két öreg ember lehajtott fejjel, csöndesen imádkozik:
               Kürthy Bálint az, meg Atanaszkovics Miklós: Kulacs bácsi. A szomszéd padsorból egy
               öreg asszony nézi őket könnyes szemekkel: Fömötör Pálné. Az ének, az orgonaszó
               elcsöndesedik. A nép halk sóhajtásokkal imádságot rebeg s az áhitatos csöndben
               fölhangzik reszkető, mégis határozott, érces hangon, négyszer egymásután:</p>
            <p>- Holtomiglan... Holtodiglan...</p>
            <p>A többit két boldog menyasszony, két boldog vőlegény könnyező szeme, nemesen dobogó
               szíve mondja el forró imádságban, szent fogadásban... Amit megáldanak a kolthaiak is.
               Akinek szánva van az az imádság, meg is hallja.</p>
            
            <p>A hűséges szívek hosszu szenvedésének hosszu és tiszta boldogság lett a jutalma.
               Künn, a kolthai erdő tövében tíz holdas kis gazdaságot hasítottak ki Szungyi
               Sándornak s a végibe Kürthy István cserépzsindelyes, tornácos házat is építtetett,
               ahol a vitéz őrmester fészket rakott szerelmes Zsófikájával. Velük lakott élte
               fogytáig Atanaszkovics Miklós, Kulacs bácsi. Nancsi kisasszony elköltözött
               Németországba s a helyébe Fömötör Pálné lépett, aki kulcsárnő lett a kolthai
               kastélyban, a malmát eladta. Belefáradt. Stepán, a kocsis, aki a Zomborból való
               menekülést segítette s azóta is Kolthán lakott, parádés kocsis lett s kalapja mellett
               az árvalányhaj vígan lengett a bakon, mikor négy világos pejparipán a templomból
               hazaröpítette a hős ezredest és a feleségét.</p>
            <p>Prikoszits Miska is megkapta, amit megérdemelt. Mikor a börtönből kiszabadult, ahová
               a Neuwald Ottó kirablásáért jutott, beállott pandurnak, de ott sem tűrték sokáig.
               Valami rossz fát tett a tűzre, elcsapták. Attól fogva aztán mind jobban sülyedt.
               Részeges lett, korcsmahős, falu rossza. Végre is egy kemény decemberi éjszakára
               virradóra künn találták, a faluvégen. Megfagyott.</p>
            <p>Isten nem marad adósa senkinek sem. A magyar nemzet is visszanyerte a szabadságát,
               ősi alkotmányát. A honvédek, a Bocskay-huszárok, a szabadsághősök nem harcoltak
               hiába. Élünk.</p>
            
            <p>A multkor Kolthán jártam s fölkerestem a Kürthyek nyájas udvarházát, a vadszőllős
               tornácot s az aranykalásztól sárga mezőket, ahová hajdanán Kürthy Bálint úr sietett,
               virágnyitó tavaszon ásni, vésni, nyesni, metszni, vetni, ahogy százesztendős,
               pentameteres verse parancsolja. A vadvirággal beszegett út a temetőkert mellett vezet
               el, ahová azóta régen, örök nyugvóra tért a vitéz Kürthy István ezredes és hőslelkü
               felesége, meg a rettenthetetlen Szungyi Sándor és hűséges Zsófikája. Szép sorjában
               egymás mellett domborul a négy sírhalom s föléje négy ágbogas ifju jávorfa zöldelő
               lombjai szelid árnyékot borítanak. A fák erősek, egyenes, sudár növésüek s az
               egyiknek, a legerősebbnek a törzsére díszes kis érctábla van fölszögezve, amelyiken
               aranybetűkkel ez a fölírás csillog:</p>
                     <p>Ezt a fát az angyali lelkü</p>
                     <p> Erzsébet királyné</p>
                     <p> örök, áldott emlékezetére ültette</p>
                     <p> Kürthy István ezredes egyetlen unokája:</p>
                     <p> Kürthy László.</p>
                     <p> Isten áldása legyen a magyar hazán!</p>
            <p> VÉGE.</p>            
         </div>
      </body>
  </text>
</TEI>