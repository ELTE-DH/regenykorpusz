<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU11096" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Mi ernyeiek</title>
            <author>
               <persName>
                  <surname>Makkai</surname>
                  <forename>Sándor</forename>
               </persName>
               <date from="1890" to="1951">1890-1951</date>
               <idno type="VIAF">59887709</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">155481</measure>
            <measure unit="pages">306</measure>
            <measure unit="vols">4</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Mi ernyeiek</title>
               <date>2012-10-26</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/11000/11096/"/>
               <respStmt>
                  <resp>Original Electronic Edition</resp>
                  <name>Varjú Mária</name>
               </respStmt>
            </bibl>
            <bibl type="printSource">
               <title>Mi ernyeiek</title>
               <author>Makkai Sándor</author>
               <pubPlace>Budapest</pubPlace>
               <publisher>Révai</publisher>
               <date>1940</date>
               <ref target="https://mek.oszk.hu/11000/11096/"/>
            </bibl>
            <bibl type="firstEdition">
               <title>Mi ernyeiek</title>
               <author>Makkai Sándor</author>
               <date>1940</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="long"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-05-24"/>
     </revisionDesc>
  </teiHeader>
  <text>
    <body>
         <div type="group">
            <head>ELSŐ RÉSZ</head>
            <div type="chapter">
               <head>1.</head>
               <p>Mackó hirtelen felült, farkával csapkodta a tornác téglapadlóját s izgatottan
                  szűkölt. A gyékényágy nagyot reccsent, ahogy felserkenve, sebesen talpra
                  ugrottam róla. Kalapáló szívvel füleltem a sötétségbe, álmos szememet
                  meregetve.</p>
               <p>- Muszkák! - nyilallott belém a rémület.</p>
               <p>Mert két-három nap óta menekülő honvédek riogatták a falut, hogy a muszkák
                  Segesvár alatt legyőzték Bem apó seregét s az egész vidéken kergetik a futókat,
                  gyujtogatva, rabolva, öldökölve. Olyanok, mint a vérmedve, mert egy generálisukat
                  maga Bem apó ágyúval ellőtte, azt akarják megbosszulni...</p>
               <p>A másik gyékényágyon Énok öcsém szuszogott mély gyermeki álomban.</p>
               <p>Védett zugocskánk a tornác fordulójában, a hiú-feljáró alatt volt. A ház
                  ablaktalan fala s a szőlőlombbal sűrűn befutott oszlopközök határolták. Mi ketten
                  itt szoktunk aludni nyári éjszakákon, még esőben, szélben is.</p>
               <p>A rémület néhány pillanata után magamhoz tértem. Nem, nem lehet muszka a közelben.
                  Mackó viselkedése ismerősnek szól és örömet jelent. S már tudtam is, hogy Dávid
                  bátyám jött meg.</p>
               <p>Hiszen vártuk, szívszorongva. Édesanyám, miközben a menekülő honvédeket úgyszólva
                  erőszakkal behúzta s jóllakatta, csakis őróla faggatózott. De egyik se látta a
                  csata napján, más századból valók voltak. Édesapám tudta a Dávid századának
                  számát, de arról azt mondták ezek, hogy tőlük messze feküdt egy kukoricásban,
                  Fehéregyháza alatt, s az volt tán a dolga, hogy hátba kerülje az előrenyomuló
                  muszkasereget... De most megjött Dávid bátyám, Istennek hála!...</p>
               <p>Mackó, mint a kilőtt nyíl, szökkent előre a fordulóból s vinnyogva, lihegve ugrált
                  a nyakába. Hallottam, hogy csitítja mély hangján s kopogtatja az ajtót. Nem
                  költöttem fel Énokot. Jobb, ha alszik s nem tud mindent. Még majd elkottyantja. De
                  én mindenképpen látni s hallani akartam Dávid bátyámat, akire szent csodálattal
                  néztem fel, előbb, mint vásárhelyi nagydiákra, aztán mint gyönyörű honvédre...</p>
               <p>Még éppen jókor értem oda, hogy édesanyám sarkamra ne csukja az ajtót, amint Dávid
                  nyomában én is besurrantam a szobába.</p>
               <p>Édesapám is kijött a hálóból, sebtében magára hányva valamit s ugyancsak Rozáli
                  néném a benyilóból egy ingben, mezítláb. Valamennyien a Dávid nyakán csüngvén víg
                  sírással, engem elfelejtettek visszakergetni s később nem törődtek vele, hogy ott
                  szerénykedem egy sarokba kuporodva azon a tépéshalmon, amit már nem tudtak bevinni
                  Vásárhelyre, a kollégyomban levő katonakórházba.</p>
               <p>Dávid bátyám rongyos, véres és piszkos volt, dús sötét haja iszaptól összetapadva,
                  szép halványbarna arcát is fekete vércsomó lepte. Nem az a ragyogó vitéz, mint
                  volt, mikor Vásárhelyről harcba menet betoppant búcsútvenni. Fátyolos szemmel
                  néztem, ahogy vetkeztették, mosdatták, tisztát adtak reá, meg egy régi ruháját s
                  aztán Rozáli is szoknyába bújva, sebesen elébe rakott, amit hirtelen lehetett,
                  kenyeret, szalonnát, bort, miegymást. Szegény jó édesanyám falatonkint etette, a
                  szájába dugdosva az ételt s miközben a másik kezével a haját simogatta, maga nem
                  hagyta enni, mert folyton kérdezgette. Könnyei csorogtak bánatában, örömében.
                  Dávid nyelt, felelgetett, ahogy tudott s néha a fáradtságtól összecsuklott a
                  széken. Rozáli ide-oda futkosott mindenfélével s közben hol sikongott, hol
                  kacagott. Édesapám nagy léptekkel járta körbe a szobát, de a szeme el nem fordult
                  Dávidról. Néha kurtán beleszólt, hümmgetett, fejét csóválta, egyszer-kétszer
                  káromkodott is. Az egész kép kitörülhetetlenül itt van most is az emlékezetemben s
                  minden szó, az is, amit csak félig vagy félig sem értettem.</p>
               <p>Hallottam, hogy célozta meg s találta el csakugyan Bem apó a muszka generálist,
                  ágyúból s édesapám véleményét erről, ebben a tömör elismerésben: „tyű, a
                  teremtésit!”. Szemeimmel láttam a rettenetes kozákrohamokat, a honvédek hősies
                  küzdelmét, szívemben robbantak az ágyúlövedékek s a puskák sortüzei, torkomban
                  lüktetett a menekülők félelme, tikkadtsága, lábaim sajogtak rogyasztó
                  fáradtságuktól, sebeik égtek mellemen, koponyámon...</p>
               <p>Aztán arra neszeltem, hogy Dávid bátyámat is halálra keresik. Lehet, hajnalosan
                  Gerlédet is ellepik már... El kell bújni valahova.</p>
               <p>- Mert, tudják-e, Bándi úr is úgy véli, hogy nekem több van a rováson, mint
                  másnak...</p>
               <p>- Bándi úr? - állott meg apám, felkapva a fejét. - Beszéltél vele?</p>
               <p>- Először nála álltam meg, tegnap éjjel, Vásárhelyt.</p>
               <p>- Vagyis Lilánál! - kaccant közbe Rozáli, feledve a helyzetet. - S meg se
                  mosdatott?</p>
               <p>Dávid nem haragudott, halvány mosoly futott el az arcán.</p>
               <p>- Dehogy nem, húgom... De hát azóta többnyire hasoncsúsztam hazáig árkon-bokron s
                  ez nem használt se a ruhámnak, se a sebeimnek...</p>
               <p>- Engedj meg! - sírta el magát néném s a nyakába borult. - Butaság volt
                  tőlem...</p>
               <p>- Térj Bándi úrra! - szólt közbe apám.</p>
               <p>- Hát ő azt mondja, az a hír, hogy a muszkák most már foglyokat szednek s kiadják
                  az osztrákoknak. S minthogy én nemcsak harcoltam, de vele, Bándi úrral jártam
                  Kossuthnál Debrecenben, alighanem akasztófára kerülök, ha elfognak...</p>
               <p>Anyám és Rozáli felsikoltottak erre, apám cifrát káromkodott.</p>
               <p>- Bándi úrnak se jobb akkor! - dörmögte aztán, Dávidra pillantva.</p>
               <p>- Ő nem fut - rázta fejét Dávid. - Nem hagyja a leányait. Bevárja, mi lesz. Ő csak
                  nemzetőr volt, katona nem...</p>
               <p>- De neked el kell bújni, fiam! - kiáltott édesanyám.</p>
               <p>S beszélni kezdték, hogy hova. Végre is abban állapodtak meg, hogy Dávid bátyám
                  elbújik a Gödörbe.</p>
               <p>Ezt még hallottam fél füllel, de a fejem már zúgott s egyszerre lehengeredtem a
                  tépéscsomóról, álomba zuhanva.</p>
               <p>Ott is ébredtem, félig kitört nyakkal, mert csak éppen hogy kissé feljebbemeltek a
                  rongyokra s hagyták, hogy aludjak. Más dolguk volt, bizonyára.</p>
               <p>Édesapámat hallottam a tornácon, a béresekre szórt szidalmak minden reggeli
                  szertartását végezve. Rozáli néném felöltözve asztalt terített,
                  kés-villa-tányér-pohár csörgött ideges kezei alatt. Édesanyám maga elé meredve ült
                  egy széken. Ahogy vackolódni kezdtem, felkelt, odajött s mellémülve a csomóra,
                  gyöngéden ölébe húzta kamasz-fejemet.</p>
               <p>- Áronkám, ide hallgass. Az éjjel mindent láttál-hallottál. Elég baj. De te már
                  nagy fiú vagy, érted? Ígérd meg, hogy egy szót ki nem mondasz Dávid bátyádról
                  senkinek. Legesleginkább pedig Énoknak nem, mert még kicsi ahhoz, hogy el ne
                  kotyogja... Ugye, ígéred s tartod?...</p>
               <p>Hevesen átöleltem a nyakát, mert ritkán engedte meg imádatom ilyen kifejezését s
                  mindent szentül megfogadtam.</p>
               <p>Rozáli néném csúfolkodós volt egyébként, de most ő is jónak látta férfiasságomra
                  hatni:</p>
               <p>- Biztosan meg is tartod, Áronka, sze’ most te leszel itthon az édesapánk
                  nagylegény-fia!...</p>
               <p>Büszke fejvágással erősítettem meg szavait.</p>
               <p>Mivel Énok csodálkozó szemekkel megjelent s aziránt érdeklődött, hogy hová lettem
                  a vackunkból, ez a beszéd ennyiben maradt.</p>
               <p>Másnap megsúgta valaki, hogy egy orosz generális bevonult Vásárhelyre. Reszkettünk
                  Dávidért s még mélységesebben hallgattunk. Mivel azonban a muszkák napok mulva sem
                  jelentkeztek falunkban, lassankint kezdtem felejteni a veszélyt, s néha, Énokkal
                  folytatott játékaink közben, legalább órákra, Dávid bátyám is elszunnyadt a
                  fejemben.</p>
               <p>Senki se mondta, de azért kitaláltam, hogy édesapám időnként kijár hozzá a Gödörbe
                  s onnan érkezik haza estéli sötétben. És fülemet a falhoz tapasztva,
                  gyékényágyamról hallgattam a szobában folyó beszélgetés moraját, noha a szavakat
                  nem vehettem ki. De tudtam, hogy róla beszélnek.</p>
               <p>Dávid bátyám már régóta csak vakációkon volt itthon, vége felé tartott diákságának
                  a kollégyomban, mikor a háború kitört s ő honvédnek állt. Roppant magasságban
                  létezett felettünk, félelmes tisztelettel hódoltunk neki, de szerettük is, mert
                  mindíg hozott számunkra valamit a városból s olykor el is játszadozott, tréfált
                  velünk. Leginkább akkor csodáltuk, ha énekelt... Gyönyörű mély, bársonyos, mégis
                  hatalmasan zengő hangja volt s vígat, szomorút kifogyhatatlan bőséggel dalolt,
                  mindenkit elvarázsolva. Még édesapánk is hol sírt, hol kacagott, ha hallgatta.</p>
               <p>Nemcsak mi voltunk így vele. Dávid már messze földön híres énekes volt. Öreg
                  kántorunk, Szamócza bácsi a maga rezes-rozsdás hangján csak éppen annyit tett,
                  hogy az első szótagot üvöltötte bele a templom levegőjébe:</p>
               <p>- Szű!...</p>
               <p>Azután már csak elangyalodva vigyorgott a gyönyörűségtől, amint Dávid égfelé
                  szárnyaló zengedezését hallgatta:</p>
               <p>...kölködünk nagy mértékben,</p>
               <p> Segedelem nélkül,</p>
               <p> Reménykedünk, örök Isten,</p>
               <p> Te légy segítségül!...</p>
               <p>Sokszor az egész gyülekezet elhallgatott s csak őt figyelte.</p>
               <p>A kollégyomban is Dávid volt a legjobb énekes s a városon is akkora híre
                  kerekedett, hogy akárhány nagy úr a házához hívta, vendégei
                  gyönyörködtetésére.</p>
               <p>Gyermekfejjel persze nem értettem, de ma, visszatekintve és felidézve sok apró
                  tünetet, jelt, amiket akkor elhullattam s amik mégis csodálatosan nyomot hagytak
                  bennem, tisztán látom, hogy ez a tehetsége mekkora veszedelem volt szegény fejére.
                  Bizony, most felrémlik előttem, hogy édesanyám sokat sírt miatta s édesapám
                  gyakran dühöngött, szitkozódott, mikor hírek szállingóztak haza Vásárhelyről Dávid
                  énekesbajairól, kocsmai botrányok, fehérnépi esetek és consilium abeundi
                  emlegetésével kapcsolatban. Hangok ütik meg fülemet a messzi multból, apám s anyám
                  hangjai, vád és védelem, fenyegetés és kérlelés: hogy Dávid maholnap nyakára hág a
                  maga birtokrészének s el fog zülleni, mint egy útszéli cigány... Hogy Dávid szép
                  és jó és tehetséges s a rossz asszonyok meg a léha urak viszik kísértésbe...</p>
               <p>De aztán jött a nagy idő és a honvédő önfeláldozás minden panaszt elmosott. Aki
                  vérét ontja a hazáért, s naponta a halál szemébe néz, az mindent
                  levezekelt!...</p>
               <p>Így hát Dávid mind életkoránál fogva, mind énekesi hírnevéért, mind honvédi
                  dícsőségéért óriás volt a szemünkben, mintha nem is idősebb testvérünk, hanem
                  fejedelmi urunk lenne, aki csak jókedvének kegyes napjain száll alá póri
                  közelünkbe.</p>
               <p>Öcsém hétéves volt ekkor, én tíz. Nem nagy különbség időben, de valójában igenis
                  az volt. Én kijártam már a falusi iskolát Szamócza mester pálcája alatt, noha a
                  forradalom és háború miatt az utolsó osztályban nem sokat tanultunk... De Énokot
                  még be se iratták. Írni-olvasni még nem tudott s olyan volt, mint a többi
                  pendelyes falusi kölyök. Nem is érdekelte más, csak a maga együgyű játékai,
                  patakrekesztés, madártojásszedés, meg effélék. Én is folytattam vele ezeket, de
                  közben gondolataim voltak s a nagy időkről a nagyoktól hallottak erősen
                  foglalkoztattak. Aztán, mint iskolát járt fiú, szerettem rendesen öltözni s
                  olvastam is mindennap, a zsoltároskönyvet vagy a kalendáriumot. Munkára még
                  egyikünket se fogtak, legfennebb a ház körül segítettünk egyet-mást s a malacokat,
                  baromfikat őrizgettük, Rozáli nénénk parancsára.</p>
               <p>Rozáli is úgy szólva öreg-számba ment a mi tudatunkban. Huszonkét éves nagy leány
                  volt már és jegyben járt Pókai Imrével. Tizenkét évvel volt nálam idősebb s
                  Énoknál tizenöttel. Vele azonban inkább ellenséges viszonyban éltünk, éles nyelve
                  és hirtelen tenyere miatt.</p>
               <p>Magas, erős, csontos leány volt, vastag, barna haja hatalmas kontyban ült a fején,
                  mint egy török basa turbánja, sötét arcbőre, sasorra, villogó barna szemei
                  félelmessé tették s ha teleszívta a tüdejét levegővel, hogy gúnyos és haragos
                  szóáradatban zúdítsa reánk, ugyancsak igyekeztünk iszkolni, amerre a szemünk
                  látott. Én egyébként akkor féltem tőle a leginkább, mikor még a viharelőtti csend
                  pillanatában lélekzelt. A ruhát szétfeszítő keblei úgy hullámzottak ilyenkor,
                  mint a haragvó tenger vagy a földrengésben emelkedő és süllyedő halmok.</p>
               <p>Ma meg vagyok győződve róla, hogy Rozáli néném nagyon szép volt, a férfias női
                  szépség fajtájából, akkor azonban egyenesen ijesztőnek találtam. S ha pillanatnyi
                  fegyverszünet állott is köztünk, érzelmeim akkor se szelídültek vonzalommá, mert
                  ilyenkor Rozáli, ha nem is dörgött és csapkodott, de mégis villámlott, cikázó
                  csúfolkodással.</p>
               <p>Rögeszméje szerint én és öcsém csupán azért születtünk, hogy segítségére legyünk a
                  házimunkában. Napjaink értelmét kizárólag az aprófahasításban, tűzrakásban,
                  vízhordásban látta. Továbbá meg volt győződve arról, hogy a szobák padlója összeég
                  a szégyentől, ha a mi piszkos lábunk megérinti s ezért úgy hajtott mindíg kifelé,
                  mint a legyeket. Igaz, hogy keze nyomán olyan volt a ház, mint a kitörült pohár s
                  hajnaltól estig égett gazdasszonyi keze alatt a munka. Ő főzött nemcsak a
                  családra, hanem a cselédségre és a napszámosokra is. Azt hiszem, lángoló energiáit
                  mégis a nagymosásban tombolta ki igazán, erről azonban csak az előkészületek
                  mérveiből következtetve tudok, mert ezeken a napokon legalább félmérföldnyire
                  kellett tartózkodnunk a háztól, ha jót akartunk. Amennyire csak eszközi voltunkban
                  vett tudomásul minket s csak mint túlhabzó haragjának méltatlan tárgyait,
                  élvezett, éppen annyira csodálta és imádta Dávidot. Bizonyos, hogy csak őt
                  tartotta igazi és magához méltó testvérének, sőt ő volt az, akinek nagysága,
                  szépsége, tekintélye előtt készséggel meghajolt. Ez nem jelenti azonban azt, hogy
                  csodálatát ne lőtte volna feléje is a gúny és csúfolkodás nyilaihoz kötve, ha erre
                  alkalom adódott.</p>
               <p>Dávid azonban sohase haragudott reá és sohse viszonozta hasonlóval. Szelíd volt
                  hozzá, csitította, becézte s nem egyszer láttam, hogy Rozáli ellágyult a szavaira,
                  mint valami nagy fekete macska, amelyik visszahúzza veszedelmes körmeit a simogató
                  kéz alatt.</p>
               <p>Ebből is gondolom, hogy a köztünk levő feszültség igazi oka főleg a nagy
                  korkülönbségben rejlett.</p>
               <p>Ami szüleinket illeti, ők igazán nem tehettek erről. A szakadékot négy gyermek
                  volt hivatva áthidalni, két fiú és két leány, akik bizonyára meg is feleltek volna
                  ebbeli kötelességüknek, ha csecsemőkorukban el nem halnak. De így kivonták magukat
                  a folyamatosságból s mit se törődve velünk, aludtak békén a nagy kőrisfák alatt, a
                  dombtetőn, éppen szemben a házunkkal. Holdvilágos éjszakákon jól láthattuk
                  fehéren-csillogó, apró sírköveiket, őseink elmohosodott obeliszkjei között.</p>
               <p>Énok a maga gyermeki ostobaságában alighanem az én és az ő közös, lappangó
                  érzésének adott kifejezést, mikor egyszer megkérdezte tőlem, hogy ugye, Dávid és
                  Rozáli a mi apánk és anyánk, az öregek pedig nagyapa és nagyanya? Nem mintha későn
                  jöttünk volna, hanem mivel így lemaradtunk a kettétört sor végére, édesapánk és
                  édesanyánk irántunk való magatartásában tényleg volt valami nagyszülői. Azaz
                  közvetlen szülői gondjuk a nagyokra irányult, azok sorsa körül forgott, míg reánk
                  úgy néztek, mint akikre majd csak későn kerül sor s egyelőre elég, ha a fejünkre
                  barackot, az arcunkra csókot s a fenekünkre vesszőt kapunk és fő, hogy el ne
                  rontsuk a hasunkat.</p>
               <p>Csak magamról szólhatok, mert Énok ebben az időben még nem nyilatkozott önállóan,
                  inkább az én visszhangom volt. Ha Rozáli néném mintegy a közvetlen tekintély
                  jellegét viselte, úgy édesanyám mindazt egyesítette magában számomra, ami az
                  anyában „édes”. Ő is Rozáli volt s méghozzá Ernyei, édesapámnak unokatestvére.
                  Eredetileg - mint később rájöttem - az egykor kettészakadt családi birtok
                  újraegyesítése volt szülőik célja ezzel a házassággal. Így hát sikerülhetett volna
                  rosszul is, de Istennek hála, jól sikerült. A vér közös volt bennük, de a
                  természet ellentétes s szerencsésen egészítették ki egymást.</p>
               <p>Édesanyám - történetem kezdetén negyvenhárom éves - édesapámnak és nénémnek halk,
                  fínom mása volt. Ugyanaz a kissé szikár, egyenes termet, de kevésbé csontos,
                  puhább, gyöngédebb körvonalakkal, az arc éles vonásai, a szem merész csillogása
                  nála bájjá és szomorúsággá szelídült, hajának gyönyörű terhe pedig különös
                  sötétarany fényben csillogott. Ő sohase csattogott és sohase viharzott, hangja,
                  beszéde lágy és édes, a gúny szikrái már a szívében valami kedves humor csillogó
                  harmatában olvadtak fel.</p>
               <p>Dávid volt a kedvence s inkább is az övé, mint Rozáli, akit viszont édesapám
                  kedvelt, titkos büszkélkedéssel, mint a maga igazi örökösét. Mondta is olykor,
                  hogy elcserélték valahogy ezt a kettőt: Rozáli a fiú s Dávid a leány. Volt valami
                  benne, noha az élet megmutatta, hogy Dávidban éppen elég férfiasság s Rozáliban
                  bőven lángoló asszonyiság rejlett, ha nem is éppen a legjobb irányban.</p>
               <p>Mi Ernyeiek különben sohase voltunk könnyen jellemezhetők, s ha a jellem az
                  állandóságban és következetességben áll, alighanem baj van a jellemünk körül. Mert
                  erélyes, szenvedélyes, vasakarata és makacs édesapámat láttam önmagát elengedő,
                  közönyös, mindenre legyintő embernek is, szelíd, szenvedő édesanyámat viszont
                  mindenre kész, letörhetetlen hősnek; a puha Dávid félelmetlen katona tudott lenni
                  s a harcias Rozáli csurgatott mézzé olvadt Pókai Imre karjai közt.</p>
               <p>Ezt a Pókai Imrét nem szerettem. Énok is húzódott tőle. Gyermeklétemre tisztában
                  voltam vele, hogy édesapám se állhatja s édesanyám csak Rozáli kedvéért titkolta
                  iránta való ellenszenvét a maga szelíd módján.</p>
               <p>Csengett valami a fülemben, hogy Dávid bátyámnak is kemény összeszólalkozása volt
                  vele s Rozáli kérlelte, hogy béküljön meg. Úgy színre beszéltek is egymással, ha
                  éppen összeakadtak, de a vak is láthatta, hogy nem barátság az.</p>
               <p>Saját érzésemnek semmi ténybeli alapjára nem emlékszem, ösztönösen élt bennem.</p>
               <p>Pókai Imrének a falu tulsó végén állott a kúriája, elgazosodott kert közepén,
                  néhány fenyőfa között. Egyedüli volt, apját-anyját eltemette már s testvérei nem
                  is születtek. Úgy gondolom, lehetett valami huszonhét éves ebben az időben. Szép
                  birtok maradt rá, de egy időben sokat járt be Vásárhelyre s ennek az lett a vége,
                  hogy legalább a felét eladogatta ennek-annak, többnyire egy városi zsidónak, aki
                  nyári házat is építtetett magának reá. A háború kitörése óta Imre nem mozdult ki a
                  faluból. Til-tul gazdálkodott, néha láttuk is a földjén, mert szomszédos volt az
                  egyik tagunkkal, azonban inkább vadászott, vagy kártyázott a tiszteletes úrral és
                  a mesterrel. Volt ideje rá, hogy Rozálira vesse a szemeit.</p>
               <p>Míg Dávid s a többi sok ezer a halál bálján táncolt, ő Rozálit ostromolta hevesen
                  s a vár hamarosan megadta magát.</p>
               <p>Nem volt ez kedvére nálunk senkinek, de Rozáli rögtön dühös sírásra fakadt, ha
                  apám vagy anyám szólt valamit ellene, s azzal fenyegetőzött, hogy elemészti magát,
                  ha nem hagyják hozzámenni feleségül.</p>
               <p>Véletlenül, félértelemmel, éppen elégszer lettem akaratlan tanúja keserű
                  összecsapásoknak. Édesapám azt tartotta, hogy Imrének a föld kell, mert éppen
                  alkalmatos neki a szomszédság folytán. És ezenfelül megvetendőnek ítélte, hogy
                  egészséges fiatalember létére itthon ült semmiskedve, mialatt a becsületes
                  férfiak harcoltak. Rozáli azonban színvak volt, nem gyávaságot, hanem
                  bölcsességet látott Imre dolgában, aki legyintett „a veszett ügy”-re. Azt hiszem,
                  ezen a kifejezésen akaszkodtak volt össze Dávid bátyámmal.</p>
               <p>Minthogy édesapám teljes lélekkel a szabadságharc pártján állott, én is örököltem
                  ezt a felfogást s gazmagyar volt szememben mindenki, aki mást vallott. Ma már jól
                  tudom, hogy a becsületes, igaz emberek között milyen sokan voltak Erdélyben, akik
                  végzetesnek és elveszettnek tartották az ügyet, kezdettől fogva. Pókai Imrét
                  azonban mégsem sorozhatom ezek közé, mert ő valami más álláspontot sem képviselt
                  komolyan soha. A fene egye meg a politikát s a közügyeket - ez volt a hitvallása.
                  Imre csak élni akart, éspedig vígan, kényelmesen, munka nélkül, másokat
                  dolgoztatva. Bizonyosan tetszett neki Rozáli s mivel megkívánta, bírni is akarta,
                  de utóbb arra jutottam, hogy leginkább az eleven-tűzként dolgozó gazdasszonyra
                  pályázott, persze a földecske mellett s bölcsen számította ki, hogy milyen jó
                  dolga lesz ilyen feleséggel... Bizonyos vagyok felőle, hogy kevesebb szenvedéllyel
                  is megelégedett volna, sőt hogy időnként határozottan elrémült Rozáli forró
                  odaadásától...</p>
               <p>Nem, nem, Pókai Imre jobban szeretett volna valami csendes, békés húzóbarmot -
                  otthon, a játékait ettől függetlenül óhajtotta űzni Vásárhelyt. Mélyebb
                  kapcsolatokra neki semmi szüksége nem volt. Ezek természetesen lassan felgyűlő és
                  sokkal későbbi megállapítások részemről, akkor egyszerűen idegenkedtem ettől az
                  árnyékos szemű, bodorítotthajú, sápadt és mindent lekicsinylő frátertől.</p>
               <p>Nem tudom, Rozáli elmondta-e neki Dávid hazajövetelét s rejtőzését, de azt hiszem,
                  nem tartotta volna magához méltónak a párját, ha valamit is titkolnia kell előtte.
                  Rajongásában átvitte reá a maga büszke egyenességet, sőt önmagánál különbbé
                  dicsőítette. Tény azonban, hogy szüleim hallgattak előtte Dávidról s ő maga
                  legalább is úgy tett, mintha semmit se tudna. Egyáltalán kerülte a háborúval
                  kapcsolatos témákat.</p>
               <p>Csak azután, hogy megtudtuk: az oroszok átadták Vásárhelyt az osztrákoknak s majd
                  a fegyverletételek híre is eljutott hozzánk, egy szép őszi délután esett meg az
                  a szóváltás, aminek, a tornác alatt matatva Énokkal, tanúja lettem s amit ma
                  lehető valószínűséggel a következőképpen rekonstruálok.</p>
               <p>Pókai Imre a tornác kiugrójának deszkapárkányán ült, lábait lógászva s egy
                  nádpálcával olykor a csizmája szárát ütögetve. Édesanyám és Rozáli valami
                  kézimunkán dolgoztak az asztalnál, melyről nyáron ebédelni és vacsorázni szoktunk.
                  Édesapám kereken járt bent a szobában, jól hallottam ingerült lépéseinek
                  dobaját.</p>
               <p>Mi lelte Imrét, nem tudom, de egyszerre megszólalt s kaccanva mondta:</p>
               <p>- Na, vége hát a dicsőségnek!... Legalább csend lesz már Erdélyben...</p>
               <p>Odabent megszűnt a lépések zaja. S különös, dermedt csend szakadt a tornácra
                  is.</p>
               <p>Aztán felmordult apám hangja:</p>
               <p>- Tán örülsz, neki, mi?...</p>
               <p>- Imre drágám!... Kedves Imre!... - hallottam előbb a Rozáli, aztán az anyám kérő
                  szavát. Bizonyára azt akarták, hogy hallgasson el, vagy beszéljen egyébről.</p>
               <p>De Imréből az ördög kívánkozott ki. Nevetve jegyezte meg a szoba felé:</p>
               <p>- Mihály bátyám tudhatja jól, hogy én előre láttam s tudtam: veszett ügy... Igenis
                  vallom: jobb így!...</p>
               <p>Kidugtam a fejem a tornác alól s odakandikáltam. Láttam, hogy apám az ajtóba lép s
                  arca lángol. Édesanyám kezéből az olló nagy csörömpöléssel esett a téglára. Rozáli
                  felugrott s Imréhez szaladt, hogy eltakarja apám elől.</p>
               <p>- Te... te!... - lihegte apám. - Ezt ne mondd többet!... Az én házamban!...</p>
               <p>Anyám már ott függött a nyakán, kérlelve, engesztelve.</p>
               <p>Rozáli pedig az Imre nyakában.</p>
               <p>Mindketten elhárították a magukét, apám elég nyersen, Imre elnéző nyugalommal,
                  lassan leereszkedve a tornácdeszkáról.</p>
               <p>- Bocsánat, - biccentett fölényes mosollyal - nem akartam bántani Mihály bátyám és
                  Rozáli néném érzelmeit. Elfeledtem, hogy Dávid... Mit tudnak Dávidról? - emelte
                  fel hirtelen a hangját kíváncsisággal.</p>
               <p>- Dávidhoz semmi közöd! - tiltakozott apám. - Dávid harcolt, vérzett,
                  nyomorgott!... Amíg te itthon lődörögtél, a házam körül!...</p>
               <p>- Édesapám! - sikoltott Rozáli az Imre nyakából. - Ne mondja!... Ezt ne!...</p>
               <p>- Mihály lelkem! - könyörgött édesanyám - csillapodj! Ne mondj olyant, amit
                  majd... amit többé... - Imre! - fordult a fiatalokhoz - menjenek Rozálival a
                  kertbe!... Menjenek...</p>
               <p>Rozáli húzta is már Imrét s ő, kényszeredetten engedve, ment utána. Anyám
                  becirógatta apámat a szobába s már csak onnan hallottam a mennykövek
                  csattogását:</p>
               <p>- Bitang!... Gyáva!... Képes, hogy feladja!... S ez legyen a vőm?... Ez a...</p>
               <p>Remélem, Imréig már nem hatolt el a szó. Ha elhatolt is, hallatlanná tette, ő már
                  úgy döntött, hogy beházasodik a familiánkba, ha akarjuk, ha nem.</p>
               <p>Csupán annyi változás történt, hogy szüleim előtt ritkábban mutatkozott s a házba
                  nem lépett be egy darabig. E helyett anyám virágoskertjében bújtak össze esténkint
                  az óriási, bozontos öreg borostyánbokorban Rozálival. Énoknak érthetetlen gyermeki
                  öröme telt benne, hogy kuncogva lesse csókolózásukat egy fa tetejéről, ahova,
                  bevallom, többször engem is felcsábított, holott a homályban-sötétben nem sokat
                  láthattunk, elismerem azonban, hogy hallani annál inkább hallottuk a szerelem,
                  nekünk még akkor komikus hangképeit.</p>
               <p>Emlékezetem itt kissé kihagy, de azt hiszem, néhány hétig semmi különös dolog nem
                  is történt. A következő esemény, ami kiemelkedik előttem, Bándi Ézsaiás úr levele
                  volt, melyet elég különösen egyszer csak ott talált édesapám a tornáckiugró
                  asztalán, reggel, a tányérja mellett. Senki se tudta megmondani, ki hozta. De
                  akkoriban sok ilyen láthatatlan postás surrant ide-oda, Erdélyben.</p>
               <p>Ez a levél most itt van előttem, a család régi írásai között találtam meg egyszer
                  s így módomban van, hogy ne gyermeki emlékezetemre támaszkodva beszéljek róla,
                  hanem ideiktassam a maga eredeti mivoltában.</p>
               <p>„Tekintetes Úr, kedves Bátyám-uram! Módom lévén benne alkalmatos emberrel üzenni
                  Kglmd-nek, vélem, jó lészen tudnia, hogy mik lettenek a szerentsétlen várasban
                  miután a’ muszka kitakarodék, átadván minket boldogtalanokat a’ Clam-Gallas
                  osztrák generális kezébe.</p>
               <p>Azt hivők mi jámborak, hogy immár koldusok vagyunk s lejjebb nem lehet, mióta
                  48.-dik nov.ben Gedeon, ki a’ Tanáts-házat megégette volt s rom-kövivel a’ Nagy
                  Piatz motsarát béhányatá, igen törökös szépitési modorban ügyekezvén annak
                  jobbitására, münket bőrig megsartzolt, kirabolt s megfeküdt, úgy hogy
                  kormánybiztos Csányi 600.000 Pfrt-okra becsüllé kárunkat. De meg kelleték tudnunk,
                  hogy még mostan is felettébb gazdagok vagyunk a’ Clam-Gallas szemében. Mert ez
                  újabb 40.000 Frt-okat, 36.000 kenyereket, 9600 széna s 14.600 zabportziókat,
                  nemkülömben 560 veder bort s 60 vágómarhát rendelt táborába vitetni, Tanátsnok
                  Petsi Ádám s Lénárd Dávid uramékat kezesül hurtzolván, kiket meg is kinzata
                  pogányul, miglen mindeneket néki bé nem szolgáltatánk. Hogyan? - tsak Isten
                  Őszentfelsége tudhatja! Tám soha e jeles váras fel nem állandhat többé! Az
                  éhelhalás kisértete borzaszt a közelittő tél árnyékában... Ez vala 16.-ik
                  Auguszt.-tól kezdve. De nintsen a bajnak vége. Mult héten vettük hirét, hogy
                  tsászári Gubernátor Wohlgemuth Szebenben kijelelé az erdélyországi Bezirk-okat s
                  Maros-Széket az udvarhelyibe osztá, de a Bezirk-Commandant s polgári Adlát-ja
                  Vásárhelyen fognak rezideálni. Ugyantsak elfoglalá a’ Székházat
                  dragonád-zsandársággal a’ Policáj-Főnök is, ki Szebennek van alája-vetve, ott
                  lévén az országos Direktorát. Azért immár szuszogni se felettébb szuszoghatunk s
                  tsak várjuk kivel mi lészen, vélem nem valami jó. Professzor Török suttogá, hogy
                  Tábornok Kazinczy Lajost, a költő Fiát, ki ’Sibón most eltölt 26.-ik Auguszt. a
                  fegyvert letevé, az osztrák kivégezteté, nemkülömben Alezredes Sándor László s
                  Örnagy Hauck hazánkfiait. Még másokról is van ilyen kedvetlen hir. A’ volt
                  honvédek s jelesb polgári személyek össze-fogdosása megkezdődött s folyik
                  mindenütt, itten is. Már mostan a dologra térek, nevezetesen amiért pennát fogék
                  hogy irjak Kglmd-nek. Én a Kglmd Dávid-fiát igen kedvellem s Vélle sok bajban
                  együtt forogván, mondom, hogy a mi panasz volt ellene olykor ifiui rugódozásai
                  miatt, ő bőven azt kiengesztelé a’ Hazáért szenvedett sebeivel. Tehátlan arra
                  inteni kivánom Kglmd-et, hogy Dávidot jól elrejtve őrözzék valahol, miglen e vész
                  ki nem fullad. Őtet senki ne lássa s ne énekeljen Isten szerelméért, hogy valaki
                  Spitzli-féle meghallván, feladja! Tám megbotsátandja Kglmd, ha ezen halál
                  árnyékának völgyében Lila leányom is, ki fiatal létére bús özvegységem vigasza s
                  kitsinyeim istápolója, szentül kéri Kglmd-et s a’ Tekts. Asszonyt hogy ügyeljenek
                  Dávidra s ő is maga magára, egy tseppet a’ Lila kedvéért is. Mely után az Egek
                  Urától jobb időket s egésséget kivánva egész tisztelt Tsaládjának, vagyok Kglmdnek
                  bús hazafi-társa B. É. - P. S. Ezen pappirost jó lészen semmivé tenni.”</p>
               
            </div>
            <div type="chapter">
               <head>2.</head>
               <p>Amint látszik, apám ezt az indítványt nem tette magáévá s a levél fennmaradt.
                  Valószínűleg azért, mert, amint elmondandó vagyok, Dávidhoz továbbította s talán ő
                  dugta el egyelőre a Gödörben (a Lilára vonatkozó sorokért). Később aztán
                  megfeledkezett róla.</p>
               <p>Aznap este szüleim és Rozáli összedugott fejjel tanácskoztak az ebédlőszobában. Az
                  idő már hűvösödvén, mi ketten Énokkal az egyik kis benyílóban aludtunk, tornácbeli
                  zugunkat teljesen Mackónak engedve át, amit ő nem méltányolt s búsan nyöszörgött
                  utánunk a vackán, egész éjszaka.</p>
               <p>Édesanyám félig nyitva hagyta az ajtót s én felkönyökölve figyeltem a beszűrődő
                  gyertyafényben apám imbolygó árnyékát a túlsó falon, amint izgatottan járkált az
                  asztal körül, hosszúszárú pipával a szájában. Énok békésen aludt, de én le nem
                  tudtam húnyni a szememet. Égtem a kíváncsiságtól, mit beszélnek? Tudtam a levélről
                  és biztos voltam felőle, hogy azt vitatják. S miután annak idején Dávid bátyám
                  érkezésének is tanúja lettem s híven megtartottam hallgatási ígéretemet, sértett,
                  hogy engem nem avatnak be a titokba. Mivel halkan beszéltek s csak apám egy-egy
                  kurta káromkodása volt kivehető, kezdtem álmosodni. Hogy el ne aludjak, szemeimet
                  odameresztettem a vánkos-pad feletti megvilágított falra, melyről, éppen szemben
                  velem, látható volt berámázott ármálisunk, a keret alatt lecsüngő nagy
                  viaszpecsétjével. Szerencsére nem tudták, hogy ennek a pecsétnek belső sarka le
                  van törve, mert egyszer Énok inga-módjára lipinkáztatta egy pálcával s a baj
                  megesett. Hatalmas, ólmozott kecske-peggyest adott érte, hogy hallgassak. Az
                  ármális apám büszkesége volt. Sokszor láttam, hogy ebéd után pipázgatva,
                  karosszékéből elégedetten pillogat reá. Deákul még nem tudván, kérésemre ő maga
                  magyarázta el, hogy az ármálist Báthori Gábor fejedelem adta ősünknek, Ernyei
                  Mihálynak, akinek neve csakugyan aranyos írással és cifrázatok közül ragyogott a
                  fekete betűerdő közepén: Michael Ernyei de Nagy-Ernye. Vitéz és nagylelkű férfiú
                  lehetett apám szerint, amit bizonyított a címer piros-kék szárnyai közt koronás,
                  sisakos pajzson szétvetett lábakkal feszítő vörös ruhás alak, jobbjában
                  kardba-tűzött török fejet, baljában pedig pálmaágat tartván.</p>
               <p>Azt is apám mesélte, hogy valamelyik ősünk vagy kétszáz esztendeje költözött
                  Ernyéről ide Gerlédre, házasodás folytán, eladván ottani birtokát, hogy itt vegyen
                  másikat a feleségéé mellett. Mostani házunk helyén építette a magáét, amit aztán a
                  tatárok dúltak fel a kisebbik Rákóczi György idejében. Az a ház, amint romjai
                  mutatták, (családi hagyomány szerint) nagyon nagy és jeles volt, az utódok csak
                  kisebbet építhettek széthányt köveiből s vagy százhúsz esztendeig abban
                  szegénykedtek. Apám apja, vagyis nagyapám, szintén Mihály, emelte mostani házunkat
                  a békésebb időben először is felmagasítva a meglevő három kis szoba falait, melyek
                  most az ebédlő benyílói s egyik az, ahol ezen az estén is feküdtem, azután egész
                  szélességükben hozzájuk építvén a derék ebédlőt s hátul még konyhát, kamarát,
                  miegyebet is a déli oldalon. A három régi szoba, három rácsos ablakkal keletre
                  néz, a domb felé, melynek tetején a temetőkert zöldel. Az északi oldal most a
                  homlokzat, az egyik régi szoba és az új ebédlő egy-egy ablaka között nagy
                  kétszárnyú, kettős-ajtóval, melyek közül a belső üveges, a külső pedig erős
                  bádoggal borított, vasszegekkel kivert kemény tölgyfamű. A nyugati oldalon, az
                  ebédlő külső falán nincs ablak, annak végébe szögellik ki a konyha fala s alkotják
                  a mi nyári alvózugunkat, a meredek padlásfeljáró alatt. Házunk szépségét az adja
                  meg, hogy az északi és nyugati oldalon a magas, kettős zsindelyfedél négy-négy
                  tömör henger-oszlopra nehezedik, melyek mindíg vakító fehérre vannak meszelve. A
                  homlokzat két középső oszlopa jó messzire előlépett s felettük a kereszt-tetőzet
                  cifra faragású rácsozattal nyúlik ki a tornáckiugró fölé, ahol asztal, padok és
                  székek állanak. Az oszlopközök édesanyám munkája folytán sűrű szőlőlombbal
                  árnyékolják a széles, téglapadlójú tornácot, csak elől, a feljáró-lépcső felől
                  hagyva szabad utat és kilátást. A tornácot párkányos deszkakerítés övezi,
                  almazöldre festve, egy sor szép szívalakú-kivágással. A kiugró jobboldalán a
                  tornác padlója magasabban fekszik a föld szintjénél s az oszlopok kockaalakú
                  talpkövei között szépen alá van boltozva. Így itt két kicsi félkörös bemélyedés
                  keletkezett a tornác alatt, hátsó falukban a pinceablakokkal. Az egyik az én, a
                  másik az Énok „barlangja” lett, akár medvék, akár rablók voltunk s ide halmoztuk
                  különféle zsákmányunkat, néha szomszédi villongások között. Ebből a barlangból
                  kikandikálva voltam tanúja apám és Pókai Imre jelenetének.</p>
               <p>A tetőgerinc két végén két alacsony, széles kémény emelkedik. A jobboldalira
                  egyszer gólya akart fészkelni, de apám nem tűrte. Nem akarván lelőni a tisztelt
                  madarakat, egy béresünk álló hétig minden nap ott kuporgott a gerincen, karóval
                  verve szét a fészek ágbogait s hessegetve a sértődött gólyapárt, míg végre
                  megunták s továbbálltak. Édesanyám sajnálta őket s kissé könnyes szemmel
                  mosolyogva mondta apámnak, hogy hagyhatná, sze’ úgyse hoznak már gyereket. De az
                  öreg fenébe küldte őket.</p>
               <p>Házunk kis emelkedésen épült, mely körös-körül szelíd lejtővel nagy udvarrá
                  szélesedik. Annak délkeleti sarkán kőrózsás oszlopok közt áll a nagykapu s
                  mellette egy kisebb, cserepes téglaközbe foglalva a kisajtó. A nemesi rang
                  kívánalma szerint a déli oldalon kőkerítés húzódik végig, jelezvén, hogy itt kúria
                  van. Alacsony, tán kétméternyi se, de a tetője csinos félhajlású cseréporomzattal
                  néz az utcára s minden tavasszal vakolgatják, meszelik. A többi oldalakon csak
                  zsindelymenedékes deszkakerítés határolja az udvart, a nagy veteményes és
                  gyümölcsös kertet pedig sövénypalánk választja el tőle az északi oldalon. A
                  nagykaputól egyenes út visz az istállóig, mely az udvar közepe táján, de lenn a
                  kerítés mellett épült, lovak és tehenek számára. Az udvar északi mélyén, szemben a
                  tornácfeljáróval áll a gabonás, a csűr, a szín, a kas, míg a nyári konyha és a
                  sütőkemence a nyugati kerítés mentén sorakoznak, a csirkeketreccel és disznóóllal.
                  Az istálló mögött trágyadomb füstölög, a csűr és az istálló között szénaasztagok,
                  szalmakazlak magasodnak. A kerekes kút, nagyszerű hideg vizével, az udvar kellős
                  közepén. A kiskaputól gyalogút fordul a ház keleti fala alatt, a léckerítéssel
                  védett virágoskert mellé. Itt van a pincelejáró, a második ablak alatt, eltakarva
                  az öreg borostyánbokortól, melynek rejtekében nemzedékről-nemzedékre az
                  Ernyei-lányok csókolóztak szeretőjükkel, ez időszerint Rozáli.</p>
               <p>A virágoskert szegletén néhány szép fenyő s egy gesztenye, az udvar északnyugati
                  sarkán pedig hatalmas, nagy nyári-almafa pompázott, roskadozva a gyümölcs és a mi
                  örökké rajtalógó terhünk alatt.</p>
               <p>...Apám árnyéka megállott a falon. A pipa órjási kéménnyé nőve lendült el
                  szájától, kilökött markában s most tisztán hallottam a szavát, ahogy anyámnak
                  felelt:</p>
               <p>- Igazad van, Rozáli. Áron kiviheti neki. Nála senki se gyanítja.</p>
               <p>Nagyot dobbant a szívem az elégtételtől, hogy íme részem lesz a rejtelemben.
                  Reggelig hánykódtam, forgolódtam, zavaros álmok és hirtelen felrettenések között.
                  Valami kincset menekítettem árkon-bokron át s vasasnémetek kergettek.</p>
               <p>Ahogy frustukoltunk, Rozáli csodamód kedvesen vakarót ígért Énoknak, - mert
                  kenyérsütés volt éppen, - ha segít neki ágat hordani a hevítéshez. Énok tehát
                  varázslat alatt szédelgett utána s akkor édesanyám elsuttogta, hogy a tegnap jött
                  levelet én kell kivigyem Dávid bátyámnak a Gödörbe éspedig a kapcám alatt, a
                  csizmámban. Ha pedig zsandárt látnék, jó messzire kerüljem s egyáltalában ne
                  elegyedjek szóba senkivel. Ne is az úton menjek, hanem a patak mentén s a dombokon
                  át, ahogy tudom is a rövid útját. Vaj két óra alatt odaérhetek s estére
                  vissza.</p>
               <p>Férfiasan bólintottam, büszkén csillogó szemekkel. Édesanyám megcsókolt. Apám
                  közben ki-bejött, de tette magát, hogy semmiről se tud.</p>
               <p>Így hát felhúztam szürke szőttes harisnyámat s száraz kapcát tekertem a lábam
                  fejére. Édesanyám a levelet csinosan összehajtogatva, megpréselve, a jobblábamra
                  való csizma talpába lapította s aztán vitézül felrántottam. Füleltünk, hogy nem
                  ropog-e lépéseimre, de hallgatott becsületesen. Szürke zekét is kaptam magamra,
                  bicskát a csizmaszárba, báránysapkát a kobakomra s édesanyám nyakamba akasztotta a
                  jól megtömött elemózsiás tarisznyát, kedvenc falatokkal Dávid bátyámnak is.
                  Édesapám körtefabotját is kezembe adta (mindíg ácsingóztam rá s forró lett a
                  markom a gyönyörűségtől, ahogy a bunkójára tapadt!) – mégegyszer megcsókolt s
                  szelíden kilódított az ajtón.</p>
               <p>A nyári konyha s a sütő mögött sirültem el, hogy Énok meg ne lásson. Nem is
                  kerültem a kertajtónak, hanem az almafa mögött huppantam át a sövényen, a nagy
                  kertbe. Ez édesanyám birodalma volt, mert ha Rozáli a takarítási és konyhafőnöki
                  tisztséget hatalmasan viselte is, a virágoskertben meg a veteményesben csak akkora
                  volt, mint a kujakom. Itt édesanyánk parancsnokolt, szenvedélyesen kertészkedve.
                  Virágai ott elől csodálatos színűek és illatúak, édesen gyöngédek és szűziesek;
                  murkai, kalarábéi, káposztái itt hátul brutálisan nagyok, vaskosak, szemérmetlenül
                  kihívók voltak. Uborkái szinte megijesztettek, mintha hatalmas zöld-sárga kígyók
                  lapulnának az indák közt, dinnyéi óriási teknősbékák hátaként domborodtak ki a
                  levelek közül. S minden a maga ágyasában, katonás rendben. Jaj volt akármiféle
                  burjánynak, gaznak, ha villogóra váló szelíd szemével felfedezte. Tán életében se
                  haragudott egyéb teremtményre, de ezeket irgalom nélkül kiszaggatta. Mindíg
                  betanított két-három cselédet a kerti munkára, de legtöbbet maga dolgozott,
                  fáradhatatlanul. Az útak széleit már apám regnálta, gyümölcsfákat ültetve,
                  ojtogatva, tisztogatva mentükben. Ebben az időben már szépen árnyékolták az útakat
                  s gazdagon ontottak mindenféle gyümölcsöt, kit-kit a maga idején, korai
                  cseresznyétől s árpával érő körtétől kezdve egész a téli esperest-ig. Míg anyám az
                  ágyásban hajlongott, apám a fák mellett ágaskodott, ki-ki a maga harcát víva
                  gyommal, csimazzal, tetűvel, almamollyal. Anyám némán viaskodott, összeszorított
                  szájjal, apám ellenben ontotta a cifra jókívánságokat a nyűvek apjára, anyjára,
                  istenire. Édesanyám, ha már túlsok volt neki az efféle kacskaringós
                  menykőhullásból, felegyenesedett, szelíden hátratolta homlokáról malomkőnyi
                  szalmakalapját s csendesen megjegyezte:</p>
               <p>- Mindíg nagy tudós voltál a históriában, Mihály lelkem... De azt mégse hittem
                  volna, hogy a tetűk-férgek rokonságát is ilyen egyenkint ismered, a teremtésükig
                  visszafelé...</p>
               <p>Apám ilyenkor csak mordult egyet s vagy öt percig magába harapdosta a jelzett
                  családfát és mitológiát. Aztán neki, újult erővel...</p>
               <p>A tilalmak ugyan szigorúak voltak, de a szankciók a gyakorlatban ritkán
                  érvényesültek, ha Énokkal be-besurrantunk ebbe az édenbe, lakmározni. Az volt a
                  baj, hogy komisz ízlésünk jobban kedvelte a nyers kalarábét s a zöld bingyót, mint
                  az érett gyümölcsöt. A törvényszerűséggel belünkbemaró csikarásokat s a hasmenést
                  igyekeztünk gondosan titkolni amíg lehetett, mert apánknak megvolt az a rossz
                  szokása, hogy a beteget előbb csupa féltő szeretetből istenesen elverte s csak
                  ezután adta át anyánknak, gyógyításra. De tán még jobban féltünk Rozálitól, aki a
                  kárvallottat végtelen csúfolkodással gyötörte s valahányszor elment mellette, a
                  levegőbe szimmantva, befogta az orrát, „piha sz...s kölyök!” kaccanással.</p>
               <p>Mindennek élénk felidézésével surrantam most át a nagy kerten s megmászva a
                  kerítést, a palánk árnyékában lopakodtam tova azon a kutyaszorítón, mely az
                  innenső és a tulsó kertek között húzódott az erdő felé, s nem volt egyéb gazos
                  ároknál. Már szerencsére most, mert eső alkalmával szennyes áradattá nőtt benne a
                  lerohanó víz.</p>
               <p>De Istennek hála, tündér-idő volt, kékselyem-egű késő őszi nap, gyenge meleg
                  sugarakkal, fanyar-édes illatokkal tele.</p>
               <p>Csakhamar a sárgán, pirosan lángoló erdő szélén jártam, szerencsésen elkerülve
                  zsandárt, egyebeket. Egy lélekkel sem találkoztam.</p>
               <p>A bokrok közül visszapillantva, láttam kis falunkat, meglapulva az erdők, szőlők
                  teknőjében. A katlan mélyén felcsillant a Nagy Patak kígyója, amint kiszaladt a
                  szabadi völgybe, Szentanna felé. Ott guggolt a házunk is nagy-messze, oszlopai,
                  mint pici, fehér gyertyaszálak egy nagy ernyő alatt, villogtak a fedél árnyékában.
                  A patak tulsó partján, kicsit közelebb, keresztapámnak, Iszlai György úrnak öreg,
                  rokkant kúriája pillant ki kedvetlenül a fenyők közül. A harmadik úriházat, a
                  Pókai Imréét ide nem láthatni, az előrenyomuló domboldal takarja el, hátán
                  bársonyosan csillan az őszi szántás agyaggal csíkozott feketéje. Az a Rozáli
                  osztályrésze éppen. Fenn a temető-dombon, a sírok felett fehérlik a református
                  templom, a miénk, tornyában híres régi harang, apám szerint Mátyás király korából
                  való, de akkor persze csak a pápistáknak szólott. Kissé hátrább kuporog a
                  görög-katolikus románok fatemploma, apró csengettyű-tornyocskával, olyan, mint egy
                  barna kacsa, amelyik a porban ül s kicsit feltartja a csőrét, gilisztanyelés
                  közben.</p>
               <p>De nem lophatom itt szájtátva az Isten drága napját. Sietnem kell. Mert elég
                  tisztességes kanyarodót kell tegyek, hogy emberbe ne ütközzem.</p>
               <p>Kőhajításnyira innen csörög lefelé egy vágásban az Eberke, igyekszik utolérni a
                  Nagy Patakot odalenn. Fel kell menjek mellette az erdőben, elég keservesen, amíg a
                  Szurduk-tetőt elérem. Ez választja el Gerléd határát Pókakeresztúrétól, dög-disznó
                  hegy, csorog rólam a veríték, mire fenn vagyok a romoknál. De fenn vagyok végre s
                  kifújom magamat valami kerékvető-kőfélére ülve. Ide a mester, Szamócza bácsi is
                  felhozott egyízben az iskolával s kitűnően játszottunk a romok között, míg ő arról
                  hápogott, hogy itt falu s templom állott, a mi harangunk is innen származott le,
                  de a tatárok összeduvasztottak itt mindent. Ahol az út, ni, a pókakeresztúriak ma
                  is Tatárok-útjának híjják.</p>
               <p>Marhaságnak látszik, hogy ilyen messzire kerültem, de aki tudja, tudja, hogy nagy
                  előnye van, mert ha innét leereszkedem, hátulról jutok be a Gödörbe, Gerléd mögött
                  s még a madár se látta, ha odavalósi, hogy kicsiripolja. Én bejutok, de más
                  nehezen. Elégszer próbáltam, amíg megtanultam a járást oda, néha hasoncsúszva a
                  bokrok alatt. Azt is tudom, melyik bikkfánál kell jobbratérni, keresztet vágtam
                  annak bizonyos ágába. Sok az árok, vízmosás a meredeken, de én tudom, hogy
                  melyiken kell leszánkázzák, csak az Isten a harisnyám fenekit megőrizze! Öreg bükk
                  gyökerei meredeznek kimosva annak a csúsztatónak tetején s elébb azokba fogódzva
                  kell leereszkedni, mielőtt az ember megbiztatná magát hogy: no neki, itt a
                  szaporája! De még odalenn a sűrű mélyben is eltévedhet a tudatlan, kivált ha cseh
                  zsandár vagy avatatlan idegen. Mert addig kell neki bújkálni, amíg a füle
                  meghallja, hogy hol szakad össze a Várdó meg a Harsány. A két patakocska egy fene
                  kő alatt egyesül s ahogy nekimennek, ordítanak, köpködnek pogányul. Hát azon a
                  kövön kell átmászni a tulsó partra s még kicsit ide-oda kanyarogni, amíg benn vagy
                  a Gödörben.</p>
               <p>Nagy okom volt rá, hogy mindezt kitanuljam. A Gödört szánta édesapám az én
                  örökrészemül. Mióta tőle magától hallottam ezt, amikor csak tehettem, kiszöktem
                  ide, látni, ellenőrizni, csodákkal teleálmodni jövendő birtokomat. Így
                  gyakoroltam ki a magam titkos útját, amit jobban szerettem a rendesnél s még akkor
                  is szívesebben törtem, ha szekéren jöhettem volna apámékkal. Így rejtelmesebb,
                  szebb, mondhatnám, hősiesebb volt, meg-megújuló honfoglalás-féle.</p>
               <p>Ami a rendes utat illeti, azt csak az ellentét kedvéért nevezem „rendes”-nek. Mert
                  rendetlen biz’ az, jóformán nyaktörő s nem is út október végétől május közepéig,
                  hanem kerékmarasztaló, szekérroppantó kátyusorozat. Apám, valahányszor elindult
                  otthonról ide s baj nélkül érkezett, ha visszaindult s épen hazaért, kivétel
                  gyanánt felfohászkodott az égre, egyébként oda-vissza egyvégtében káromkodott,
                  lábuknál fogva húzva lefelé az összes szenteket a mennyből. Az útnak nevezett
                  valami néha egyszerűen eltünt. Patak lett belőle, esetleg bozót vagy csihány-erdő,
                  mikor hogy. Csavarogni is szeretett s úgy elbódorgott a szekér alatt, hogy aki nem
                  ismerte, egyszer csak megint Gerléden találta magát.</p>
               <p>Akár innen, akár túlról, ennél jobb búvóhelyet Dávidnak senki se találhatott
                  volna. Szüret után, ha az utolsó hordó mustot is elvitték valahogy, kincsért se
                  jött volna erre épeszű emberféle. Még azt se hallottam soha, hogy télidőben
                  tolvaj verte volna fel a házikónkat a Gödörben. Sokkal könnyebben boldogulhatott
                  az is máshol.</p>
               <p>Édesapám évek óta tervezte, hogy megépíti a becsületes útját. Az oláh jobbágyokkal
                  el is kezdte a kőfejtést a határban valahol s hordtak is valamicskét az elejére.
                  De a pénz mindíg valami egyébre kellett, aztán a jobbágyok is felszabadultak s
                  fenét bánták az útat, a követ meg elnyelte a sár. Maradt minden a régiben s most
                  jó, hogy maradt, Dávidért.</p>
               <p>Ezt a nyavalyás útat nem számítva, a Gödör a világ legszebb zuga volt, gyönyörű
                  birtok. Vagy hetven hold magas, egyenes, öreg bükkerdő körös-körül a katlan
                  oldalain, kivéve a délit, ahol már apám apja szőlőt ültetett s most közel öt
                  holdnyi termett belőle, az útak mentén pompás alma-, szilva-, barackfák sorai
                  között. A Gödör feneke sötétzöld, dús rétecske, tele vadvirággal s a szélén a
                  Harsány jéghideg ere lüktet keresztül. A szőlő alatt borház és méhes állott s
                  kicsit feljebb, bölcsen meghagyott öreg bükkfa sátora alatt tapasztott és meszelt
                  borona-házikó, két apró, barátságos szobával, s egy pitvarral a kettő között,
                  melyben boglyakemence állt. Parányi ablakain az ég kékje kacagott s olyan volt az
                  egész, mintha a meséből bújt volna elő. Odabenn fatuskókra szegzett deszkából
                  készült ágyak, asztalok, székek állottak, a falakon derék fakampók fogasokul,
                  aztán polcok mindenféle holminak. Az ágyakra a rét adott illatos derekaljat s egy
                  csomó szép bolyhos cserge szolgált takaróul, szőnyegül.</p>
               <p>De voltak nagy és kis fazekak, cseréptálak, tányérok, bögrék is a pitvar tálasán
                  bőségesen s a fakanalakból egész regiment. Egyszóval minden volt itt, ami kellett,
                  a különféle szerszámokról és hordókról nem is beszélve.</p>
               <p>Mindez természetesen elsősorban a szüret idejére készült, amikor négy-öt napig az
                  egész család s jó néhány munkás itt lakozott, de az idén nem volt szüret, a termés
                  ott aszott a tőkéken, s hogy fogják és kik elfedni télire a vesszőket, azt csak az
                  Isten tudja. Mert apám Dávid miatt senkit se enged ide, még ha kapna is
                  munkásokat, ami szintén bizonytalan ebben a bolyongó időben.</p>
               <p>Dávid bátyámat először sehol se láttam, mert hallván csörtetésemet, elbújt valahol
                  a fák közé, a szőlő felett. De ő hamarosan megláthatott s egyszer csak jött lefelé
                  dudorászva, puttonnyal a hátán. Zekét nem húzott, csak ingujjban, lajbiban
                  legénykedett s így is izzadt-piros volt az arca a szorgalmatosságtól, ahogy elém
                  toppant. Borzas kis szakálla nőtt a remeteségben s így idősebbnek is látszván,
                  meglepően hasonlított apámra, szinte mintha ő lett volna, csak a szeme pillantása
                  volt az édesanyámé.</p>
               <p>Én a sapkámat lekapva, szerencsés jó reggelt kívántam neki, de ő köszöntés helyett
                  mindjárt így kiáltott rám:</p>
               <p>- No, öcskös, megmondhatod édesapánknak, hogy az idén keveset szüretel itt, de az
                  aztán csupa aszubor lesz!... Ide nézz!</p>
               <p>Leguggolva, földre eresztette hátáról a puttonyt, ami tetézve volt aszu
                  gerezdekkel.</p>
               <p>- Ezt csinálom, ládd-é! - kacagott Dávid. - Nem unom itt magam s nem lógatom az
                  orrom. Amennyit csak birok, leszedek belőle s ki is taposom... Tán felével
                  elkészülök, takarásig. Mert el is takarom, amennyit lehet. A többit az ördög
                  elviszi, de a semminél ez is jobb. Mi?</p>
               <p>Tisztelettel és gyönyörűséggel néztem fel reá s szájam a fülemig húzódott.</p>
               <p>Ez aztán az ember! - dördült meg szívemben a büszke vér. Nemcsak diáknak, nemcsak
                  honvédnek, de gazdának is első!...</p>
               <p>Csak makogni tudtam előtte, de bátyám értette és élvezte hódolatomat. Fénylő haját
                  hátralökte homlokából keze fejével s aztán sikerült barackot nyomott fejembúbjára.
                  Szeretettel kacagott s vagy kétszer is oldalba bökött, hogy meggyőzzön
                  hajlandóságáról.</p>
               <p>Aztán mindjárt a borházba cipelt s megmutatta a mustos hordókat, amiket ő töltött
                  meg. Jó nagy kádban illatozott a kitaposott csiger s a ház tele volt az erjedés
                  bódító szagával. Mustot merített egy nagy edényből s megitatott. Eltikkadtam volt
                  s hálával kortyoltam. Édes mint a méz, de csípett is már. Ő maga is leeresztett
                  egy kupával s a szeme csillogott. Ez a csillogás hirtelen megborzongatott. Túl sok
                  lesz itt a bor s bátyám felettébb gyakorolja, sajdult meg bennem anyám lelke. De
                  Dávid már énekelte is a honvédnótát:</p>
               <p>Ég a kunyhó, ropog a nád,</p>
               <p> Szorítsd hozzád azt a barnát!...</p>
               <p>Gyönyörű hangjára úgy elolvadtam, hogy szinte elfelejtettem, miért jöttem.</p>
               <p>- Levelet hoztam! - nyögtem ki végre.</p>
               <p>Azonnal elhallgatott, elkomolyodott.</p>
               <p>- Akkor gyere a házba! - húzott magával.</p>
               <p>Nagyon méltányolta, hogy a levelet a csizmámba rejtettük, csak kicsit
                  türelmetlenül várta, hogy sikerüljön lerántani. Ezért még nehezebben sikerült,
                  mert zavarba hozott. Végre ott volt a kezében a Bándi Ézsaiás úr levele s csak
                  most vettem észre, hogy bele van rételve egy másik is, biztosan apámtól.</p>
               <p>Rögtön két könyökére dűlt az asztal felett s teljesen elmerült az olvasásban. Én
                  addig széjjelnéztem. Megállapítottam, hogy rideg vad odva lett ez, erősen
                  rendetlen, össze-vissza hányt barlang. Semmi se a maga helyén állt vagy lógott,
                  hanem edények (mosatlanul) az asztal alatt, csizmák az ágyon s így tovább.</p>
               <p>Halkan kiléptem a pitvarba s a másik szobába is. Sok mindenféle hevert szanaszét,
                  leginkább elemózsia, amit apám hordhatott ki lassanként; félig lefaragott
                  sonkacsont s megkezdett kenyér az asztal szélén, dugatlan borosüveggel, ujjnyi
                  maradék a fenekén; a dugó messzire ugrott a talpam alól, ahogy ráléptem.</p>
               <p>Megértettem ezeket. Minden pillanatban felrebbenő szökevénytől nem várhatni mást.
                  De jó volna, ha Rozáli az én utamon kilopakodhatna ide, rendet csinálni. Egyelőre
                  magam láttam hozzá, s ami telt tőlem, megtettem. Folytattam a pitvarban is. Végre
                  beléptem bátyámhoz. A két karjára hajtott fejjel feküdt az asztalon. Válla
                  remegett. Jobb, ha nem veszem észre, hogy talán sír. Elkezdtem az edényeket
                  kihordani a kúthoz s megmosogattam őket. Aztán visszahordtam a pitvar tálasára.
                  Majd a szétdobált ruhákat aggattam a kampókra. Helyükre toltam a székeket,
                  elegyengettem a csergét az ágyon s a földön. Végre leültem a sarokba s vártam.</p>
               <p>Dávid egyszer csak felpattant s kereken kezdett nyargalni az asztal körül. Darabig
                  észre se vett tán. De végtére megszólalt:</p>
               <p>- Köszönöm öcskös, hogy kihoztad!... Bátor fiú vagy s okos Ernyei!... Most
                  válaszokat írok, érted?... Addig szedd magad, járd meg a birtokodat. A tiéd lesz,
                  ha megnősz. S én tán szolgálhatnálak is hóttig, kicsi gazduram!...</p>
               <p>Nevetve mondta ezt, meleg szemmel, nem haragosan. De én olyanná gyúltam, mint a
                  veres posztó s méltatlankodva tiltakoztam:</p>
               <p>- Hová gondol, Dávid bátyám?... Tán én magát, azt igen...</p>
               <p>- Nocsak, - ütött a vállamra - még meglátod!... Mer én, úgy látszik, örökre itt
                  kell lapuljak... Sze’ bánnám is én, ha valakivel... De te kicsi vagy még ehhez...
                  Hanem majd bémehetsz a kollégyomba s úrrá nőhetsz... te még igen... De eriggy
                  most, hogy írhassak!...</p>
               <p>Kiódalogtam hát, erősen meggondolkozva. Először ütött mellbe a sorsa, a keserves
                  bujdosó-sors... Hogy ő örökre itt... nekem?... De nem lehet ez, a keserves
                  mindenit a kutya zsandárnak!</p>
               <p>Az én szép kis világom, amíg bejártam, lecsillapított. Láttam, hogy a méhek nagy,
                  késői tevékenységben vannak, az utolsó virágokról gyüjtögetve. A kasok zengtek
                  kívül-belül. Sok méz lesz. Dávid bátyám tán gondol erre is. Mert a kisüstösre
                  igenis gondolt: nagy kádat hengerített ki s az már szinte tele volt hullott
                  szilvával. Az esett alma gulába hordva púposodott az egyik nagy fa alatt. A java
                  már nem is volt a fákon: a borház pincéjéből illatozott. Kaszált is bátyám: apró
                  boglyák sorakoztak a rétecske szélén. Annyi bizonyos, hogy ha odabent rendetlen
                  is, idekünn igazi tüzes gazda. A fészer alatt sok ágfát meg aprítottat találtam,
                  szép rendbe rakva. A fejsze feje most is a tönkbe vágva csillogott. Aljtól tetőig
                  s vissza bejártam mindent. Szép, szomorú volt a világ s olyan csendes, mintha a
                  föld kihalt volna. Erős hitemmé vált, hogy senki se fogja itt Dávidot keresni,
                  hacsak valami gazember fel nem adja. De attól megőriz az Isten!... s ki is
                  tenné?...</p>
               <p>Végre megláttam, hogy kijött s a szemével keresgél. Lefutottam hozzá.</p>
               <p>- No, ebédeljünk! - indítványozta. - A levelekkel kész vagyok. Még van időd bőven
                  s nem is jó, ha világossággal érkezel... Nem félsz, ugye?</p>
               <p>Erélyesen ráztam a fejemet.</p>
               <p>- Ne is félj, soha, senkitől, az egy Istent kivéve - szólt a szemembe nézve. - A
                  félő nem is él, csak haldoklik. - Na gyere!</p>
               <p>Kipakoltam a tarisznyámból s ő is hozott elő egyet-mást. Szótalanul ettünk,
                  ittunk. De utána felballagott velem a hegyre, egy birsalma-bokor alá, ahol
                  padocska volt s szétnézve égen-földön, elkezdett beszélni.</p>
               <p>Azt hiszem, leginkább sajátmagának beszélt. De mégis fontos volt neki, hogy emberi
                  fül hallja, hacsak egy gyermeké is. A hosszú magány után szüksége volt erre a
                  tanúságra. Biztosan olyan számvetés s vigasztalódás akart ez lenni.
                  Megfeszítettem minden képességemet, hogy méltó legyek hozzá. S ma magam csodálom a
                  legjobban, milyen sokat megértettem a szavaiból, olyant is, amit csak sejtetett s
                  amit tán nem is akart, hogy megértsek. Minden rögtön elmém mélyére szállt s
                  szilárdan megülepedett, bevésődött ott. Úgy lehet, híven megőrizve szavait, azok
                  csak később teltek meg az értelem fényével, épen bukkanva fel a tudattalan
                  sötétségből.</p>
               <p>- Apánk, tudod, mindíg sokat adott a nemességre, úriságra. S szereti, tiszteli a
                  tudományt. A kollégyomot eminensül járta ki s szeretett volna továbbjutni. De
                  itthon kellett az erős, munkás kéz, nagyapánk halála után asszonyvállakra szakadt
                  a gond s az Ernyei-föld megindult. Gazdának jött vissza, parasztnak, ahogy néha
                  keserűn mondja szegény. De tán sejted is, hogy azért mindíg olvasott, tanult,
                  főképpen a hazai s világhistóriát, amikor csak érkezése volt. Nahát, értsd meg, az
                  volt a titkos reménysége s álma, hogy legalább belőlem azt csinál, ami ő szeretett
                  volna lenni, városi urat, tudós embert, nagy embert, professzort, doktort,
                  királybírót, politikust vagy effélét. Rászánta erre az Ernyei-birtok
                  jórészét...</p>
               <p>- Te, Áron, hallhattad s ha nem, eleget fogod még hallani, hogy csalódott bennem,
                  szegény. Nem mintha éppenséggel tökfilkó lennék, he!... Tanulgattam egyet-mást,
                  úgy közbe, hogy éppen meg ne bukjak. De látta ő is, hogy a fenének kell mindez s
                  nem nekem... Azért csak kivégeztem volna valahogy, sze’ már a végén jártam...</p>
               <p>- De én biza, ládd-é, te Áron, csak a földet szeretem, ezt a négy-öt darabban
                  foszladozó Ernyei-földet... Még egy zacskónyit is sajnálnék belőle hiábavalóságra
                  dobni... S aztán, né, mégis jósokat megettem belőle... a magamét már szinte
                  mind... Nem az oskoláért, nem a... Merhogy csak erőltetett, erőltetett az öreg,
                  fene dacosság kőtt ki bennem... s kicsit tudok dalolni, azt mondják, hát
                  eldaloltam jó csomó forintot a Vörös Sapkában, Vásárhelyt. Gyantázni is kellett,
                  tudod, ahogy a diákok mondják... Osztán vót egyéb is, lány, asszony, te azt nem
                  értheted... s világért ne is tedd soha, hallod-é? Ne győjj az én utamra... Az
                  Isten most engem ide visszahozott s úgy adta, hogy tán örökké itt bújjak meg... De
                  te majd elmész a kollégyomba, ha megint lesz, megírtam most apánknak, hogy te
                  helyrehozod, amit én vétettem s te leszel az a nagy valami, tudod, amit apánk úgy
                  szomjúhoz... Na csak ne tátsd a szád s jobb lesz, ha a begyedbe szeded, amit
                  mondok...</p>
               <p>- De engedjen meg bátyám, - léptem közbe pirosan - egyet mégse értek. Mert
                  szedegettem fel egy-egy szócskát a nagyok beszédéből. Úgy értettem, bátyám erősen
                  szerette a városi módit s a nagy urakot... hogy-hogy mégis a földhöz akar
                  bújni?... S a gyönyörűséges éneke se való arra, hogy belefújja a Gödörbe. És hogy
                  nagy vitéz is, tudom... Majd elhordja az ördög a zsandárokat egyszer s akkor
                  dicsőség lesz a része, nem?...</p>
               <p>Dávid messzire nézett, mosolygott. Aztán visszaszállt a tekintete s mint egy
                  fészekben, eligazodott a Gödör teknőjében.</p>
               <p>- Város s nagy urak! - legyintett. - Hol van már az?... Összedőlt a világ,
                  Áron!... Elég volt, különben is... S dicsőség?... Vae victis, - mondják deákul -
                  jaj a legyőzötteknek!... Hanem danolni vóna kinek... itt is... S hej, be dalolnék
                  neki, öcskös!...</p>
               <p>Kicsit bután nézhettem rá, mert elkacagta magát s arcon legyintett.</p>
               <p>- Mégis, - emeltem fel tekintetemet áhítattal - a csatákról, Bem apóról, ezekről
                  mondjon valamit nekem!... Ha már itt vagyok s még igen fenn a nap, hogy
                  hazainduljak... Mondhatna valamit!...</p>
               <p>Szúrt egy-egy szót előbb, de aztán csak belemelegedett s elfelejtettünk mindent,
                  ami körülöttünk volt...</p>
               <p>- A nagy idő kezdetén, tudod, tám ezer diák is volt a vásárhelyi kollégyomban. Egy
                  részük már Agyagfalván fegyverbe állt, ahol húszezer székely esküdt meg, hogy
                  halálig védi a megyéket s a székeket... De aztán sok rossz vezető s néhány
                  gazember után menve, elkallódtak erősen. Vagy háromezren azért védték Vásárhelyt s
                  szuronnyal mentek Gedeon ágyúinak... Hanem a város csak elesett... Én a diákok
                  maradékával akkor ugrottam be, mikor Bem apó ez esztendő január 13-án győztesen
                  betoppant Vásárhelyre. Ez fontos, öcskös, mert akkor ismertem meg Bándi urat is.
                  Fene história volt! - kacagott fel, visszanéző szemmel.</p>
               <p>- Az hogy vala, bátyám?</p>
               <p>- Az úgy, hogy Bándi urat nemzetőrnek állították. Az osztrák elfutott, a honvédek
                  még nem érkeztek meg s a latrok kezdték felverni a házakat. Hát azért állítottak
                  nemzetőröket, érted?... Bándi úr a Szent Miklós-utcában strázsált, a kollégyom s a
                  maga háza közt, ami a Kistemplom mellett van, lefelé. Eklézsia háza, mert ő
                  leánytanító s kántor. Szóval ott tappogott szegény feje a hóban s őrizte a hazát
                  egy fene nagy puskával, amit soha el se tudott volna sütni, mert nem afféle
                  ember.</p>
               <p>Hanem nagy bajba’ volt őkegyelme. A felesége csak nemrégiben halt meg, mikor a
                  harmadik leánykájuk született, Esztike. Oszt’ a másik is csak egyéves volt még,
                  Jankának híjják s a harmadik, vagyis a nagy, az tizenhat. - Jegyezd meg: Lila a
                  neve. Ez a szép jó Lila gondozta a kicsiket akkor s Bándi urat ölte a gond ott az
                  utcán, hogy mi lehet velük otthon?... Az ebédidő is közelgett s szegény Lilácska
                  vajjon hogy tud főzni is, ringatni is egyszerre?... No, tán csak nem lesz éppen
                  most baj, gondolta Bándi úr. Sze’ csendes a Szent Miklós-utca s különben is ott
                  zúgnak a diákok a kollégyomban, reggel óta sorozzák őket... Mi az a félóra?...
                  Semmi!.. Avval nagy ártatlanul odatámasztotta a puskát a Tábla-palota falához s
                  hazafutamodott. Ott egy kicsit a leánykákkal bíbelődött, evett is valami kis
                  levest... el is felejtette a puskát... Egyszer csak nagy rikoltozás-hujjogás az
                  utcán!... No, észbekapott Bándi úr is, nyargalt vissza a posztra... Hát látja,
                  hogy éppen ott a Tábla előtt nagy csoport áll (ott voltunk már mi is
                  honvédruhában) s egy kis szürke emberke lóhátról ugyancsak hadonászik
                  lovaglókorbácsával, a falhoz támasztott puska felé, némely tisztek pedig a
                  vállukat vonogatják s a kezükkel mutatják, hogy nem értenek valamit. Bándi úr jó
                  lelkiismerettel lépett oda, hálát adván az egek urának, hogy semmi baj sem esett s
                  felvévén a puskát, igen barátságosan nézett a kis öregre.</p>
               <p>De az, mint a hörcsög vicsorgott rá s Bándi úrnak egyszerre megroggyantak a
                  térdei, mikor hallotta, hogy egy tisztnek franciául sipította oda:</p>
               <p>- Felakasztani!... Elhagyta a fegyvert!... Felakasztani!...</p>
               <p>Ijedtében franciául szólalt meg ő is, mert nagy francia-tudós, olyan ember, s a
                  tiszthez beszélve menti magát az igazsággal.</p>
               <p>A kis öreg, csizmáját veregetve ostorával, fülelt. Aztán közbereccsent:</p>
               <p>- Ki maga? Hol tanult franciául? Mért szökött meg?...</p>
               <p>Bándi úr felelgetett s mert az öreg majmocska Bem apó volt, nem pedig valami marha
                  osztrák generális, mindent megértett.</p>
               <p>- Az más... az más!... - hadarta. - Moszjő tanító, egyházi ember... Özvegy s három
                  leánykája van... Az más!... És jól tud franciául... Én magyarul nem, sajnos...
                  Szükségem van moszjőre... Jelentkezzék a székházban!...</p>
               <p>S fordítva lovát, elvágtatott tisztjeivel.</p>
               <p>Szegény Bándi úr se holt, se eleven nem volt. A nyakához kapott, mintha a kötél
                  szorítaná s eltántorodott. Én ugrottam oda, hiszen ismertem a Kistemplom
                  kórusáról, ott kántorkodott s ő is ismerte az én hangomat, mert segítettem neki az
                  éneket vinni elégszer... Szóval megkaptam estiben s hazatámogattam. Még az úton
                  kisült, hogy jól ismeri apánkat s családunkat. Bé is hívott s én megláttam
                  Lilát...</p>
               <p>Dávid elhallgatott, maga elé merengett, látott valakit s rámosolygott...</p>
               <p>Arra rettentem, hogy a nap oldalról süt a szemembe.</p>
               <p>- Köszönöm! - szöktem talpra. - S most menni kell, bátyám!</p>
               <p>- De igen ám! - ugrott fel ő is szétnézve. - Gyerünk!</p>
               <p>Bementünk a házba s én már rángattam is le a jobbcsizmámat.</p>
               <p>- Ez az édesapámé! - nyujtotta a levelet. - Ez meg édesanyámnak szól! - S egy
                  másikat adott át. - Jól ügyelj, az édesanyámét csak ő láthatja!</p>
               <p>- Nyugodt lehet - biztosítottam, a csizmában toppantva a levelekre. - Mindkettőt
                  anyánk veszi el, mert édesapánk úgy tesz, mintha nem tudna róla.</p>
               <p>- Ez az, - mosolygott Dávid. - Olyan ember!... De most húzd le a balcsizmádat
                  is.</p>
               <p>Mivel elképedve bámultam rá, visszataszított a székre, felkapta a ballábamat s már
                  le is rántotta róla a csizmát.</p>
               <p>- Ide hallgass, öcskös!... Még van egy levél... Azt tedd ide, a szíved felőlibe...
                  S vigyázz rá, mint a tulajdon szemed világára... S ha meglesz, amit édesanyánknak
                  írtam, te hamarosan beutazol Vásárhelyre... Igen, igen... És akkor elviszed ezt a
                  levelet a Kis-templom mellé, a Bándi úr házába... s odaadod Lila kisasszonynak.
                  Bízhatom benned, Áron?...</p>
               <p>- Halálig, bátyám! - ígértem ünnepélyesen, elhelyezve a levelet s talpra állva. -
                  Ha bejutok, ahogy mondja, a levél Lila kisasszony kezében lesz!...</p>
               <p>Dávid most megölelt, megcsókolt s maga tette nyakamba az üres tarisznyát, kezembe
                  a botot.</p>
               <p>- Menj, Áron!... - karolt oldalához s kihúzott a házból.</p>
               <p>Vissza-vissza nézve, még sokáig integettünk egymásnak, amíg odafenn az erdő el nem
                  nyelt engem.</p>
               <p>Jó későn érkeztem haza s édesanyám felsikoltott az örömtől, hogy épkézláb vagyok.
                  Apám a szokás kedvéért rám durrantott:</p>
               <p>- Hol a fenébe tekeregtél?... - De rögtön hozzátette: - Jó, jó! Ne hazudozz!
                  Kotródj aludni!</p>
               <p>- Majd én segítek a csizmádat lehúzni s ki is hozom! - mondta édesanyám.</p>
               <p>Énok fészkelődött. Ki is nyitotta a szemét. Álmosan motyogta:</p>
               <p>- Huva lettél?</p>
               <p>- Aludj, Énok! - intette édesanyám. - Áronnak semmi baja.</p>
               <p>- Majd lesz!... jósolta sötéten Énok, talán apám pipaszárára gondolva s falnak
                  fordult.</p>
               <p>A levelek szépen édesanyám kebelébe simultak.</p>
               <p>- A balcsizmámból valót... azt... nem szabad. Csak én vihetem... suttogtam
                  félálomban.</p>
               <p>- Jó, jó! - csókolta le szememet édesanyám - vigyázok rá!...</p>
               <p>De már ott termett a kis öreg, nagy, fehér lován s korbácsával intett.
                  Felpattantam a háta mögé s repültünk, tüzes csillagok között.</p>
               
            </div>
            <div type="chapter">
               <head>3.</head>
               <p>Azt a levelet, amit édesapánknak írt Dávid bátyám, tartalma szerint még másnap
                  megismertem, mert sok szó esett róla ebédnél és ebéd után. Énok ugyan nem értette
                  volna meg a félmondatokat, célzásokat, amik e körül szállongtak az asztal
                  felett, én azonban azok után, amiket maga Dávid bátyám mondott nekem, könnyen
                  összeraktam a dolog értelmét a fejemben. E szerint Dávid nemcsak a felől
                  nyugtatta apánkat, hogy vigyáz magára s nem mozdul a Gödörből, hanem igyekezett
                  azt is elfogadtatni vele, hogy vége a régi nagy terveknek s neki ezután itthon már
                  a helye a gazdálkodásban. Jól tudja, hogy az ő megmaradt kicsi része nem elég neki
                  magának se, de ha az idők csak valamit is nyílnak, szívesen magára veszi az egész
                  birtok gondját s becsülettel megdolgozik a kenyeréért. Édesapánk eleget bajlódott
                  már, megérdemli a pihenést, a két gyermek pedig (én meg Énok), még kicsi ahhoz,
                  hogy a magukét vezessék. Ha kell, a Rozáli részében is szívesen segít, vagy akár
                  az Imréét is vállalja, ha rábíznák. Egyszóval ő lenne a család egész gazdaságának
                  vivője s a haszonrészesedésből tán még visszaszerezheti az elpallott jussát is,
                  idővel. Istenre kéri apánkat, hogy hagyja őt így élni s engem küldjön kollégyomba,
                  mihelyt lehet.</p>
               <p>Dávid nagy gazdálkodási készsége bosszantotta az öreget.</p>
               <p>- Jó, jó, egyelőre, de hát csak nem marad mindíg így ez a piszok világ s
                  befejezheti a tanulását! Miért lenne paraszt, miért ne váljon úr belőle, amiért
                  annyit kínlódtam, költöttem?...</p>
               <p>- Sok okosság van azért benne, Mihály lelkem! - fogta pártját édesanyám. - Ládd-é,
                  szegény milyen engedelmesen törődik belé kegyetlen sorsába? S jó gazda, te is
                  elismered, nó!... Nem henyélni akar, uraskodni, hanem dolgozni keményen...
                  Abbahagyná bizton az ifjúi semmiskedéseket is már!...</p>
               <p>Rozáli is Dávid oldalára állott, de nagyon is segíteni akart édesanyánknak:</p>
               <p>- Igaz is, édesapám, hogy Kegyelmed immár túlontúl kínlódott, ette magát egész
                  életibe, érettünk... S akkor nyugúdhatna kicsit, Dávid mellett...</p>
               <p>No, ez túlvitt a célon, mert apám dühbejött:</p>
               <p>- Ne-te-né, hogy megnőttetek! - pattogott Rozálira. - Sarokba hánynátok, ugyi,
                  mint a kapcarongyot?... Nem kell az öregember gyeplője, tudom!... Hogy még jobban
                  járhassátok, ki-ki a maga bolondját!... De abból nem esztek, amíg
                  szuszoghatok!...</p>
               <p>Rozáli igyekezett visszatáncolni, de a maga módján:</p>
               <p>- Isten verjen meg engemet s Dávidot is, ha Kegyelmed ellen gondolkoznánk!... -
                  méltatlankodott. - Sze’ olyan vagyok ebbe a házba, akár a cseléd... - rítta el
                  magát, az asztalra borulva.</p>
               <p>- De a mindenségit ennek a büdös világnak! - ordította apám, földhözvágva a
                  pipáját. - Ilyet ne mondj, hallod-é?... Tisztességes leány nem hányja fel, amit
                  otthon dolgozik!...</p>
               <p>- Csituljatok, lelkem!... - kérlelte őket édesanyám. - Nem vagytok Tuba s
                  Tubáné.</p>
               <p>- Jó, jó, - ereszkedett le apám a reccsenő székre, - látom, hogy mind
                  összefogtatok ellenem! - Nem lehet az effélét csak úgy szíre-szóra intézni...
                  Várhasson Dávid is... Majd meglátjuk...</p>
               <p>Egész nap azért csak ezen rágódott, s hogy az én dolgomat is emésztgette, az
                  nyilvánvaló volt, mert sokszor meresztette rám a szemeit, ha elébe kerültem s
                  morgott magában, fejét csóválva.</p>
               <p>Lelkem, jó öregem, hogy is vette volna be egy nyelésre az effélét?... Hosszú
                  éveken át gyötörte Dávidot a tudománnyal és most, mikor azt hitte, célnál van,
                  nyakába akar omlani az egész... s kezdje újra velem, kölyökkel?... Volt miért
                  csóválja becsületes fejét: ki tudja, beválnék-e a kollégyomban s ha igen is,
                  megérheti-e ő annak gyümölcsét?...</p>
               <p>Pedig mindez: a Dávid levele, az édesanyám s a Rozáli változó szerencséjű
                  hadmozdulatai csak előcsatározásai voltak az álcázott főtámadásnak, amelynek terve
                  az édesanyámnak hozott levélben lappangott, feltétele pedig abban a másikban,
                  amelyet nekem kellene átadnom Bándi Lila kisasszonynak.</p>
               <p>Ha én nem is, édesanyám és Rozáli annál inkább tudták s magukévá tévén, támogatták
                  ezt a tervet. Nemsokára megtudtam én is s nemcsak akkor, hanem ma is azt hiszem,
                  más lett volna a Dávid sorsa, ha sikerül. Más és tán boldog. Hanem az idők egyebet
                  rejtegettek méhükben.</p>
               <p>Édesanyám néhány napon át, időnkint, jól elhelyezett szerény röppentyűket lőtt fel
                  a beszélgetés szüneteiben, a vásárhelyi utazást előkészítendő.</p>
               <p>Hogy szén híján vagyunk a konyhában, a kovácsműhelyben, az aszalóban... Hogy azért
                  a vásárhelyieknek csak kell murok télire s bár egy szekérderékkal be lehetne
                  vinni a piacra... Egy s más apróság nélkül már ezt a telet mi se vihetjük ki s
                  hogy a háborúnak vége, biztosan nyitnak a boltok...</p>
               <p>Apám világrejtélyeket oldozó figyelemmel meredt pipája tovaszálló füstjébe s
                  hallgatott. Úgy a harmadik nap estéjén aztán odabökte:</p>
               <p>- Mikor mennél?</p>
               <p>- Én akár holnapután - közömbösködött anyám. - Egy nap alatt felkészülhetek.</p>
               <p>- Az a két gebe, - pillogott apám - amit a háború meghagyott, estig se húz be. Ott
                  kellene hálnod...</p>
               <p>- Hát tán Bándi úréknál meglehetünk.</p>
               <p>- Mér meglehetünk?... Én nem mék...</p>
               <p>- Áronnal... úgy gondoltam...</p>
               <p>- Áronnal? - bökte fel fejét apám. - Mér Áronnal?...</p>
               <p>- Nézd, Mihály lelkem... A gyerek csizmája már Énoknak való. Annak nincs
                  semmilyen... Áronnak csizmát kell vegyek... Bevinném őtet. Pénzt ne adj, eladok,
                  amit lehet s az árából...</p>
               <p>- Jó, jó, - legyintett az öregúr - egy csizma árába még nem döglöm belé... De
                  Bándi úrnál alkalmatlanok lennétek...</p>
               <p>- Mégis meg kell köszönjük neki a jóakaratot, lelkem, hogy írt... S nem is maradok
                  éccakára, dehogy... Visszahúznak a lovak, ha éjfélre is... Vinnék csürkét, tojást
                  nekie...</p>
               <p>Másodnap kora reggel kizörögtünk a nagy kapun. Énok mit sem sejtve aludt még,
                  Rozáli pedig csinálta neki a lángost, hogy majd elállítsa vele a bőgését... Két
                  öreg pejünket, Bátort és Csillagot, akik igazán becsületesen igyekeztek, Piczula
                  bácsi hajtotta, kicsit féleszű öreg kocsisunk, aki már nyugalomba vonult volt, de
                  a háború elvivén fiát és utódját, ismét beállott. Volt ugyan ócska, félfedelű
                  kocsink is, de édesanyám a szekérbe fogatott, hogy a jogcímet adó murkot
                  felrakathassa. A bőrülést a szekér két oldalához szíjazták s alól megtömték
                  szénával, hogy ne dobáljon ki a zökkenőknél. Lábunknál pityegtek az
                  ajándékcsirkék, fedett kosárban, egy másikban pedig, a széna között, tojások
                  hallgattak.</p>
               <p>Büszke-boldogan feszítettem édesanyám mellett, sapkásan, bekecsben, mert csípős
                  volt már az idő, noha még mindíg szép, derült. Bevádolt csizmáim lábzsákban
                  topogtak, véleményem szerint még túl jó állapotban ahhoz, hogy Énokra
                  kívánkozzanak, ami gyors halált jelent nekik. Édesanyám fekete köntöst vett Bándi
                  úrékért s rá bárányködmönt. Az is fekete volt. A fejére is fekete selyemkendőt
                  kötött. Azt hiszem, a haza állapotának is szólt ez a sok feketeség.</p>
               <p>A Nagy Patak mentén kidöcögtünk a szabadi völgybe s azon végig Szentannára.
                  Útközben nézdegéltük a világot, a hulló leveleket, a hosszú ökörnyálakat, a
                  sárguló dombokat, szuszogtunk a híg, erjedő levegőben s hallgattunk.</p>
               <p>Szentanna előtt, amíg a lovak pihentek, Piczula bácsi megszólalt, vizenyős szemét
                  hol anyámon, hol rajtam járatva:</p>
               <p>- Ha mán Vásárhelyre mennénk...</p>
               <p>- Oda megyünk - jelentette ki anyám.</p>
               <p>- Azér, - integetett ő is - azér... Gondótam, megkérem a tekéntetes asszonyt s az
                  úrfit is: járnák el a dógom... hogy vennének bé aggmen-nek.</p>
               <p>- Mi az ördögnek? - álmélkodott anyám s én biza elkacagtam magamat.</p>
               <p>- Aggmen-nek - ismételte Piczula bácsi nagy komolysággal. - Vagyunk ott aggmen-ek,
                  tudom, a Piac megetti utcába...</p>
               <p>- Az aggmenházra gondol? - mosolyodott el most anyám is. - De ott csak olyan öreg
                  embereket tartanak, akiknek nincs felesége, családja, senkije...</p>
               <p>- Sze’, ez a! - derűlt fel az öreg. - Eltalálá a tekéntetes asszony!... Mer
                  másként én tőle, már hogy az én asszonyomtól meg nem szabadulhatok e fődi
                  világon... - Ravaszul vágott halszemével s hehegve tette hozzá:</p>
               <p>- Mit kell nékiek tudni az én ódalbordámról?... Csak olyan aggmen lennék ott, mint
                  a többi...</p>
               <p>Majd kidőltem a szekérből a kacagástól.</p>
               <p>- E pedig nem mulaccság! - emelte rám feddőleg bütykös ujját Piczula bácsi. - Mer
                  lássák, mióta a fiam, János odaveszett, nincs nyugtom az asszonytól... Nemcsak
                  hogy bőg örökkön az Úristen ellen, de engem a világból mar ki, hogy mér nem lett
                  több soha annál az egynél?... S hogy János is megházasodott vóna s lehetne már
                  unokánk, ha én nem örökké hajtom, hogy szógáljon másnak... mármint maguknak... De
                  előbbször is nem énnékem, hanem őnekije nem lett több, tuggyák?... Osztán mifenét
                  csinálhattam vóna Jánossal is, ha a főd kettőnknek se elég, nó?... S tán a háborút
                  én szerzettem?...</p>
               <p>- Ó, maga szegény! - komolyodott el édesanyám. - Az Isten erősen meglátogatta
                  magukat, bizony... De lássa, másnak is, mindenkinek van most bánata, éppen elég...
                  Azért csak ne hagyja el a feleségét, mert az gonosz dolog volna... Inkább
                  vígasztalja, menjenek templomba s imádkozzanak...</p>
               <p>- A pokolba könnyebb imádkozni, tekéntetes asszony, mint az én viskómba, avval az
                  asszonnyal... Megröbbent az esze, ez a... Se mos, se főz rám... Nem lehessen vele
                  élni... Hát gondótam, aggmen leszek... Oszt azért szóltam, engedelmével...</p>
               <p>- Hagyja el öreg! - bíztatta édesanyám - majd én beszélek a feleségével...</p>
               <p>Piczula bácsi erre nem szólt, csak bánatosan megráncigálta a lovak füleit, az
                  orrukba fújt, felkászolódott a deckára s gyű-t mondott.</p>
               <p>Már Vásárhely szélén jártunk, mikor hátrafordulva búsan megszólalt:</p>
               <p>- Haneha!...</p>
               <p>Kétszer is jártam már életemben a városban, de még a háború előtt jóval. Kisebb is
                  lévén akkoriban, alig emlékeztem vissza rá s a perec, meg a piros alma élénkebben
                  megmaradt a fejemben, mint az utcák, épületek képe.</p>
               <p>Most először lepett meg igazán, hogy milyen nagy és szép. Gerlédhez képest
                  egyenesen mérhetetlen, végtelen. De még évek kellettek, míg ismerőssé váltak a
                  részletei. Ezúttal csak a tömege hatott rám, felemelően és ijesztően
                  egyszerre.</p>
               <p>A Poklos-utca elején valami zsandárféle fegyveresek (Piczula bácsi szerint:
                  fináncok) állítottak meg s szemtelenül felforgatták a szekeret, össze-vissza
                  ugatva valamit. Úgy látszott, anyámhoz intézik ezt, ő azonban összeszorította a
                  száját s fejét rázta, hogy nem érti. Piczula bácsi Bátor füleit szemlélte
                  elmerülten s szó nélkül kiköpött. Tőle akár ágyúzhattak volna. Hozzám,
                  szerencsére, nem fordultak. Elszántan nehezedtem a csizmámban lappangó levélre.
                  Azt, élve, nem adom oda!</p>
               <p>Végre a csehek kihívtak valakit a közeli házból, egy vastagbajuszú, nagyhasú
                  ipsét, aki tudott magyarul is, már úgy, ahogy. Ez aztán megmagyarázta, hogy az
                  urak először is fegyver után kutatnak a szekérben.</p>
               <p>- Az nincs! - mondta anyám.</p>
               <p>- Hiszek - kegyeskedett elfogadni a tényt a nagyhasú. - De repa asz mekfan es
                  mekfannak csirkek, toljas...</p>
               <p>- Meg, hát, - erősítette anyám is - nem veszett el semmi!</p>
               <p>- Zahlen, - helyeselt a másik - fizetni adó... ezek mind...</p>
               <p>- Tudom, tudom, - bólintott anyám - amit eladtam, azért, a piacon... Vásárvám...
                  De csak a murkot akarom... A többi ajándékba megy... Azokért nem jár vám...</p>
               <p>- Fám, fám, asz más! - tiltakozott a kövér. - Esz adó, új, mekfizetni kell!...</p>
               <p>Addig s addig, hogy megbőröltek istenesen. Szegény anyám szinte sírt, hogy ingyen
                  cipeltük be a murkot. Most nem jutott eszébe, hogy az egész murok csak jogcím
                  volt. Piczula bácsi csúfakat mormogott a világról.</p>
               <p>Ahogy a Nagy Piac felé közeledtünk, mind több s több katona lődörgött a
                  Poklos-utcán, kétfelől, - a középen meg viaszkolt bajuszú, szuronyos, mord
                  zsandárok verték a port. A sarkon elfordultunk, a Vár felé s a Nagy Piacra csak
                  egy pillantást vethettem. Hát a Tanácsház csakugyan nem volt sehol, se a körülötte
                  éktelenkedő szennyes boltok, színek, amikre még emlékeztem. Irdatlan nagy tér
                  tárult elém most s noha porfelhőben úszott, a régi sár, mocsár eltűnt. Szekerek,
                  sátrak, kofaasztalok tarkállottak messzebbről s körülöttük vásárlók, inkább
                  asszonyfélék. A házak előtt csoportokban, vagy sétálva pofaszakállas, gőgös
                  császári tisztek feszítettek, fehér kabátjuk, csillogó gombjaik szikráztak a
                  napfényben.</p>
               <p>Mi a déli várfal ötszögű bástyája alá hajtottunk, a széles, mély sáncba, ahol a
                  szénpiac szokott lenni. Ez a selyeiek árulóhelye, akik a Bekecs alól hozzák híres,
                  szépen égetett szenüket a vásárhelyieknek. Régebben húsz szekér is állott sorjában
                  a fal alatt, de most csak kettő. Azok körül elég sokan alkudoztak. Mi is
                  odakerültünk, de alighogy kaphattunk még valamit. Az atyafi, ahogy a szekerünkre
                  rakta, azt mondta, nem fogad el pénzt, mert a pénz már nem jó, hanem murkot adjunk
                  érte, ez nem terem Selyében, a kősziklákon.</p>
               <p>- Mért nem jó a pénz? - kérdezte anyám.</p>
               <p>- Égetik a Kossuth-bángót! - suttogta az ember. - Összeszedik s égetik... Az estve
                  is fene mágja vót itt a Piacon, instállom... szénégető kemencének es jó lett
                  vóna!...</p>
               <p>- Igazán? - rebegte anyám s elsápadt. Volt oka rá, amit hamar megtudtam. De most
                  erőt vett magán s azt mondta: - Nem adok bankót, hanem ezüstöt.</p>
               <p>- Méges jobb a murok - erősködött a selyei. - Nem hiszek én már semminek, amit meg
                  nem ehetek!...</p>
               <p>Anyám aztán beleegyezett. Legalább nem kell a Piacra hajtani. Gyanakodott ugyan,
                  hogy becsapódik, de már meg volt riasztva s végezni akart.</p>
               <p>Amíg mértek, töltögettek, egyszer csak odasompolygott valahonnan egy hosszúhajú
                  havasi mokány, szeneszsákkal a hátán s a murokra kacsingatva, kínálta a
                  portékáját:</p>
               <p>- Kárbun, kárbun, damna!...</p>
               <p>A mi székelyünk éktelen káromkodásra fakadt:</p>
               <p>- Elvidd az irhádot, az anyád!...</p>
               <p>S magyarázatképpen hozzánk fordult:</p>
               <p>- Lássák-é, ide szemtelenkednek ezek a gyilkosok! A mü piacunkra!... Tám Enyed
                  üszkiből van az a szén is, te hóhér?...</p>
               <p>A mokány fogait vicsorgatva hátrált el. Most láttuk, hogy a sánc tulsó felén apró
                  lovak sunyítnak, hátukon szeneszsákokkal s négy-öt havasi móc mellettük. De senki
                  feléjük nem ment s azok is, akik a selyeiktől már nem kaphattak, inkább szén
                  nélkül mentek haza, messzire elkerülve őket.</p>
               <p>Piczula bácsi megvetően köpött feléjük, mikor elzörögtünk fel a Sáros-utcán, a
                  Szent Miklós-utcába.</p>
               <p>Hej, minden kövét megismertem később ennek a szép és nevezetes utcának, de most
                  gyorsan a Kistemplom mellé kanyarodtunk (legalább hatakkora ugyan, mint a
                  gerlédi!) s ott megálltunk egy zsindelytetős ház kapuja előtt, melynek
                  zöldzsalugáteres ablakocskái szinte kacagtak vídám, csillogó színükben.
                  Lekászolódva, Piczula bácsit künn hagytuk a szekéren, mi meg beléptünk a zöld
                  kiskapun egy parányi virágoskertbe s onnan néhány lépcsőn a faoszlopos, gerendás
                  tornác kiugrójába.</p>
               <p>Lépéseinkre az ajtóban magas, feketeruhás férfiú jelent meg. Hosszú, szőke haja,
                  szakálla aranyosan csillogott, nagy, kék szemei kérdően s biztatólag tágultak
                  reánk.</p>
               <p>Rögtön arra gondoltam, hogy csakugyan nem tudna emberre célozni ilyen szemekkel s
                  elsütni rá egy puskát.</p>
               <p>Hála Istennek, hogy Bem apó fel nem akasztatta; de biztosan ő is rögtön látta,
                  hogy valami szakállas angyal ez...</p>
               <p>- Ha nem csalódom, az Ernyei Dávid édesanyjához van szerencsém!... - szólalt meg
                  halk, meleg hangon.</p>
               <p>- Igen, Bándi úr, az vagyok, s ez itt Áron fiam.</p>
               <p>Bándi úr anyámat is, engem is magához ölelt s kedvesen tessékelt befelé. Apámat,
                  mint idősebb diákot jól ismerte s később is találkoztak, de anyámat most látta
                  először. Könnyű volt ráismernie, főleg Dávidról.</p>
               <p>- Kedves tekintetes asszony! - ültette le mindjárt a kanapéra. - Igazán szívből
                  örvendek, hogy itt láthatom! Lila te! Lilám! - kiáltott egy ajtó felé. - Jere
                  csak!...</p>
               <p>Az ajtó kinyílt s gyermeksírás és sivalkodás hangzott fel. Aztán megjelent a
                  küszöbön Bándi Lila kisasszony.</p>
               <p>Rozáli torony, nagy fekete kövekből! - gondoltam erre a vékony, karcsú, lengeteg
                  liliomszálra csodálkozva. Aranyszőke haja szinte lenyomta fejecskéjét, gyöngéd
                  nyaka szelíden meghajolt, fehér arcából hihetetlen nagy, kék szemek sugárzottak.
                  Az orra, meg a szája olyan picik voltak, hogy úgyszólván nem is láttam őket a
                  szemeitől.</p>
               <p>- Ez a szép-jó Lila - emlékeztem Dávid bátyám szavára. - Ez gondozza a kicsiket...
                  ő a nagy... tizenhat éves... (vagyis most már tizenhét! - állapítottam meg,
                  utánagondolva).</p>
               <p>- Nézd csak, Lilám, milyen kedves vendégeink érkeztek! - intett felénk Bándi úr. -
                  Tán meg is ismered a nénédasszonyt, ha ránézel...</p>
               <p>Lila felemelte szerényen lesütött pilláit s egyszerre rózsák nyíltak a hóból, szív
                  alakú arcán:</p>
               <p>- A Dávid... az Ernyei úr... - Csak ennyit rebegett.</p>
               <p>De anyám már át is ölelte, magához szorította s gyöngéden megcsókolgatta:</p>
               <p>- Én Rozáli néni vagyok, lelkem Lilám. S bízhatsz bennem!...</p>
               <p>Azt nem értettem, hogy ezen miért kell elsírni magukat, de megtették s jól állott
                  nekik. Mintha Bándi úr is elfordult volna egy pillanatra, gyanúsan fénylő
                  szemével. Node rögtön én következtem s megcsókoltam Lila kisasszony felém
                  nyujtott, jószagú kezét. Kicsi keze volt, de kemény, dolgos. Lehajolt hozzám s
                  megcsókolta a jobb-orcámat, a hajamon is végigsimogatva.</p>
               <p>- Te vagy Áron? - kérdezte halk, madárhangján. - Barátok leszünk, ugye?</p>
               <p>- Vagyunk! - vágtam a fejemmel, lelkesülten és pirosan.</p>
               <p>Az események ezután rohamosan zúdultak egymásra, úgyhogy sorrendjöket képtelen
                  volnék megállapítani. De tény, hogy Piczulát az utcáról lovastul-szekerestűl
                  bevezényelték a nagykapun az istállóba, illetve a színbe. Mi illendő szabódások
                  után elfogadtuk az ebédre való szíves meghívást. Ebédig még a csizmát is megvettük
                  a közelben, egy enyvszagú és pálinkaillatú mestertől s igen derék csizmának
                  bizonyult.</p>
               <p>Édesanyám ezután még a boltokban is próbálkozott, Piczula bácsi kíséretében, aki
                  kosarat vitt utána a karján. De nem sokat kaptak, mert a boltok szinte üresek
                  voltak még.</p>
               <p>Megtekintettük a kicsinyeket is s megfordultunk a konyhában, ahol édesanyám Lila
                  kisasszony minden tiltakozása ellenére segített neki az ebédkészítésben. Ők
                  ketten valahogy itt is, ott is voltak egyszerre s főleg Lila kisasszony gyakorolta
                  azt a tündéri tudományt, hogy ugyanazon szempillantásban cuclit tett Esztike
                  pityergő szájába, lemosta Janka maszatos képét a szobában s már kavargatta a
                  rántást a konyha tűzhelye mellett. Volt ugyan valami szolgálóféle közeg is ott,
                  aki ennek a villanásnak mintegy sötéten gomolygó hátterét alkotta, de én inkább
                  csak Lilát láttam mindenütt.</p>
               <p>Mi férfiak, mármint Bándi úr és én, a tornácon helyezkedtünk el, komoly
                  beszélgetésben. Ez a beszélgetés egyelőre abban állott, hogy ő pipára gyujtott s
                  nyájasan nézett rám, én meg feszengtem előtte s nem nagyon tudtam, mit csináljak.
                  Különben is a levélen járt az eszem, amit már a fentemlített mesternél ügyesen
                  átcsempésztem csizmámból a zekém belső zsebébe s azon rágódtam, hogy miképpen is
                  adjam át Lila kisasszonynak. Nem voltam egészen tisztában vele, hogy titokban
                  kell-é ezt tennem, Bándi urat illetőleg, vagy nem?...</p>
               <p>Ő végre is az iskoláról kérdezett meg, nemes hivatásához illően s mikor tudtára
                  adtam, hogy azt már elvégeztem, nagy füstöt eresztve, hosszasan elmélkedett annak
                  felhőjébe burkolódzva, valószínűleg azon, hogy vajon mit fogok még csinálni
                  hátralevő napjaimban?</p>
               <p>Azt én hamarosan megállapítottam magamban, hogy Bándi úr nem ért a fiúkhoz.
                  Hallottam is már, hogy leánykákat tanít s íme neki magának is csak leányai vannak.
                  Nem mondom, hogy éppen kicsinyeltem volna ezt az állapotát, már tiszteletes
                  külseje miatt se, de valahogy úgy éreztem, hogy bizonyos tekintetben
                  kölyök-létemre is több közöm van a valósághoz, mint neki. Azért egy idő mulva
                  bátorságot vettem magamnak s illendően köhintvén, megkérdeztem:</p>
               <p>- Bándi bácsinak sose volt fia?</p>
               <p>Úgylátszik egyfelé járt az eszünk, mert megrezzent s furcsán pillantva rám a
                  füstből, csendesen mondta:</p>
               <p>- Volt, kisöcsém... Volt... Lila leányom s Janka között volt három fiacskám s még
                  két kislányom is... Szépen növögettek már, aztán jött a himlő s egyszerre elvitte
                  őket... Úgy tetszett az isteni Bölcsességnek...</p>
               <p>- Nálunk is ilyenformán tetszett neki - vigasztaltam. - Rozáli néném s köztem két
                  fiú, két leány volt még, de már nem éltek, mikor én következtem. Azt nem
                  hallottam, hogy himlő vitte volna el őket... Lehet, hogy az... De ha már Rozálit
                  eléhoztam, tudja meg Bándi bácsi, hogy Lila kisasszonyt százszor szívesebben
                  látnám a helyén...</p>
               <p>- Nó! - hökkent meg, lesimítva szakállát. - Ezt mér mondod kisöcsém? A nénéd
                  biztosan derék nagyleány, hallottam is...</p>
               <p>- Derék-derék - legyintettem. - De mennyire! Leginkább a nyelve s a tenyere!... De
                  Lila kisasszony, az más!... Bándi bácsi se adná oda senkinek, a világkincséért se,
                  tudom!... Mer én nem, az biztos, ha a helyébe vónék!...</p>
               <p>- Nagy okos vagy te, Áronka öcsém! - mosolygott fénylő szemmel. - Ilyen kis legény
                  létedre, igazán! - Ládd-é, eltaláltad!... Olyan ő ebbe a szomorú házba, mint a
                  napsugár, a daloló madár s az illatos rózsa!</p>
               <p>- Tudtam én azt már, - lelkesedtem a dicséreten - mikor még nem is láttam. Mer
                  Dávid bátyám is igen felmagasztalta!...</p>
               <p>Megint megnézett s hümmögött. Aztán Dávidról kérdezősködött s egyszeribe
                  belemelegedtünk, mert én töviről-hegyire lefestettem a Gödörben való életét.
                  Nagyon élveztem ezt s csodálkoztam, hogy Bándi úr elszomorodott rajta.</p>
               <p>- Szegény Dávid! - sóhajtott fel. - Rossz csillagzat alatt született s hány fiatal
                  véle!...</p>
               <p>Eddig jutottunk, mikor ebédelni hívtak. Nagyon jó ebéd volt, csak Lila kisasszonyt
                  sajnáltam, mert tízszer is felugrált szegény, hogy a kicsik után nézzen, meg a
                  szolgáló tévedéseit mindegyre ő hozta helyre az asztal körül. Azt hiszem, nem is
                  ért rá enni, mert ami ideje ezenfelül maradt, azt a mi édes kínálgatásunkra
                  fordította.</p>
               <p>Ebéd után Bándi úr némely ritka kerti fákat s töveket óhajtott édesanyámnak
                  mutatni s ő nagy érdeklődést tanusítván, eltávoztak. Így végre egyedül maradtam,
                  legalább Janka s Esztike újabb rohamáig, Lila kisasszonnyal. Azonnal vitézül
                  nekivágtam:</p>
               <p>- Levelet hoztam magának, Lila kisasszony.</p>
               <p>Egy láng lett a kedves arca s zavartan suttogta:</p>
               <p>- Hívj Lila nénédnek, Áronka!...</p>
               <p>- Tessék, Lila néném!... - szedtem elő a levelet s felémnyujtott remegő kezébe
                  csusztattam. - Dávid bátyám lelkemre kötötte volt, hogy tulajdon kezébe adjam s én
                  megígértem. Itt van!...</p>
               <p>Örökké örvendeni fogok rajta, hogy bizalommal volt hozzám ez az édes leány s nem
                  szégyellte a szívére szorítani előttem a kedvese levelét, könnyben úszó szemeivel
                  mosolyogva reám s köszönetet rebegve, amire én túlcsorduló szívvel megfutamodtam.
                  Éspedig a kertbe nem mehetvén anyámék zavarására, Isten a szomszéd szobába irányzá
                  lábaimat, a kicsikhez. Ennek volt köszönhető, hogy Lila néném háborítatlanul
                  maradhatott a levéllel, tisztességes félóráig. Janka ugyanis annyira elbámult
                  rajtam, hogy elfelejtett sivalkodni és követelőzni, sőt Esztike is a bölcsőből rám
                  csodálkozott ugyancsak nagy kék szemeivel s kezecskéivel felém kapkodva gőgicsélt:
                  gn... gn... Őszintén szólva nem lelkesedtem érettük, sőt kicsit féltem is, hogy
                  jelenlétemben találnak megfulladni vagy valami effélét csinálni, de ha már benne
                  voltam, fütyültem Jankának s ringattam Esztikét. Elmondhatom, hogy életemben nem
                  sok hasonló sikerem volt. A két csöppség megbabonázva tátotta rám száját s
                  hallgatott...</p>
               <p>Végre bejött Lila néném s megtört a varázs. Janka rikkantva tárta ki karjait, hogy
                  a nyakába vegye, Esztike pedig visítani kezdett.</p>
               <p>Lila néném leült, ölébevette Jankát s lábával ringatta Esztike bölcsőjét. A
                  viszonylagos elcsitulás alatt rám emelte szemeit. Biza, ki voltak azok sírva s
                  bár mosolygott, a szája reszketett.</p>
               <p>- Mondj el mindent Dávid bátyádról, Áronka! - kérlelt szelíden. - Hogy él, mit
                  csinál, bírja-e azt az iszonyú árvaságot?</p>
               <p>Legjobbnak véltem a Dávid saját szavaival felelni:</p>
               <p>- Hát, tudja, azt mondta, összedőlt a világ, Áron... s neki abból különben is elég
                  volt... Hanem danolni ott is vóna kinek, a Gödörben s hej be danolna is
                  neki!...</p>
               <p>Erre szépen meghajnalodott az orcája s ahogy festegettem neki a gödörbeli szép
                  világot, pihegve járt le-fel a kebele s messzire nézett, mindent utánam
                  képzelve.</p>
               <p>- Istenem, be jó is volna, Áronka! - hajolt hozzám a végén. - Köszönöm, lelkem,
                  hogy így megvigasztaltál! S mondd meg neki, ugye megmondod, hogy örökké véle
                  vagyok gondolatban... S hogy ügyeljen a drága egészségére... s várjon
                  türelemmel... még várjon... még... Mert te is látod, ugye, hogy szegény jó
                  édesapám nélkülem nem lehet meg s hát ez a két kicsi?...</p>
               <p>- Hogy örökké véle van gondolatban... az egészségére ügyeljen... s hogy még várjon
                  szépen kicsit... mer Bándi bácsi s a kisdedek miatt maga itt kell legyen most... -
                  foglaltam össze önállóan az izenetet, felnézve reá.</p>
               <p>Ő bólogatott, hogy jó lesz így, ez az értelme.</p>
               <p>- Szebben mondom majd, - biztosítottam - pont úgy, ahogy maga a szájamba adta,
                  Lila néném. Most csak kurtára fogva hallotta, csak hogy lássa: tudom. De Dávid
                  bátyámnak e nem lesz elég!... Mer ugye, jól vettem ki, arról van szó, hogy maga
                  odajöjjön a Gödörbe lakni? Feleségül a bátyámhoz?...</p>
               <p>Lila megint bíborba borult, kebléhez szorította a fejemet s kacagó sírással
                  suttogta:</p>
               <p>- Arról, te okos csacsi!... Csak azt, így, nem szabad kimondani... S te szeretnéd?
                  - Eltartotta magától az arcomat két tenyere között s jól szembenézett.</p>
               <p>- De nagyon! - mondtam neki bátran. - Mer én is kedvelem magát, Lila néném, s
                  igazán, Dávid bátyám is megérdemli, hogy gondot viseljen rá abban az árvaságban...
                  Tudja, annál szebb nincs a világon, mint ott az erdő között!... Hát azért mondom,
                  hogy Dávid bátyám mindjárt azt fogja kérdezni: de meddig s mikor?... Ha erre nem
                  tudok felelni, mér mondjak minden mást? S nem is csodálnám, ha
                  pofonsirittene...</p>
               <p>- Hát azt, azt, Áronka... Azt csak édesapám meg a te édesanyád mondhatják meg...
                  Sze’ arról beszélnek most odakinn a kertben, értsd meg!...</p>
               <p>Megvilágosodott buta fejemben erre. Dávid bátyám hát megírta édesanyámnak az
                  akaratát, hogy járjon közbe Bándi úrnál Liláért.</p>
               <p>Nekem olyan egyszerűnek, célirányosnak s annyira az elképzelhető legjobbnak tűnt
                  fel ez a terv, hogy azt hittem: Lila nénémet haza is visszük ma, kettőnk közé
                  ültetve a szekéren, vagy ha így szoros volna, én a deckán is jó szívvel rázkódok
                  Piczula mellett.</p>
               <p>Ebből látszik, hogy minden korai okosságom dacára nagy szamár voltam még. Mert
                  biza édesanyám s Bándi úr inkább bús képpel kerültek be a kertből s mivel engem a
                  tornácra irányítottak, csak onnan pillogatva láttam, hogy Lila néném, noha
                  folydogáló könnyekkel, de nagy csodálkozásomra mégis egyetértőleg bólogat a
                  fejével, ahogy beszélnek neki.</p>
               <p>Még reménykedtem, amíg búcsúra nem került a sor, de biza Lila néném csak ott
                  maradt, fülembe súgván, miközben magához ölelt, hogy semmit se felejtsek el.</p>
               <p>Hazafelé szekerezve, édesanyám erősen magába süllyedt s néha nagyokat
                  sóhajtozott.</p>
               <p>Megpróbáltam Piczula bácsival ereszkedni beszélgetésbe, de ő is szörnyen felleges
                  volt, bizonyára ellenkező okból, mivel ő éppen maradni szeretett volna,
                  „aggmen”-ként s cseppet se vágyott a feleségéhez. Kérdésemre, hogy jól ebédelt-e,
                  megvetéssel sercintett:</p>
               <p>- Nyakakot, hátakot...</p>
               <p>Úgylátszik, a szolgáló nőszemély önzően bánt vele s a cubákokat maga ette meg a
                  paprikás csirkéből.</p>
               <p>- Remélem, megcsemerlik! - nyilatkozott még, egy idő mulva.</p>
               <p>- A szolgáló? - kérdeztem mély intuicióval.</p>
               <p>- Az - bökkentett. - Tömi magát, mintha lúd vóna. Vajat is evett, hidegen...
                  Megbotránkozva csóválta fejét: - Nem hittem volna, hogy vagynak, akik eszik a
                  vajat hidegen...</p>
               <p>Láttam, hogy ez nála erkölcsi kérdés s hallgattam. Hazáig egyet se szólt többet.
                  Szentannán túl már mégse állhattam tovább a gyászmenetet s édesanyámhoz
                  fordultam:</p>
               <p>- Azt hivém, hozzuk Lila nénémet!</p>
               <p>Édesanyám úgy meglepődött, hogy szinte lefordult a szekérről.</p>
               <p>- Hát te ezt hogy gondoltad ki? - kiáltott fel.</p>
               <p>De láttam, hogy tetszik neki az eszem forgása. Elmondhatom, hogy erősen nagyra
                  tartott, különben is. Valahogy úgy alakult nálunk a dolog, különösen a nagyidő
                  óta, hogy édesanyámmal erősen összeforrtunk ketten. Tán Dávid távolléte miatt is
                  nagyobbnak, érettebbnek nézett engem a koromnál. Se apám, se Rozáli előtt nem
                  szokta egészen kiteregetni, mit gondol. De mert szüksége volt, hogy mégis
                  ki-kimondja valakinek, engem választott. Nem is hitte tán, hogy mindent értek, de
                  jólesett neki, hogy megnyíljon a szíve. Most hát én csodálkoztam jobban, hogy
                  mért csodálkozik ilyen világos dolog megértésén?</p>
               <p>Elmondtam neki döcögés közben, hogy miként jöttem rá szép sorjában s hevesen
                  bizonygattam, hogy el kellett volna hozzuk Lila nénémet most mindjárt, mert Dávid
                  bátyám még elemészti magát abban az árvaságban, unalomban. Drága édesanyám
                  egyetértett velem s mondta is, hogy az Isten megjelentette a gyermeknek azt, amit
                  a bölcsek elől titokba rejtett.</p>
               <p>- Bándi úr akarja is, fiam, hogy egymásé legyenek. Szereti Dávidot s ha édesapád
                  ismerné Lilát, nem hiszem, hogy ő is ellenállna. De látod, ők csak férfiak azért,
                  az élet gondja-baja tulságosan megokosította őket. Édesapád most is ahhoz ragad,
                  hogy Dávid, ahogy az idő csendesedik, végezze be az oskolát s legyen városi úr.
                  Erre tett mindent, ennek élt. Jót akar a maga büszkesége s vágya szerint... Hogy
                  megházasodjék, arra még ráér, szerinte. Sze’ igaz is, ha nem volna ez az állapota
                  szegénynek. Ládd-é, Áronkám, amit Dávid kigondolt ott a Gödörben, az olyan szép,
                  hogy rajta kívül csak én és te érthetjük meg s az égi angyalok. Lilácska, akit
                  igazán megszerettem, repülne szegény... De ott meg Bándi úr, aki áldott jó ember,
                  aggályoskodik, s ki ne értené meg, mint apát? Hiába, ő Dávidot ismét csak sajnálná
                  falun hagyni. S tán Lilának is más sorsot szánt, azt mondja, gyengécske ő a falusi
                  életre, akármilyen jó gazdasszony is. Reméli is, hogy a zord idő enyhül s akkor
                  Dávid is meggondolja ezt a szép, de magányossága bújában költ álmodozást, ahogy
                  Bándi úr hívja. Fiatalok, van még idejük. Azt nem hozta fel Bándi úr, de én nagyon
                  is látom, fiam, hogy neki, bús özvegységében s tehetetlen kicsinyeivel, mekkora
                  szüksége van erre az áldott Lilára... Né, Áronkám, én csak akarom ugye Dávid
                  boldogságát s mégis hidd el, nem volna szívem elszakítani Lilát szegény apjától s
                  kisded testvéreitől, most, mindjárt. Idővel, nem sok idővel, nó, majd találunk
                  valami módot, hogy pótolják őt, ahogy lehet... Hej, keserű dolog ez, fiam!...</p>
               <p>Megértettem én ezeket az eszemmel, hogyne, csakhogy nem az ész idejében voltam,
                  hanem a tüzes gyermekiségében, amikor semmise számít ahhoz mérve, ami szép,
                  különleges s képzeletes. Én már úgy elgondoltam Dávidot s Lilát a gyönyörű erdő
                  titkában, hogy csak véresen téphették volna ki belőlem ezt a képet... Tehát
                  haragudtam apámra s Bándi úrra, mint kegyetlen emberekre s Isten bocsássa meg,
                  édesanyámról is azt véltem, hogy igen gyorsan elereszkedett a fiatalok mellől... A
                  mellett szózatos igazság zendült fel bennem, hogy Dávid bátyámnak ettől függ az
                  élete, a boldogsága s iszonyú félelem didergetett, hogy végzetes baj lesz ebből a
                  hideg okoskodásból, halogatásból, kitérésből.</p>
               <p>Így érkeztünk haza, elég szomorúan.</p>
               
            </div>
            <div type="chapter">
               <head>4.</head>
               <p>Másnap az idő is nekikeseredett, megindult a vékonyszálú, sűrű, hideg őszi eső.
                  Mikor felkerekedtem anyám izenetével s a magam mondókájával, hogy Dávid bátyámhoz
                  menjek, az úton már szárközépig szortyogott a latyak. Istentelen nehéz utazásom
                  volt.</p>
               <p>Dávid a házikóba húzódott az idő elől s a gerendáról levett öreg könyvekkel űzte
                  unalmát, hessegette nyugtalanító gondolatait. Friss borral is, ahogy vettem
                  észre.</p>
               <p>Közléseimet eleinte nyugodtabban fogadta, mint hittem volna. Hosszasan töprengett
                  felettük, szótalanul, maga elé meredve... Hanem aztán csak kitört belőle s
                  szörnyen káromolt életet, világot, mindent.</p>
               <p>- Hát megmondhatod édesanyámnak, adja tudtul apám előtt: itt én tovább nem
                  rothadok! Ember ki nem bírhatja ezt! - vágott az asztalra, hogy minden táncra
                  kerekedett rajta. - Tudják meg: elbujdosok!... Inkább kerüljek zsandárkézre,
                  tömlöcbe, vagy akasztófára, minthogy, ki tudja meddig s miért, kushadjak ebben a
                  veremben!...</p>
               <p>Felpattant s veszettül keringett az asztal körül, fejét öklözve. Féltem is tőle,
                  sajnáltam is erősen s még hozzá igazat is adtam neki. Egyszer megállott, iszonyúan
                  nézett rám, ujjával mellbelökött s az arcomba hajolva rekedten suttogta:</p>
               <p>- Azt mondd meg, te Áron, ha tudod: Lila nénéd, úgy magától, ha tehetné, ha nem
                  volnának rajta az otthoni bajok, érted?... Szóval, ha csak tőle függene: eljőne-e
                  hozzám a Gödörbe, vagy... vagy... a városi kisasszonyság több neki, mint az én
                  állapotom?</p>
               <p>Ezen nem kellett gondolkozni. Erre én rögtön, lángolva feleltem:</p>
               <p>- Gyalog s mezítláb is, tuggya meg!... Nem afféle kényes macska ő!...</p>
               <p>Erre a vállamra csapott, nagyot fújt s láttam: megkönnyebbedett.</p>
               <p>- Ne búsuljon úgy, Dávid bátyám! - indítványoztam. - Sze’ mondám, hogy mit izent:
                  máris örökké itt van magával gondolatban s hogy még várjon kicsit... Aztán
                  édesanyám s Bándi úr is rajta vannak... Meglássa, csak ez a tél elmuljék valahogy,
                  minden rendbe jő... Addig se felejtse, mit kér Lila néném: ügyeljen a drága
                  egészségére!...</p>
               <p>De nem bírta már tovább három napnál, s az egész ház rémületére este csak
                  bezörgetett. Sárosan, izzadtan esett be az ajtón.</p>
               <p>A titoknak ezzel vége is lett. Nemcsak Énok öcsém látott-hallott meg sok mindent,
                  hanem Pókai Imre is, aki éppen nálunk vacsorázott.</p>
               <p>Rozáli a maga ügyét dűlőre akarván vinni, addig fúrt-faragott, amíg édesapám
                  rászánta magát, hogy meghallgatja Imrét az esküvő és a hozzátartozó kérdések
                  dolgában. Imre azóta már bocsánatot kért tőle meggondolatlan szavaiért s
                  lépésről-lépésre ismét belül került a küszöbön. Szegény édesapámnak meg kellett
                  adnia magát, végtére is. Imre különben elég ügyes volt ahhoz, hogy most már
                  csendesen viselkedjék s alkalmazza magát apám gondolkozásához. Ezen a délutánon
                  beszélték meg a Rozáli hozományát, kitűzve az esküvőt is - jövő tavaszra. Imre
                  fogadkozott, hogy addig a házát, udvarát rendbe teszi. Nagy szerénységet
                  tanúsított, mondván, hogy neki Rozáli a fő s „Mihály bátyámék” a nehéz időkben meg
                  ne erőltessék magukat. Hiszen jó szívük szerint később is pótolhatják a hozományt,
                  ha éppen akarják. Az se sürgős, hogy a Rozáli földjét most mindjárt kiadják, elég,
                  ha ráiratják s valamit juttatnak a terméséből is, csak éppen a falu szájáért. Így
                  kellett beszélni édesapámmal, azt Imre már megtanulta. Büszke nemes ember létére
                  tüstént felpattant:</p>
               <p>- Mit gondolsz rólam?... Amit neki szántam, az az övé. Visz mindent, ha egyszer ő
                  maga a tiéd lesz.</p>
               <p>Rozáli erre a nyakába esett sírva, Imre pedig meghatottan pillogatott, ígérve fiúi
                  tiszteletét s háláját.</p>
               <p>Édesanyám hivő szíve is túlcsordult ezeken. Magában tán már bánta is, hogy nem
                  volt elég bizalma Imréhez. Apám is enyhültebben pipázott a tárgyalás után. Imre
                  velem is kegyeskedett szóba ereszkedni, Énokot a térdén tornáztatta. Ilyen
                  előzmények után ültünk vacsorához. Már éppen végeztünk vele, mikor Dávid
                  beleugrott a körbe.</p>
               <p>Az össze-vissza kérdezgetés, a féltő szeretet s a dacos szemrehányás zápora után
                  apám minket Énokkal a konyhára kergetett, de már jósokat hallottam akkoráig. Főleg
                  Imre viselkedése és szavai ragadtak a fejembe.</p>
               <p>- Az Istenért, Dávid, mért bujtál ki a Gödörből? - ez volt az első felkiáltása,
                  mikor felugrott s megölelte, kezeit rázogatva. Ebből már láthattuk, hogy tudott
                  mindenről, de máig se állíthatom, hogy tényleg Rozálitól-e, vagy másmódon? Maga
                  is megzavarodott kicsit a bámuló pillantásokra. Mentegetőző mosollyal fordult
                  apámhoz:</p>
               <p>- Nem szóltam eddig... megértem, hogy Mihály bátyámék titkolni akarták... De ha
                  már így vagyunk, kötelességem most megmondani: Dávid a fejével játszik... Tudom,
                  Vásárhelyt jártam a minap s jó forrásból hallottam: listán a neve. Keresni
                  fogják... De a Gödörben aligha, legalább is tavaszig... Menj vissza, Dávid, még ma
                  éjjel... Csak ezt ajánlhatom!...</p>
               <p>- Ha így van, inkább jelentkezem magam! - vágta ki sötéten bátyám - örökkétig
                  úgyse lapíthatok!...</p>
               <p>- Hiszen, - intézte Imre ismét apámhoz a szavait - ha jogom s módom lett volna
                  beleszólni, én már az elején ezt ajánlottam volna. Dávid harcolt, becsülettel, de
                  utóvégre nem volt vezér. Lehet, hogy besorozták volna a külföldi osztrák
                  hadseregbe... lehet, hogy kapott volna kisebb fogság-büntetést... de az is lehet,
                  hogy csak rendőri felügyelést... mint sok száz más.</p>
               <p>- Honnan tudsz efféléket? - villant meg gyanakodva apám szeme. Láttam, hogy a
                  többiek is ámultan nézik Imrét s Rozáli belesápad.</p>
               <p>De Imre legyintett:</p>
               <p>- Fontos az?... Sokkal fontosabb, hogy megtudják: késő jelentkezni. Vásárhelyt
                  falragaszok hirdették hétszámra, hogy meddig lehet, külön súlyos büntetés nélkül?
                  Az a nap rég lejárt...</p>
               <p>Apám nagyot káromkodott:</p>
               <p>- Magyar ember nem olvas német hirdetést!... Úgyis csak kelepce volt!... No, és ha
                  te mégis tudtad, mért nem szólottál?</p>
               <p>Imre elveresedett, nyelt egyet. Aztán felvetve fejét, vágta vissza:</p>
               <p>- Hát szólhattam volna?... Ha egyszer nem avattak a bizalmukba!?</p>
               <p>Ez igaz volt s most apám harapott nagyot a szopókáján.</p>
               <p>- De mindegy! - szólt Imre. - Ez nem számít... Csak az a fő, hogy Dávid rejtőzzék
                  el ismét... Néhány hónap most nagy idő, azalatt csillapodik a hajsza s fordulhat a
                  világ... És van idő gondolkozni!...</p>
               <p>Aztán még sokáig folyt a szó, néha hevesen, néha halk morajlással. De Dávid bátyám
                  reggel már nem volt a háznál. Visszament mégis.</p>
               <p>Imrét azonban igazolták a következő napok eseményei. Először is Bándi úr szokott
                  módon érkező izenete, melyben tudatta, hogy őt a policájfőnök kihallgatta. Hosszas
                  gyötrés után ugyan elengedték, azzal, hogy a városból nem mozdulhat s minden
                  reggel jelentkeznie kell, azonban nem ezért ír, hanem hogy tudjuk meg: erősen
                  faggatták Dávid felől. Ő tiszta-igazán elmondta, hogy Dávid neki csak kísérője
                  volt Debrecenben, a dolgok érdemében semmi részvétellel nem bírt. A rendőrség
                  ennek dacára körözni fogja s kutatni. Már azt is bűnössége beismerésének veszik,
                  hogy nem jelentkezett önkényt, idejében.</p>
               <p>- Igaza volt Imrének! - állapította meg Rozáli elégtétellel. - Édesapám se
                  gondoljon ki tudja mit: a Mátyás-királyban hallotta Imre a dolgokat, vásárhelyi
                  barátaitól, mikor velük ebédelt.</p>
               <p>Az öreg sötét ábrázattal hallgatott.</p>
               <p>Megjöttek a zsandárok is, egy-két napra rá, valami semmiházi magyar kopóval, aki
                  nem átallotta beállani a zsarnokság zsoldjába.</p>
               <p>Édesanyám pillantotta meg őket, ahogy gázoltak felfelé a kiskert mellett, mord
                  pofával, szuronyosan. Csak fehér lett, mint a fal s eltántorodott, jajdulva
                  egyet. Apám szerencsére felfogta s az ágyra tette a hálóban. Minket gyorsan a
                  benyílóba parancsoltak, Rozálit apám a konyhába intette, s már be is léptek nagy
                  sárkoloncokkal a csizmájukon, szemtelenül a padlóra tappogva.</p>
               <p>A kopó segítségével faggatták apámat, hogy hova dugta Dávidot?</p>
               <p>- Keressék meg, - mordult ő - ha azt hiszik, itt van valahol.</p>
               <p>Nem kérették magukat, felhányták a házat, pincét, padlást, istállót, gabonást,
                  mindent.</p>
               <p>- Marhák! - dörmögte apám a fogai közül.</p>
               <p>- Jaj magának! - fenyegetőzött pimaszul szétvetett lábakkal a gaz-magyar, apám
                  arca előtt hadonászva pálcájával - jaj magának, ha kisül, hogy rejtegeti... Jobb,
                  ha megmondja, különben maga is börtönbe kerül!...</p>
               <p>Ekkor már valamennyien együtt voltunk az ebédlőben, odatereltek, a cselédekkel
                  együtt.</p>
               <p>Apám lilaszínűre gyúlt a dühtől. Azt hittük, nekimegy a piszok fráternek. De hála
                  Istennek, legyűrte az indulatát.</p>
               <p>- Vigye el a pálcáját az orrom elől! - mondta csendesen, de volt valami a
                  szemében, amitől a kopó jónak látta teljesíteni a kívánságát.</p>
               <p>Énokon akadt meg a szeme, aki anyánkhoz bújva szepegett.</p>
               <p>- Nó, fiacskám, - rántotta magához vigyorogva - adok egy fényes tallért, ha
                  megmondod, hol van Dávid bátyád?</p>
               <p>Ekkor csoda történt. Énok abbahagyta a szepegést, nem kapott anyánk szoknyája
                  után, nem visított, nem rúgott. Elmosolyodott, rejtélyes gyermek-mosolygással.</p>
               <p>- Előbb adja ide a tallért! - nyujtotta ki tenyerét, megvetve a lábát. A vér
                  megfagyott mindnyájunkban öcsém ez első nyilvános szereplésének hihetetlen
                  fordulatára. A kopó ravasz volt, kotorászni kezdett a zsebében, de a szemét
                  végigvillantotta a háznépén.</p>
               <p>Isten újabb csodája volt, bizonyára, hogy megdermedve álltunk s egyetlen hang,
                  vagy mozdulat nem árulta el rémületünket.</p>
               <p>- Itt van, ni! - csillogtatta meg a pénzt a véreb, Énok szeme előtt. - De látod
                  ezt a két szuronyos vitézt? Ha nem mondasz igazat, nemcsak a tallért veszem
                  vissza, hanem tüstént fel is nyársalnak, érted?...</p>
               <p>- Megmondom én, csak adja ide! - ígérte Énok, cseppet se ijedezve.</p>
               <p>- Derék fiú vagy! Nesze! - s Énok jól a markába szorította a tallért.</p>
               <p>- Ott van, a hálószobába’! - intett arrafelé a fejével.</p>
               <p>Egyszerre felszusszantunk, megértettük, hogy mire gondolt a gyermek.</p>
               <p>De a kopó mérgesen toppantott:</p>
               <p>- Még egy tű se lehet ott, amit nem láttunk! Azt hitted, becsaphatsz?...</p>
               <p>- Pedig ott van. Gyüjjön csak, megmutatom!</p>
               <p>Előrefutott s az ember utána-lépett.</p>
               <p>- Ott van ni! Tán vak maga?... Ez Dávid bátyám! - mutatott kinyujtott ujjával
                  édesanyám ágya fölé, a falra, ahol Dávidnak ceruzával készített arcképe függött.
                  Egy diáktársa rajzolta s eléggé hasonlított rá.</p>
               <p>A kínos helyzet általános kacagásban oldódott fel, még a zsandárok is
                  elpisolyodtak a bajuszuk alatt. Énok nem várta meg a hatást, mint a nyúl,
                  kisurrant az ajtón s eltűnt a tallérral.</p>
               <p>A kopó is kacagott, mintha ő csinálta volna a jó tréfát. De most már a cselédeknek
                  esett, azokat fenyegette, hogy valamennyit agyonvereti, ha nem vallanak. Ők
                  azonban jó lélekkel tagadhattak, mert Dávidot, legalább is mások szeme előtt,
                  egyik se látta.</p>
               <p>Piczula bácsi, mikor őt nyomorgatták, meggyőződéssel jelentette ki:</p>
               <p>- Meghótt, tisztelt úr, meghótt... Akár az én Jánosom... Majd a feltámadáskor
                  megláthattya, ha ugyan odaengedik az urat a dicső honvédek közelibe!...</p>
               <p>- Fogja be a száját, vén szamár! - ripakodott rá a kopó.</p>
               <p>- Eddig csak Piczulának híttak - bólogatott csendesen az öreg.</p>
               <p>Aznap a faluban is sok embert kihallgattak, vallattak Dávid felől. Nem is látták,
                  de úgy látszik, tisztességesek is voltak, nem vezették nyomra az üldözőket. Mivel
                  igen valószínű volt, hogy a Gödör eszébe juthatott egyiknek másiknak, mi napokon
                  át félelem és gyötrődés közepette szorongtunk. De talán az átkozott időjárás is
                  elvette a kedvét a zsandároknak, hogy a falun túl nyomozzanak. Egyelőre csend
                  lett.</p>
               <p>A Gödörben volt ugyan ruha s eledel, attól nem kellett félnünk, hogy Dávid
                  szükséget lát, de mégis az, hogy sokáig nem mertünk feléje nézni, állandó
                  aggodalmakkal töltötte el a családot.</p>
               <p>Tél közeledtére mindenféle rémes és szomorú hír kezdett szállingózni szerteszét,
                  hozzánk is, a bosszú embertelen munkájáról. Az aradi, pesti vértanúkról,
                  bebörtönözésekről, Bem és Kossuth meneküléséről és sok egyébről csak ekkorra
                  alakult ki bizonyos és rettentő kép az erdélyiek lelke előtt.</p>
               <p>A komor bizonyosságnál is kínzóbban nehezedett azonban mindenkire az a sok
                  bizonytalan ijesztgetés, ami az újvilág fojtogató rendjét, intézkedéseit, az
                  elkövetkezendő lassú kínhalál hóhérfogásait jósolgatta. Minden vihar felkavarja a
                  szennyet is s egyszerre a felszínen kezdett táncolni a magyar piszok: kémek,
                  árulók, besúgók, bosszúállók gyűlöletes söpredéke. Az, hogy valaki honvéd volt,
                  már nem is számított, néhány hónap mulva. Rágalmak és hazugságok áradata indult
                  meg, mely éppen arra irányult, hogy a honvéd-név tisztaságát s fényét mocskolja be
                  közönséges, aljas bűntettek ráfogásával. Gerléd, Istennek hála, kívül maradt ezen
                  a mocsáron, kicsi falu volt, jelentéktelen emberekkel. De ezt előre nem tudhatta
                  senki s a városról szétkúszó félelem éppen eléggé megmérgezett minket is.</p>
               <p>Ahogy a sár körmözni kezdett, majd később a hó és fagy beköszöntött, járhatóbbá
                  vált számomra a Gödör titkos útja s többször kerestem fel Dávidot. Így lassanként
                  én lettem a család követe, szállítója, képviselője nála s viszont az övé otthon.
                  Mivel ez a szerepem magával hozta, rövidesen nem is tekintettek már gyermeknek
                  többé. Tizenegyedik évemben, - az idők járása is olyan volt! - sok, felnőtthöz
                  illő érzés, gondolat, cselekedet érlelte és terhelte lelkemet. Ezek között a
                  legdöntőbb annak megérzése és gyakorlása lett, hogy mit kell elhallgatnom Dávid
                  előtt az otthoni dolgokról és az otthoniak előtt róla, hogy egyik félnek se
                  okozzak még több gondot, bánatot.</p>
               <p>Dávid előtt, lehetőleg, titkolni igyekeztem az idők gonosz fordulatát, mely a nagy
                  nemzeti sötétség alatt főként anyagilag vált mind nyomasztóbbá az Ernyeiekre.</p>
               <p>Apámnak nagy összegű készpénze volt Kossuth-bankóban. Ez nem került ugyan az
                  ötvenmillió pengőforint értékű máglya tüzébe, mely minden ellenszolgáltatás és
                  megtérítés nélkül hamvadt el a piacokon, koldusbotra juttatva sok ezer magyart.
                  Mert apám az elkobzási parancsra sem szolgáltatta be a magáét. Vasládában vált
                  salátává, penészedett szemétté a pince ászokfái alá ásva. Jött aztán az új
                  adórendszer s a nemesnek is fizetnie kellett. A buzgó beamterek jóakarata folytán
                  reánk annyi szakadt, hogy szinte laposra nyomott, nem is szólva arról, hogy apámat
                  állandóan a guta kerülgette dühében. Méltósága nem engedte meg, hogy tudomást
                  vegyen olyan csekélységekről és értelmetlenségekről, mint pl. a monopólium.
                  Ennélfogva elállt a lélegzete s görcsbefacsarodott az epéje, mikor a kedves
                  fináncok istenesen megbírságolták a kisüstösért s a dohányért, amit teljes
                  jóhiszeműséggel mutatott meg nekik, mikor kérdezősködtek felőle. A bírság mellett
                  el is kobozták az egész készletet s ráadásul, pótbüntetésképpen eltiltották a jövő
                  évi termeléstől is.</p>
               <p>Vigasztalásul a Kossuth-bankókért új papirospénzek jelentek meg, amikre ugyan rá
                  volt rajzolva ezüst-értékük, csakhogy az adófizetésnél, rekvirálásnál,
                  pénzbüntetéseknél, hivatalos taxáknál az új hatalom urai és szolgái ezt az értéket
                  mégsem ismerték el, jóval kevesebbe számolták s a pénzváltásnál úgy elolvadt, mint
                  a vaj. De ha ez nem tetszett s tán vonakodtál a rossz papirost elfogadni, vagy
                  magyaros érzésből fakadt jelzőkkel díszítetted: hamar megtudhattad, az új
                  törvénykezés rejtelmes paragrafusainak szépen tagolt idézése során, hogy mit
                  hívnak jelenleg Erdélyben „felség- és hazaárulásnak” - s a vásárhelyi székház
                  börtönében a lókötők között elmélkedhettél a szörnyű cseber peremén kuporogva,
                  hogy tényleg helyes volt-e a császár bankójának egészen más célra való
                  alkalmasságát hangoztatnod, mint amire Bécsben szánták?</p>
               <p>Említettem már, hogy családunknak román jobbágyai s jobbágytelkei voltak. Úrbért,
                  tizedet ugyan már tavaly se fizettek a jobbágyok, mióta a szabadság kiütött, de
                  tél végén már a földeket is magukénak hirdették s egyikük se akart munkába állani,
                  mondván, hogy el vannak foglalva „a sajátjukon”.</p>
               <p>Az efféle újdonságok, a mellett, hogy beteggé tették apámat, tavaszra úgy
                  kikészítettek anyagilag is, mint a timár a marhabőrt. Parlagon heverő földjeinken
                  a közönséges ínség réme közeledett felénk.</p>
               <p>Ezekről Dávidnak minél kevesebbet mondogattam, akárhogy gomolyogtak, tömörödtek is
                  felénk hónapról hónapra. A gazdálkodás álmait, amik fenntartották még ingadozó
                  egyensúlyát, nem volt lelkem széjjelfújni a szemei előtt.</p>
               <p>Másfelől pedig apámat, anyámat akartam kímélni emésztő gondjaik között, mikor
                  Dávidról inkább csak jót, megnyugtatót mondogattam nekik. Hogy lehiggadt, hogy
                  türelmes, hogy már reménykedőbb...</p>
               <p>Mert nagy szorongással és fájdalommal tapasztaltam, hogy Dávid minden
                  találkozáskor tényleg kevesebbet beszél a terveiről s a jövőről, valóban nem
                  lázong már annyit a sorsa ellen - de egészen más okból. Szemem láttára süllyedt
                  lefelé a részegség tompa közönyébe, a bor s pálinka lett az egyetlen, ami még
                  érdekelte, se magával, se a világgal nem törődött többé s meg-megvonaglott bennem
                  a sejtelem, hogy Lila néném képe se igen lebeg előtte már.</p>
               <p>Talán helytelen, oktalan gyermeki és testvéri szeretet volt ez bennem, de akkor
                  úgy éreztem, az igazmondással mind a két oldalon csak ronthatok.</p>
               <p>Márciusban apám a házicselédekkel hozzákezdett a régi gazdálkodás kisértetének
                  felidézéséhez. Valami kicsit meg kellett művelni, hogy egy esztendeig éhen ne
                  haljunk. Most már engem is befogtak a munkába. Nem hogy bántam volna, sőt
                  szerettem. Afféle helyettes lettem, mindíg annak a helyén, aki egyébbel,
                  nehezebbel volt elfoglalva. Istállót, marhát takarítottam, jószágot itattam,
                  szénáztam, még az eke szarvát is tartottam már, kihólyagzott tenyerekkel. A
                  naponkénti favágás pedig egyenesen az én tisztemmé lett. Énokot is kezdték betörni
                  a neki való munka hámjába, bár ő az ősszel meg kell kezdje az iskolát is.</p>
               <p>Én lelkemben számot vetettem azzal, hogy Dávid javaslatát elhordta az idő szele:
                  sohse kerülök be a kollégyomba. Mondhatom, hogy ez nem okozott nekem semmi
                  bánatot. Nem kívánkoztam a világba, nem vágytam „úrrá” lenni a város kövei között,
                  lelkem cseppet sem volt „magasröptű” s a „tudomány szomja” nem marta semmimet.
                  Kicsi világom kielégített, szerettem a barázdát, a jószágot, a falusi munkát s a
                  paraszti egyhangúságot.</p>
               <p>Csak Dávid fájt nekem gyötrelmesen s ha Lilára gondoltam, szorult össze a torkom.
                  Álmom csak róluk volt még, de ez olyan szép, hogy szétfoszlásának veszedelme
                  elrabolta éjszakai nyugalmamat.</p>
               <p>De akár apámra néztem, akár Dávidra, tehetetlennek éreztem magamat. Ezek a nagyok
                  és erősek segíthettek volna egymáson és magukon, de mit csinálhattam volna
                  én?...</p>
               <p>Pókai Imre tán februárban kezdte mondogatni, hogy azt hiszi: Dávidot nem fenyegeti
                  már veszedelem. Régi ismerőse, aki a vásárhelyi Székházba járatos így-úgy, a
                  Mátyás-királyban mondta neki ezt. Mert Dávidról most már azt tartják, az
                  emigráltak közt van s átírták a második listába. Ez pedig azt jelenti, hogy nem
                  keresik többet itthon. Akit pedig nem keresnek, arról el is feledkeznek. Még
                  nehány hónapig jó, ha nem mutatkozik, de aztán kibújhatik. Ha nem éppen
                  szándékosan mutogatja magát és feltűnően, még aki ráismerne is talán a kopók
                  közül, nem fog törődni vele. Ez nagy örömet okozott, főleg édesanyámnál és
                  Rozálinál. Apám is bizonyára vidult rajta, Dávidot illetőleg, de neki Imre minden
                  efféle titkos értesültsége gyanús volt, egyre gyanúsabb. Nem tetszett neki
                  sehogyse, hogy leendő veje olyan emberekkel barátkozik, akik mostanság járatosak
                  a Székházban.</p>
               <p>De Rozáli lelkesen védte, dícsérte szerelmesét, legalább édesanyánk előtt:</p>
               <p>- Jószívű, igazi testvér Dávidhoz. Csak hálásak lehetünk neki, hogy minden módot
                  megfog a sorsa javítására. Édesapánk drága jó ember, de nem való ebbe a csúf
                  világba.</p>
               <p>Imre lázasan javíttatta a házát, rendezte a kertet. Vásárhelyről hozott pallért,
                  kőmíveseket, mázolókat s még egy szász kertészt is. Rozáli rávette édesanyánkat,
                  hogy tekintse meg a jövendő fészket. Apánkat még nem merte ilyesmire kérni. Én is
                  elmentem velük. Hát alig ismertem rá a régi odura. Még a teteje is tiszta új,
                  veres cserépzsindelyben ragyogott, falai újravakolva, meszelve; ablakfái
                  sötétzölden virítottak. Nagy, szép szobáiban új fenyődeszka-padló illatozott s
                  derék cserépkályhákat raktak beléjük. A régi bútorok összehányva tornyosodtak
                  egy színben, Imre büszkén mondta, hogy tiszta újakat, módisokat rendelt Vásárhelyt
                  s két hét mulva itt lesz minden. A kertből a gazt kiirtotta a szász ember és
                  spárgával, cövekkel új utakat mért ki benne, virág-gruppokat is. A földet munkások
                  forgatták, a kertész két legénye pedig ültetett, vetett mindenfélét.</p>
               <p>El kellett ismerni, hogy Imre úriember módjára készül Rozálit elvenni. De, bár
                  édesanyámnak is tetszett mindez, amint láttam, mégis jól megjegyeztem, hogy otthon
                  nem szólt róla apámnak egy szót se.</p>
               <p>Imre azonban apámat is meg akarta hódítani. Látva a kínlódást, piszmogást, ami
                  nálunk folyt az idén, felajánlotta, hogy a Rozáli földjét megmunkáltatja, beveti.
                  Apám csak a magot adja hozzá.</p>
               <p>Az öreg ismét megtorpant. Honnan a fenéből venne ez embert hozzá? De nem
                  ellenkezett egyenesen.</p>
               <p>Imre pedig csakugyan szavának állt. Két lószekér hozta hamarosan a munkásokat a
                  környékről s el is végeztek mindent.</p>
               <p>Imrének tehát volt pénze, az biztos. Nem is panaszkodott soha.</p>
               <p>- Kártyázik ez az Imre a Mátyás-királyban! - hallottam egyszer apám morgását a
                  pipa mellől. - Máskép honnan uraskodna?...</p>
               <p>- Rozáli mondja, lelkem, - válaszolt édesanyám - hogy csakugyan szeret kártyázni
                  ott Vásárhelyt a barátaival, de csak kicsibe s tréfából. Régebbről takarított meg,
                  Rozáli szerint. Az Isten tudja... Ebbe nem elegyedhetünk, ugye?</p>
               <p>Apám nem szólt, csak nagy füstöt vetett s nézte, ahogy szétfoszlik a
                  levegőben.</p>
               <p>Húsvét előtt édesanyám bent volt Vásárhelyt, eladott s vett egyet-mást. Édesapám
                  most se mozdult, ő úgy fejezte ki a világgal szembeni elégedetlenségét és
                  megvetését, hogy elbújt előle s nem létezőnek tekintette a várost. Biztosan néma
                  fogadalmat tett, hogy be nem lép Vásárhelyre, amíg a régi világ vissza nem áll.
                  Anyám, hazatérve, Bándi úr s Lila üdvözleteit hozta, engem külön csókoltatott Lila
                  néném, amire nagyon büszke voltam. Azt a megbízást kaptam, hogy vigyem hírül
                  Dávidnak: ő most is és örökre az marad, aki volt.</p>
               <p>Áprilisban, húsvét után, egy szabad délutánon vidáman toppantam hát be Dávid
                  bátyámhoz, a gödörbeli házikóba.</p>
               <p>Mióta napszámos lettem, ünnep volt az idevaló kirándulás. Vad, jószagú tavaszi
                  szél fújt meg istenesen, a fiatal napsugár összecsiklandozott s az erdő pattanó
                  rügyei, feslő zöldje megrészegítették a szememet.</p>
               <p>Ezért rontottam be olyan szilajul a házba, tán még nem is kopogtam.</p>
               <p>De gyökeret is vertem abban a pillanatban az ámulattól s még Lila izenetéről is
                  megfeledkeztem.</p>
               <p>Dávid nem volt egyedül, szembe vele, háttal az ajtónak ült egy másik ember az
                  asztalnál s éppen koccintottak, két nagyfene kupával.</p>
               <p>Bátyám csillogó, zavaros szemekkel pillantott rám s a kupát visszazörrentette az
                  asztalra. A másik felugrott, szembefordult velem mint a pergettyű s a derekához
                  kapott, egy pisztoly agyára.</p>
               <p>- Bo... bolond! - kacagott Dávid. - Meg... megne... meg ne lűdd!... Ez
                  Áron!...</p>
               <p>Gyönyörű arcú, hullámos feketehajú, tüzesszemű, párducderekú ifjú legény meredt
                  reám. A kezét lassan leeresztette.</p>
               <p>- Áron? - kacagott fel ő is. - Az öcséd, akiről beszéltél?... No, öcskös, ennek
                  örülök - rikkantott rám, s mindjárt a melléhez roppintott. - Ismerlek, bátyád
                  szavából. Én Váradi Jóska vagyok, Bem apó huszárja.</p>
               <p>- Ej, haj, huszár vagyok, lelkem babám, az is maradok! - énekelt Dávid s nagyot
                  csuklott rá.</p>
               <p>Erre felhajtotta a kupát s kacagott, kacagott.</p>
               <p>- Már azt hivém: cseh zsandár esett ránk! - szusszant fel Váradi Jóska. - Ülj le,
                  no, Áron, hozzánk! - Bort?...</p>
               <p>Fejemmel intettem, hogy nem szokásom.</p>
               <p>- Be... be... szélhetsz bátran... Hikk! - biccentett Dávid feléje. - Á... Áron
                  olyan... hikk!... olyan... mint-egy-honvéd...</p>
               <p>De mégis inkább az ő makogásából sejtettem meg egyet-mást, mert Váradi Jóska azon
                  igyekezett, hogy elhallgattassa s mindegyre közbeszólt:</p>
               <p>- Ne bolondítsd, nó! - ...Ugyan ne mesélj!... Ne hidd, Áron!...</p>
               <p>Dávid botladozó, zavaros és csuklásokkal tarkított meséjéből valami olyasmit
                  halásztam ki, hogy Jóska külországokból jött, Vásárhelyt igazították útba
                  Dávidhoz, egyenesen Kossuth Lajos küldte s azt izeni: nemsokára jó világ lesz itt
                  megint, csak köszörüljük a kardot s takarítsuk a puskát...</p>
               <p>Akár ugratott Dávid, akár nem, utolsó szóig elhittem s lelkesedésemben a Jóska
                  nyakába ugrottam, ölelve és csókolva őt.</p>
               <p>- Azt nem is mondom, hogy hallgass! - bökött oldalba, mikor később hazaindultam. -
                  Dávid bátyád kicsit felöntött a garatra s jó sokat beszélt össze-vissza... De
                  azért, tudod, hallgass, mint a kuka!...</p>
               <p>Persze, hogy hallgattam, de mintha csak egy titokzatos karmester adott volna jelt
                  valahonnan, pontosan ettől a naptól kezdve itt is, ott is tört mondatokat,
                  elharapott szavakat, furcsa, érthetetlen mondásokat kezdtem hallani.</p>
               <p>Valami vándorlegény baktatott el a kapunk előtt, amikor éppen ott álltam, hirtelen
                  mellém lépett s odasúgta:</p>
               <p>- Dávidnak!... Valaki izeni: egészséges, mint a makk!... - S gyorsan
                  továbbállt.</p>
               <p>Máskor a vásárhelyi szekeres, aki szénát vett tőlünk, induláskor, a deszkáról
                  visszamordult:</p>
               <p>- Dávidnak!... A három hónap elsője várja... - Kacsintott s közibe csördített a
                  lovaknak.</p>
               <p>Mindez elég furcsa volt, de legfurcsábban mégis az az öreg cigányasszony hatott
                  rám, aki rostát árult s a konyhában kenyeret, hagymát kapott Rozálitól. Én tűzre
                  valót hordtam be éppen. Rozáli egyszer kifordult valahova, a banya pedig rám
                  kacsintott s rekedt cérnahangon dúdolni kezdett:</p>
               <p>- Első hónap két hét betőtt, harmadikat híjja. Első hónap két hét betőtt,
                  harmadikat híjja!...</p>
               <p>Szedte a peggyesét s úgy eliszkolt, hogy mire Rozáli visszajött, még a szaga se
                  érzett már. Néném azt is hitte, hogy ellopott valamit s nem volna csoda, mer’ én
                  mostanában hódkóros vagyok...</p>
               <p>Hát olyanforma voltam.</p>
               <p>Inkább tréfaképpen mondtam el ezeket Dávidnak. De ő egyszeribe józanul nézett rám
                  s szisszentett:</p>
               <p>- Elég!... S még álmodba se!...</p>
               <p>Nem is mondtam ki, mert alvásközben is összeszorítottam a fogaimat, de minden
                  éjjel csatákban hánykolódtam, Dávidot, Jóskát, Bem apót követtem, nyargaló lovon
                  s teméntelen vér zuhogott rám az égből...</p>
               <p>Rozáli esküvőjén, gyönyörű májusi napon, a templomban Szamócza bácsi ráreccsentett
                  a zsoltárra:</p>
               <p>- Szí!...</p>
               <p>S megállt, hallgatózva, egy pillanatig. De a csodálatos bársonyhang nem zendült
                  fel, hogy folytassa, csak néhány kecskevisítású kölyök segített a kórusban:</p>
               <p>...vemet hozzád emelem</p>
               <p> És benned bízom, Uram!</p>
               <p>Szamócza bácsi rosszallóan, búsan csóválta fejét.</p>
               <p>Öreg tiszteletesünk, Zúzó Izsák bácsi, öblös szólamokban prédikált az ifjú
                  párnak:</p>
               <p>- Az élet mezején hajózva, gyakran botlik az ember akadályokba!</p>
               <p>Ez volt a parádés prédikáció, „A hajó” kezdete, melyet megfelelő alkalmazással
                  temetéseken is csodálhattunk, de csak előkelő esetekben, mert tíz pengőforint volt
                  az ára. Csekélyebb személyek örömét, bánatát még két mű szolgálta: „A fecske”, öt
                  pengőforintért és „A paradicsom”, mely két pengőforintot kóstált, de erre Zúzó
                  bácsi mindíg sietett megjegyezni az árakon elmélkedő atyafinak: „ezt magam se
                  ajánlom”.</p>
               <p>Miután „A hajó” szépségein kisírtuk, ezúttal, örömkönnyeinket, elhangzott az eskü,
                  amit Imre sógorom kissé sápadtan, Rozáli néném kissé pirosragyúlva mondtak a
                  tiszteletes úr után s Szamócza bácsi beindítványozta a kölykeknek a
                  zárózsoltárt.</p>
               <p>A lakodalmon csak a család volt jelen s természetesen a tiszteletes úr és a
                  mester. A családban is fájó hiány sajgott, mert Dávid bátyánkat mégis
                  lebeszéltették általam a megjelenésről.</p>
               <p>Őszintén szólva, ezen nemcsak búsultam, de örültem is. Szegény Dávid bátyám!
                  Reszketve gondoltam rá: mi lesz, ha apám s anyám egyszer meg kell lássák, mivé
                  lett?</p>
               <p>De hát meg kellett mégis. Rozáli már kicsit idegesen hallgatta Zúzó bácsi
                  pohárköszöntőjét, pedig remekszép hasonlattal a kikelet tündéréhez mérte őt s
                  Imrét az erdő fájához, mely a tündér érintésére lombbaborul... Rozáli azonban már
                  nagyon szeretett volna szép új kertjében ringatózni az ő fájának lombjai közt...
                  De a pohárköszöntő rendre elemezte a tisztelt család többi tagjait is, akik mind
                  áldva terjesztik karjaikat a távozó után... S már éppen Énok kicsi karjai
                  következtek, mikor az ajtó kicsapódott s Dávid bátyám botlott be rajta, egy kéve
                  vadvirággal a karjában, zilált hajjal s széles vigyorgással:</p>
               <p>- A... adjon Isten!...</p>
               <p>Mindenki fölugrált, anyám s Rozáli sikoltottak, apám egy kicsúszó káromkodás
                  derekát roppantotta ketté fogai közt, Imre rosszalló kiáltást hallatott s Zúzó
                  bácsi elejtve Énok áldó karjait, olyat fújt, mint a bölény:</p>
               <p>- És a te bátyád is, Dávid, kiterjeszti íme feléd...</p>
               <p>Ki is terjesztette, de Szamócza bácsi felé, aki elragadtatva omlott a karjai
                  közé:</p>
               <p>- Te, Dávid öcsém, te...</p>
               <p>S Dávid rázendített:</p>
               <p>Te szerzetted, Uram, minékünk</p>
               <p> A házasság örömeit...</p>
               
            </div>
            <div type="chapter">
               <head>5.</head>
               <p>Most néhány hónap következett, tele munkával és a gyenge termés feletti búval,
                  méreggel. Én is istenesen be voltam fogva, de nekem használt: megnőttem,
                  megerősödtem tőle, igaz, hogy kutya sajgások árán. Ilyen körülmények között nem
                  csoda, hogy alig vettem észre valami különösebbet s emlékezetemben összefolynak
                  ennek a nyárnak hetei, hónapjai.</p>
               <p>Annyi bizonyos, hogy Dávid bátyám nem bujt többé vissza a Gödörbe. A lakodalom
                  éjjelén, mihelyst Imréék eltűntek s Zúzó bácsi és Szamócza bácsi is nagy nehezen
                  rászánták magukat, hogy hazatámogassák egymást, apám és Dávid között drámai
                  jelenet viharzott el, melynek mennykőhullása alatt bátyám tisztességesen
                  kijózanodott, apám pedig, mint a kiürült felleg, elcsendesedett. Megmondták
                  egymásnak, ami a szívükön feküdt. Mivel Dávid szentül ígérte, hogy nem iszik
                  többet, ha köztünk maradhat s dolgozhatik, apám pedig belátta, hogy csakugyan nem
                  lehet otthagyni őt magára, a Gödörben, ha vesztét nem akarjuk, megállapodtak
                  abban, hogy Dávid, lehetőleg keveset mutatkozzék, kezdjen gazdálkodni, a többit
                  pedig bízzák az Úristenre.</p>
               <p>Mindenképpen hasznos megállapodás volt ez. Dávid ölte magát a dologba, hogy
                  semmire ne kelljen gondolnia s közelébe se bujhasson a szesz ördöge. Estére már
                  nem kellett neki semmi, csak az ágy, amibe úgy zuhant bele, mint a feneketlen
                  kútba.</p>
               <p>A családnak pedig soha nagyobb szüksége nem volt rá, mint most, mikor a munkáskéz
                  annyira hiányzott. Ezenfelül engem és Énokot boldoggá is tett ez a fordulat:
                  mindíg ott járhattunk a nyomában, parancsai szerint végezve a munkát s csodálva őt
                  lángoló tevékenykedésében.</p>
               <p>Egy darabig úgy volt, hogy a kaszálásban, gyüjtésben felváltva álltunk őrt
                  Énokkal, a dombtetőről kémlelve: nem jön-e valami zsandárféle, hogy Dávid
                  idejében eltűnhessen. Később azonban abbahagytuk ezt is a Rozáli megnyugtató
                  szavaira.</p>
               <p>Rozáli természetesen láthatatlanná vált egy időre. A ház gondja most már egészen
                  édesanyámra szakadt s kínlódott szegény, ahogy lehetett, sűrűn változó
                  szolgálókkal, akik nagy nehezen beálltak s egy-kettőre megsértődve valamin,
                  továbbálltak.</p>
               <p>Egy vasárnap reggel aztán csak betoppant Rozáli, mikor éppen frustukoltunk. Miért,
                  miért nem, lángba borult az orcája, ahogy ránéztünk s erősen emlegette a hőséget,
                  ami kimelegítette az úton. Édesanyánkkal úgy összeölelkeztek, mintha esztendők óta
                  nem látták volna egymást. Apám is ráveregetett a vállára:</p>
               <p>- Na, menyecske, hogy s mint?...</p>
               <p>Rozáli még pirosabb lett, kacagott, s a Dávid nyakába esett, két nagy csókkal
                  tisztelve meg jobbról-balról. Biza még nekünk is juttatott belőle. Bátyám mosolygó
                  szemekkel nézegette. Lehúzta maga mellé a padra, az asztalhoz.</p>
               <p>- Frustukolj, lelkem! - kínálta édesanyám is.</p>
               <p>- Ó, köszönöm! - Én már rég!... - tiltakozott Rozáli. - Imre bement Vásárhelyre,
                  azért hajnalosan keltünk s frustukoltunk... Gondoltam, először vagyok egyedül,
                  átszaladok, hadd lám, hogy vannak?</p>
               <p>- Hát csak úgy, fiam, - szortyogtatta apám a pipát - mint Vak Laci fényes
                  nappal...</p>
               <p>- Az a fő, hogy te boldog vagy! - mosolygott édesanyám...</p>
               <p>Rozáli szeme felragyogott s az arca ellágyult, válaszképpen. No, láthattuk
                  valamennyien, hogy csakugyan boldog.</p>
               <p>- Azér is jöttem, - kapott a szóba aztán - hogy Imre izeni édesapámnak: a
                  backamadarasiakat elverte volt a jég, szívesen mennek aratni másnak, részibe. Imre
                  már izent utánuk s vállalják. Hát ha édesapám akarja, aratnának azok itt is...</p>
               <p>Dávid felrikkantott örömében. Apám is tetszően szippantott:</p>
               <p>- Az jó lesz!... Már azt hittem, az ördögé marad. Benne vagyok, hogy a fenébe ne
                  lennék benne?...</p>
               <p>- Köszönjük Imrének, lelkem! - egészítette ki édesanyám, apám helyett is.</p>
               <p>- Neked is izent, Dávid - folytatta Rozáli, bátyám vállához dőlve, régi
                  macska-szokása szerint. - Hogy addig nem jő vissza, amíg biztosat nem mondhat:
                  nincs mért féljél...</p>
               <p>- Akkor jó! - cirógatta meg Dávid az orcáját - mert gondolom, siet
                  visszafelé!...</p>
               <p>Imre nemsokára haza is érkezett, emlékszem, egy este jöttek át Rozálival, vacsora
                  után. Igen jó kedve volt. Lesz munkás bőven, újságolta s ami a fő: Dávidért se
                  kell többet édesanyánknak reszketnie... Kicserélték azt a kopót is, aki nálunk
                  szimatolt, elkerült Szebenbe. A többiek pedig most nem törődnek effélével, egészen
                  más dolguk van, amint hallottam... Most már csak éppen hogy a városban ne
                  mutatkozzék Dávid, egyelőre. Ott biza még cudar állapotok vannak... A
                  városparancsnok, Heydte báró, erősen haragszik Vásárhelyre valamiért. Ismét
                  megsarcolta, kegyetlenül. Csoda, ha éhen nem halnak!...</p>
               <p>- Piszok hiéna! - csikorgatta a fogát Dávid sötéten. - Értem én! Úgy elvertük,
                  mint a kétfenekű dobot, ahányszor csak beérhettük... Nehéz volt pedig, mert
                  szaladt előttünk, mint a nyúl... Hitvány katona, aljas a bosszúja is!...</p>
               <p>- Biztosan úgy volt - mosolygott Imre. - De most ő az úr s azért mondom, hogy a
                  városba mégse menj mostanság... Ördög tudja, bolond szóbeszéd járja... Valami
                  összeesküvésről, vagy miről... Marhaság!... Ki az ördög s miért?... Na, de hála
                  Istennek, hogy így van: legalább téged elfelejtenek... S ehhez aztán igazán semmi
                  közöd!...</p>
               <p>Lassan, szorongva emeltem fel szememet Dávid bátyámra. Belém villámlott a
                  tekintete... Hirtelen lehajoltam, az asztal alá, mintha keresnék valamit s
                  összeszedtem a képemet.</p>
               <p>Mire ismét felpillantottam, ő kacagva vetette oda:</p>
               <p>- Az már igaz, Imre!...</p>
               <p>Az aratás, hordás, cséplés rogyasztó hetei következtek s minden egyéb eltűnt
                  előlem.</p>
               <p>Őszelőre csendesedett a munka dühe s kezdtem visszatérni a világba. Először úgy
                  találtam, hogy kerékvágásba jutottunk, s megyünk előre ezután, ahogy lehet. Apám
                  mintha már beletörődött volna Dávid sorsába, nem hallottam több szóváltást köztük
                  a jövőről. A magam részéről megelégedéssel s örömmel gondoltam rá, hogy így fogunk
                  élni a sírig, együtt, csak az Isten adjon jobb időket, hogy szükséget ne
                  lássunk... Éppenhogy egy dolog kezdte mind erősebben furkálni az oldalamat: mi
                  lesz a Dávid bátyám s a Lila néném dolgával?... Igaz, hogy már nincs többé szükség
                  arra, amit tavaly a Gödörrel kapcsolatban álmodott Dávid bátyám, de mégse hihetem,
                  hogy csak úgy abbahagytak volna mindent. Fájdalom, én nem jutottam be többet a
                  városba, hogy lássam Lilát s megkérdezzem. Édesanyám megint volt ugyan ott, de
                  semmit se ejtett el, amit felkaphattam volna, hogy rágódjam rajta. Az lehet, hogy
                  Dáviddal beszéltek róla. Most, hogy a családban él, bátyám már nem szól úgy vélem,
                  mint odakünn tette volt, akárhogy is fáj nekem ez. Nem tudhatom, mit gondol. De
                  azt látom, hogy sokat gondol s nagyokat hallgat. Az italt elhagyta egészen s a
                  nóta is kifogyott torkából. Vélem, azok a furcsa dolgok is elmultak tőle, amikről
                  akkor mámorában makogott... Váradi Jóskát tán csak álmodám, - vakartam meg néha a
                  fejemet. Sohase láttam többet, bátyám nem említette s én világért nem kérdeztem
                  volna. Az se fordult többet elő, hogy afféle rejtelmes, értelmetlen izenetek
                  történjenek. Igaz, nem is volt szükség rá, hogy általam essenek meg, Dávid itt
                  volt és járt-kelt a határban... De én sohase vettem észre, hogy idegenekkel
                  szóbaállt volna... Gerléd olyan csendes lett, mint régen volt, a nagyidő
                  előtt.</p>
               <p>Így álltak a dolgok, mikor Dávid bátyám egy este nem jött haza a mezőről, ahová a
                  törökbúzát megszemlélni ment: érik-e a törésre? A vacsorája előbb kihűlt, aztán
                  meg összesüllögött a konyhakemencén, ahová édesanyám félretette neki. Apám
                  izgatottan járta a szobákat, anyám kezeit tördelve sóhajtozott s még lefekvés után
                  is hallottam, hogy hol az egyik, hol a másik kél fel, pattintja az ajtót,
                  hallgatódzik kifelé s megy vissza dörmögve, sóhajtozva az ágyába. Apám egyszer ki
                  is lépett az udvarra s jó soká került vissza. Utána anyám sírt s ő
                  káromkodott.</p>
               <p>Nagy szorongások közt szédültem álomba végtére s hát azonnal megláttam Dávid
                  bátyámat a Bándi bácsiék kiskertjében, Lila nénémmel suttogva a sötétben. Egészen
                  fekete éjszaka volt, az ég olyan, akár az édesanyám ünneplő selyemrokolyája, de az
                  orcájuk fehéren világított, mint a kísérteteké. A Lila szemei nagy, kék
                  csillagokként sugárzottak Dávidra, de iszonyú bánatosan, úgyhogy elbőgtem magamat
                  s mikor fejecskéjét odaejtette bátyám vállára, mintha kő ütötte volna meg a
                  bordámat belülről... Dávid szépségesen ölelte magához s arcát tömérdek aranyos
                  hajába temette. És Lila fehér kezéből egy piros rózsa szirmai hullongtak,
                  bánatosan keringélve, a sötétségbe...</p>
               <p>Harmadnapra, estefelé, megkerült Dávid, miután a házat már olyanná tette, mintha
                  holtan feküdt volna benne egész idő alatt.</p>
               <p>Hát csakugyan ott járt, Bándi bácsiéknál. Nem magyarázgatta hogy s mért, csupán
                  annyit mondott: bocsássanak meg neki, de valakitől ott a mezőn hírt vett s be
                  kellett mennie rögtön. A dolog úgy áll, hogy legjobb lesz neki ismét visszatérni a
                  kollégyomba...</p>
               <p>Apám kiejtette szájából a pipát, ámulatában... Most látszott, hogy sohase
                  nyugodott bele a Dávid paraszttá süllyedésébe s akármilyen furcsán, váratlan
                  formában jött is ez a fordulat, pirosra gyúlt orcája az örömtől:</p>
               <p>- Ez már beszéd, fiam! - kiáltott, nagyot csapva a Dávid vállára. - De mi a
                  mennykőért nem mondtad, hogy ebbe sántikálsz?... Sze’ tudhattad, én is ezt
                  akarom!... Mér kellett így?...</p>
               <p>Dávid nagyot sóhajtott erre:</p>
               <p>- Elég baj, édesapám!... Mert csak megvallom: nem jó szívből bújok én vissza, öreg
                  legény létemre, az oskolapadba!... De olvassa el a Bándi úr levelét, itt van,
                  né!</p>
               <p>Az inge alól vette elé s apám félhangon betűzte:</p>
               <p>„...Ők most már fűt-fát valamely összeesküvésben gyanusíttanak részesnek lenni...
                  Gubernátor Wohlgemuth a szászok szavára még az oláhokat is egynek véli ebben
                  vélünk s Jancut is béfogatá, merthogy panaszkodék ez felőle: bécsapták a havast az
                  osztrákok s jobb lett vóna Kossuth-tal! Igaz is, hogy volt úgy, én legjobban
                  tudom, mikor e Jancut Kossuth magyar tábornokul akará Havaselvére küldeni, a
                  muszka ellen... De ez csak volt s másképpen fordult... Hanem, mondják, Bukurestből
                  kapott volna hírt Wohlgemuth a titkos forradalomról, mit bizonyos ezredes Makk
                  fonogat onnan s Erdély tele volna emissáriusaival. Ebből gondolá tán Jancu dolgát
                  is ebben... Ismént kezdődik a vadászat immár mindenfelé... A’ kik még szabadon
                  maradtanak is, mostantól fogva megint rémüldözhetnek... Dávidra értem. Azért
                  hallgassa meg Kglmd, mit gondolék?... Noha a kollégyomot katonaság-zsandárság
                  fekszi, professzor Bolyai kieszközlé, hogy csekély részében diákok gyüjtethessenek
                  novembertől s némi oskola légyen. Mint taníttó, résztvevék az értekezésben, amit a
                  Prezsbiterium s Kollégyom együtt tartának az oskolák dolgában s ott professzor
                  Bolyai engemet egy sarokba félrehúzván, közlé, hogy a kedvetlen hírek miatt
                  legjobb volna a volt honvédek fiataljának, ha mint diákok a kollégyomba
                  béjönnének, mert engedtetvén a főoskola, ott legkevésbbé fognák keresni őket a
                  zsandárok, etc. Azért javallom, küldje bé Kglmd Dávidot nov.-re a Kollégyomba,
                  jobb lészen néki mint tovább bujkálni s utóvégre is verembe esni. Tám Isten
                  jóvoltából így menekszik s a tudományt is békoronázza.”</p>
               <p>Voltak ezután beszélgetések, vitatkozások a háznál, amiben néha Imre is részvett,
                  sőt egyszer a tiszteletes úr is. A vége az lett, hogy Dávid bátyám csakugyan
                  visszament a kollégyomba, egy évre, ahogy ő mondogatta s muszájból. Jól emlékszem,
                  hogy ez sokszor előfordult szóközben: egy év mulva biztosan elmúlik ez a baj is,
                  Dávid hazajön, s megházasodik. Sőt ismét előkerült a Gödör is, hogy a házat ott
                  kibővítik, átépítik és egyelőre ott fog lakni majd a feleségével.</p>
               <p>Ő hát elment öregdiáknak, mi pedig belehullottunk a falusi csendbe, sárba,
                  nyűglődésbe s húztuk az életet, elég szegényen, örökös robotolásban, a szomorú
                  idők árnyékával borítva.</p>
               <p>A fákkal s a hegyekkel együtt apám is erősen megfehéredett ezen a télen. Ötven
                  éves volt, de kész öregember lett belőle hirtelen. Én ezt egyszerre vettem észre,
                  amikor egy este édesanyám gyertyát gyujtott s a fény ráesett a fejére. Ritkás,
                  rövidrenyírt haja úgy csillant fel, mint az ezüst. Szájára konyuló bajusza, gyér
                  szakálla is olyan lett, mintha dér lepte volna meg. Nagy görbe orrával bús hollóra
                  emlékeztetett, ahogy fáradt, fénytelen szemekkel a lángba bámult. Gyermekszívemen
                  hidegen süvített át a mulandóság szele... Később, sokkal később tudtam csak nevet
                  adni annak a fagyasztó rémnek, ami felütötte akkor a fejét lelkem legalsó zugában:
                  Hiábavalóság!...</p>
               <p>Édesanyám is érzett valamit, tisztábban, mint én, bizonyára. Könny futotta el a
                  szemét s csendesen kiment a szobából...</p>
               <p>Kedvetlen idő volt kívül-belül. Még Mackó se tartotta érdemesnek a csavargókra
                  ugatni, csak megnézte őket hunyorítva s únottan kattantotta össze szokásból
                  kinyitott állkapcsait: mi a fenének? - S farkát lába közé húzva, betotyogott a
                  konyha meleg sarkába, szundítani.</p>
               <p>Piczula bácsiéknál se javult az állapot, dacára anyám közbenjárásának. Az öreg
                  piszkosan, mordul ténfergett az istálló körül s egyszer odabökte nekem:</p>
               <p>- Méges jobb vóna aggmen-nek, úrfi!...</p>
               <p>Ami Rozálit illeti, ő se ragyogott már úgy, mint eleinte. Egyre gyakrabban jelent
                  meg nálunk, mert Imre megint Vásárhelyre kocsizott, két napra, háromra... Rozáli
                  homlokán, a szemei közt gondolkozó árok keletkezett s a szája körül két, keserű
                  ránc tünedezett elő... Többször éjszakára is nálunk maradt s régi benyílójában
                  hált, mert biza ő fél ott abban a nagy, kietlen házban, egyedül...</p>
               <p>Apám nagyokat szítt pipáján, hümmögve s anyám döbbenten pillantott fel varrásáról.
                  Rozáli pedig mosolyra húzva száját, kezdte dícsérgetni az urát, de a szeme nem
                  mosolygott.</p>
               <p>Énok iskolába járt, Szamócza bácsihoz. Szívéből útálta a betűket. Egyetlen
                  vigasztalása az volt, hogy Szamócza bácsit állandó kólika gyötörte s e miatt egy
                  nagy dög cirmost tartott a hasán, melegítőnek. Úgy ült a pulpituson s ha a görcs
                  kihagyott, el-elszundított kicsit. Ilyenkor aztán a gyermekek, Énok fővezérlete
                  alatt, célba vehették a cirmost papírgolyóval, kenyérgalacsinnal. Vagy eltalálták
                  s akkor a macska ugrott kukra, nyávogva, a jó mester öléből, vagy Szamócza bácsi
                  orrán koppant egy eltévedt löveg s ez esetben ő szökkent talpra, jajdulva kapván
                  nyilalló hasához... A fiúk buzgón döngték a leckét, ujjaikkal az ábécé sorain s
                  orrukkal a betűkön...</p>
               <p>- Ki volt az a gazember?... - üvöltött Szamócza bácsi, vérben forgó szemekkel.</p>
               <p>De mégis fontosabb lévén neki a macska, amelyik az ablakpárkányról leste a
                  következményeket, így rikoltott: - Fogjátok meg!... S vídám hajtóvadászat verte
                  fel a tudomány százados porát, míg a karmoló fenevadat végre lefülelhették s az
                  öreg ismét hasára ölelhette, megnyugodva, noha fenyegető kijelentésekkel:</p>
               <p>- Kifordítom a bőréből azt a disznyót, aki!... Mindjárt kisül, ebadta!... Hadd
                  lám, Énok, tudod-é a verset?...</p>
               <p>Dehogy tudta... De szerencsére, más se. Az egész iskolát pedig mégis fárasztó lett
                  volna elverni. Így hát Szamócza bácsi, félkezével hasához szorítva a cirmost,
                  találomra sujtott közéjük a mogyorófavesszővel. Rendesen ügyesen elkapták, de
                  azért becsületből valamennyien jajgattak, hogy a mesteri tekintélynek is eleget
                  tegyenek.</p>
               <p>- Na! - fújta ki mérgét Szamócza bácsi - kellett ez nektek,
                  hóhéristrángjai?...</p>
               <p>Így telt-mult az idő s végtére ismét nyár lett. Dávid is hazakerült, vakációra. A
                  ház egyszeriben csordultig telt hírrel, elevenséggel. Apám felrezzent tompa
                  közönyéből, kérdezősködött, beszélgetett, vídáman szitkozódott, anyám
                  sütött-főzött, sürgölődött kedvence körül, Rozáli majd mindennap átszaladt hozzánk
                  s Zúzó bácsi és Szamócza bácsi is ott borozgattak egy-egy este, hogy hallják a
                  világ dolgait Dávid ajakáról.</p>
               <p>A bizalmas körhöz ezen a nyáron még Iszlai György úr is csatlakozott, a
                  keresztapám. Bozontos szemöldökű, kevésbeszédű öreg volt, régóta nem is láttuk,
                  mert a köszvény házhoz cövekelte s csak ezen a nyáron kezdett ismét
                  kijárogatni.</p>
               <p>- Már gondótam, előbújok én is az odumból! - állított be hozzánk, görcsös botjára
                  nehezedve az öreg. - Mi a nyavalyát nézzem örökké a Ráki képét?... Májamra megy
                  már, annyit zsörtöl.</p>
               <p>Ráki vénasszony volt, Iszlai úr gazdasszonya, aki özvegységében szolgálta,
                  gondozta és - szerinte - szorgalmatosan lopta.</p>
               <p>- Gyüjt a vén hörcsög! - mozgatta szemöldökét keresztapám. - Attól fél, hogy egy
                  szép napon felfordulok s utcára kerül. Mer tudja, hogy a ház az eklézsiára marad,
                  ha össze nem dől addig s a földek a kollégyomra. Nó, a kukuricást a szakadék alatt
                  egy viskóval ráhagyom, azt tudhatja... De nem elég ennek semmi, a szememet is
                  kilopná...</p>
               <p>Apám s anyám bólongattak, mivel vagy százszor hallották ezeket. A magam részéről
                  megnyugvással szemléltem keresztapám hasát, mert vastag aranylánca még ott
                  díszlett s az óra is feszítette zsebét. Ezeket, tudvalevőleg, én fogom örökölni
                  keresztapai hagyományként s nem ajánlanám Rákinak, hogy rájuk tegye a körmét.
                  Közvetve a földek útján is gondja van rám Iszlai úrnak, amint mondogatja. Azzal a
                  feltétellel hagyja a kollégyomra, hogy hasznukból elsősorban gerlédi fiú
                  részesüljön, ha tisztességesen viseli magát s jól tanul. Ilyen gerlédi fiú pedig
                  csak én lehetnék még vagy tíz évig.</p>
               <p>De maradjunk csak az órával s lánccal, bár azokat megkapjam, mert a kollégyomba
                  sohse kerülök én már!...</p>
               <p>Az öregek csak úgy nyelték Dávid szavait. Én töltögettem nekik s közben a sarokból
                  épültem magam is. Bátyám ki volt cserélve. Igazi városi fiatalember lett belőle. A
                  kollégyomba egész csomó előkelő s gazdag ifjú menekült, azoknak a körébe jutott be
                  s megváltozott a magatartása, beszéde, ruhája, mindene. Apámnak, nyilván
                  látszott, így tetszett igazán, nem mint falusi gazdalegény, hanem mint úri pályára
                  készülő nemes-ifjú. Én, megvallom, idegenkedve pillogtam rá s úgy éreztem,
                  eltávolodott tőlünk. Vettem észre, hogy édesanyám is velem tart. De a tiszteletes
                  úr, Szamócza bácsi s keresztapám még apámnál is jobban respektálták. Szinte mint
                  gyermekek a tanítót, úgy hallgatták.</p>
               <p>Dávid különösen egy Deák Farkas nevű, nála jóval fiatalabb barátjáról beszélt
                  sokat, annak előkelő szülőit, úri házukat dícsérte s kicsit kérkedve emlegette
                  fel, hogy ennek az ifjúnak révén milyen fényes helyeken, milyen magas körökben
                  fordult meg már eddig is. Valami Maurerékat emlegetett, Ürmösön, a Toldalagi
                  grófék fényes társaságát Szentbenedeken, meg a gróf Haller-fiúkat, akiknek
                  fehéregyházai kastélyát Heydte elkobozta s beleült.</p>
               <p>- Nem szófia beszéd ez, édesapám s bátyámuramék! - erősítette egy koccintás után.
                  - Szentbenedeken, a legkitűnőbb társaság előtt, egy úr éjfélutáni két óráig
                  beszélte elő a dolgokat, a kandallószobában... A világforradalom készülődik.
                  Napoleon herceg már megegyezett az ánglussal s rámennek az osztrákra... A török
                  meg csak ezt várja, nyomban beüt a vajdaságokba s a muszka torkának esik...
                  Akkor aztán jövünk mink is!... Nem alszik odakünn Kossuth Lajos s emberei az egész
                  világon dolgoznak... Közelebb is, mint kegyelmetek hinnék...</p>
               <p>Az öregek ceccegtek, ittak, lelkesedtek. Dávid, látom, ismét jól belejött a
                  poharazásba. Csillogott a szeme, tüzelt az arca.</p>
               <p>Imre csak elvétve fordult elő nálunk. Vele Dávid szintén jókedvvel beszélgetett,
                  de csak olyan semmiségekről, amik Imrét mindíg jobban érdekelték, mint a nagy
                  dolgok. Az úri barátairól s a társaságbeli eseményekről tüntetően számolt be neki,
                  hogy lássa, nem falusi parasztlegény többé ő se.</p>
               <p>- A Maurer Károly apjánál, Ürmösön, vadásztunk. Farkas, Deák Farkas, tudod, nem
                  hagyott nyugton, amíg el nem mentem vélle oda... Nó, nem bántam meg. Pótsa Feri,
                  háromszéki birtokos gyerek, fene jópofa, olyanokat mond a grófnékról, hogy a füled
                  kétfelé állana tőle... S a Rauber ezredes fiai is, noha magyarul nem értenek, az
                  iváshoz annál inkább!... Egy rücskös, rőt ember jött velük, Vuskics, az a világon
                  mindent tud, főképpen a nagy urak, királyok titkait...</p>
               <p>- Örvendek, hogy úri emberekkel barátkozol - mondta Imre, véltem, kicsit irigyen.
                  - Más az, mint itt rothadni a ganéjban!... Únom már én is, szeretnék Vásárhelyt
                  lakni, a barátaim közt... De Rozáli idenőtt Gerlédhez!...</p>
               <p>- Hát igen! - bólintott Dávid. - Más... Más... Szentbenedeken - nyílt el a szeme a
                  távolba - Anna komtessznek énekeltem. Korniss Annának. Tizenhat éves tán, de olyan
                  gyönyörűt az Isten még nem teremtett!... Farkas beléveszett, örökké a sarkában
                  ődöngött, a nagy fasorban lopakodott utána, ha sétált, a kerten át... De Anna
                  grófnő szívesebben hallgatta, ha én énekeltem neki... S az urak, dámák is egyre
                  kérték, hogy danoljak, tudod!...</p>
               <p>Én csak kifordultam a tornácról, amikor ezt az Anna komteszt emlegette. Azt
                  hittem, a világ menten összedől. A kas mögött elbőgtem magamat dühömben,
                  bánatomban. Nem hiába hullt a rózsalevél Lila markából álmomban!..</p>
               <p>Nagyon igazságtalan voltam, de iszonyú csúfakat gondoltam a Dávid úri barátairól s
                  az egész grófi világról, ahová betévedt, mint valami komondor a vadászebek
                  közé.</p>
               <p>S már szó se esett arról, amin úgy erősködött tavaly ősszel, hogy hazajő s
                  megházasodik. A kollégyomot ugyan kivégezte már, most a jogi tanulás következnék,
                  de azt ott nem engedte meg a német, fél a magyar jusstól. Szebenbe pedig, a
                  szászok közé, nem akar menni s minek is? A professzorokkal úgy beszélték, hogy az
                  ősszel menjen vissza azért, több hasonló állapotú barátjával, mert biztonságosabb
                  még nekik ott és segíthetnek a kisebbek tanításában, maguk is kurzusokat
                  hallgatván. Egy év alatt bizton elválik, merre nyílik útjuk az életbe...</p>
               <p>Én sokszor pillantottam ilyen beszédek közben édesanyámra: mit gondol?... Ő
                  fürkészve, elgondolkozva nézett Dávidra s még jobban összeszorította a száját.</p>
               <p>De apám egészen megvidámult az efféle szavakra. Még az se búsította, hogy szüretig
                  Imrétől kellett kölcsönkérni a pénzt a Dávid úri életére. Mértne, mikor Imrének, a
                  fene tudja honnan, de mindíg van bőven s adja is, szótalan elégtétellel?...</p>
               <p>Anyám biztosan egész nyáron várta, hogy Dávid szól valamit Bándiékról. Ez a
                  hallgatás eléggé beszélt ugyan, de mikor már közeledett a Dávid visszamenetelének
                  ideje, mégse állhatta meg, hogy egy este meg ne kérdezze:</p>
               <p>- Hát Bándi úréknál fordulsz-e meg, fiam?... Hogy s mint vannak?...</p>
               <p>- Hogyne! - ásított Dávid, kilökve karjait s nagyot nyújtózva. - Voltam
                  eccer-máccor. Bándi úr „Némely Jegyzetek” címen az emlékezéseit írja s tanítja a
                  leánykákat. Én is segítettem neki itt-ott az írásában, ahol az emlékezete
                  kihagyott... De tudja, édesanyám, Bándi úr minden este nyolckor fekszik, vele
                  nincs mit kezdeni, sokat...</p>
               <p>- S hát... a gyermekek?... tapogatódzott anyám.</p>
               <p>- Nőnek, nőnek! - veregetett a szájára Dávid, hogy elnyomja ásítását. - Janka szép
                  lesz, úgy nézem!</p>
               <p>- Más nem szép? - robbant ki édesanyámból a méltatlankodás.</p>
               <p>Dávid felállt, tappogott, sétálni kezdett...</p>
               <p>- Nézze, édesanyám, - kezdte vontatottan, - tudom, hogy nem szép tőlem...
                  Elvárhatta, hogy hamarabb is beszéljek róla... Hát szóval... Lila most is szép s
                  jó... Sze’ édesanyám jól tudja, mit akartam... De tehetek róla, hogy így
                  fordult?... Annyit mondhatok: ha valaha megházasodhatom s Lila megvár, feleségül
                  veszem... Tudom, olyan feleséget nem kaphatok sehol... De, engedjen meg, az mégse
                  járja, hogy egy fiatal lány úgy éljen!... Bándi úr tán nem is fogja fel, mit tesz
                  véle?...</p>
               <p>- Nehéz a soruk, fiam... S Lilát csak jobban szeretheted érte...</p>
               <p>- Igaz, igaz... De lássa, mióta más életet is látok, úri életet, nem tudom
                  megérteni... Nincs egy szép köntöse, soha nem jár sétálni, társaságban nincs
                  forgolódása, a táncot bűnnek tartja s nem is tud hozzá... és sohase ér rá, hogy
                  velem legyen, az apja meg a kicsik gondjától... Olyan biztos a dolgában, tudja,
                  hogy már nem is fontos neki: lát-e addig?...</p>
               <p>- Dehogy fiam! - csóválta fejét édesanyám. - A kénytelenség parancsol neki... Tűr,
                  vár hűségben szegény és a szívébe zárja vágyait... Ó, Dávid, én csak kevésszer
                  láttam s jobban ismerem mégis!...</p>
               <p>- Sze’ mondtam, hogy tartom az ígéretemet! - vonta fel vállát bátyám. - Becsület
                  dolga s Ernyei volnék... De addig még szabad vagyok!</p>
               <p>- Férfi... férfi! - mosolygott édesanyám szomorúan. - Ne vétkezz az Isten ellen,
                  Dávid!... El ne hullasd a kincsedet!...</p>
               <p>Mikor már nélküle voltunk, a kollégyomba való visszamenetele után, anyám előhozta
                  a Lilával való dolgot apámnak is, hogy aggódik: baj van e körül Dávidnál.</p>
               <p>De apám korántsem vette olyan tragikusan az egészet. Férfimódon nézte.</p>
               <p>- Nyughass, Rozáli. Dávid most kapta meg a maga igazi világát. Hozzá méltó
                  barátokat, társaságot. Mire jó, ládd-é, a szomorú világ?... Tán egész életére
                  szerezhet ezúttal magának összeköttetéseket, amik segíteni fogják minden
                  dolgában... S a tanulást se hanyagolta, ugyebár, mert bémutatta a testimoniumát,
                  hogy classis prima et eminens censitus est... Jó, jó, elhiszem, hogy a Bándi
                  leánya derék személy, ismerem az apját, annak csak jóféle leánya lehet s a meghótt
                  feleségét is olyannak tudtam. Ha Dávid elveszi majd, én nem bánom. S attól még
                  elveheti, ha most kicsit elkanyarodik ide-oda. Hadd táncolja ki magát, úgy jó
                  az... De nem kell felettébb összekötözni őket, előre... Ki tudja, mi lesz? Hátha
                  mégis meggondolják s szépen, békességben szétválnak?... No, nó!... Dávid olyan
                  legény s olyan családok közt forog, hogy gazdagabb s előkelőbb mátkát is
                  találhat... Ne nézz úgy rám, mintha apádat öltem volna meg, Rozáli!... Nem azér
                  mondom, mintha nagyra vágynék... De meg lehet érteni Dávidot!...</p>
               
            </div>
            <div type="chapter">
               <head>6.</head>
               <p>Fekete vászonkötésű, vastag könyvecske fekszik előttem. Dávid bátyámé. Sárguló
                  lapjain mindenféle feljegyzés, kusza ceruzasorok, tintával, gondosan írt
                  részletek, össze-vissza. Tartalma szerint az elképzelhető legvegyesebb. Népdalok,
                  akkor divatos új nóták szövegei, kísérletek a napi kiadások számontartására, bölcs
                  férfiak jeles mondásai, a mosásba adott fehérnemű adatai, diáktársak névsora,
                  kritikai megjegyzések a professzorokról, jeles adomák, ma már érthetetlen
                  emlékeztető szavak, azt hiszem, sikamlós viccekre, olvashatatlanná kenődött sorok
                  is a túlságosan lágy plajbász miatt. Közben pedig, a betűknek ebben az irdatlan
                  bozótjában, fel-felbukkanó részletek önmagáról, Liláról és azokról a dolgokról,
                  amik 1851 őszétől történtek vele és körülötte, a következő év júniusának 12-ik
                  napjáig.</p>
               <p>A könyvecskét Lila adta át nekem, hosszú évek mulva, mikor már úgy gondolta, hogy
                  az én kötelességem továbbőrizni. Addig nála volt elrejtve, egy végzetes reggelen
                  bízta rá Dávid bátyám...</p>
               <p>Most megpróbálom kiírni belőle azokat, amiket történetem összefüggése
                  szempontjából szükségesnek tartok.</p>
               <p> 11. nov. 1851. Ma gyűlt egybe a Kollégyom, a Tanévre. Az adhortatiot professzor
                  Bolyai tartá. Agg-létére ékesen és bölcsen. De nem tetszik nekem s egynémelyeknek
                  hogy visszatekintvén a lett dolgokra, esztelennek mondá a harcot, noha becsületes
                  szándékból valónak. Inte, hogy most a szellem fegyvereit forgassuk, mármint a
                  tudományét a köz békességére s gyógyulására. És hogy a szent Ige szerint
                  tiszteljük a hatalmasságot, mely alá vetteténk... (Tiszteld féreg a csizmát, mely
                  eltapos, - gondolám én.) Vagyunk mintegy ötszázan a Kollégyomban, a fikákkal
                  együtt. Rakásban a kevésszámú s szűk cétusokban, mert a magasabbik ház
                  földszintjén mostan is zsandárság terpeszkedik s igen az első emelet felében is
                  katonaság, valami nyolc szobában, akik a hátulsó grádicson járnak le-fel, a tornác
                  el lévén rekesztve tőlünk deckákkal, surgyékkal... Szánkra ügyeljünk, mondák igen
                  bölcsen a professzorok, mert most igazán fülei vannak a falaknak is itt a
                  Kollégyomban.</p>
               <p> 19. nov. A kört ezidén is megerősítők s egybekapcsoltuk. Horváth Gáspár, Muzsnai
                  Pál s én vagyunk az öregek, bizony embernyi-emberek már, huszonötödik évünkben
                  járók. (Noha a Bezirker előtt csak 23-nak vallának be a Kollégyom részéről s így
                  is morgott a cseh, hogy diáknak vének volnánk már s mehetnénk fenébe, dolgozni,
                  nem rontani itt a levegőt s a kisebbeket.) Gáspár hadnagyom volt s 49-ik jún.-ban
                  Régennél sebesült is. Nagy pessimista. Pali ellenben erősen hiszi a dolgok
                  fordulását, velem együtt... Velünk vannak még Nagy Dani, tüzes, de köhögős barát,
                  Koós Feri, ki a szuronyt Bibliával cserélé s pap akar lenni, Demjén Lajos, a
                  próféta, ő a világrendülést dátumra vallja s tavaly óta egyre korrigálja és a kis
                  Deák Farkas, az én kedves bévezetőm a társaságbeli családokhoz.</p>
               <p> 23. nov. Ma nagy vetélkedésünk esett a körben. Gáspár a szabadságért megküzdött
                  harcot igazságosnak ugyan, de sokban hibásnak is állította. Kossuthot különösen a
                  nagy fa nagy árnyéka szerént bírálta. Muzsnai s főleg Demjén elleneálltak. Én
                  lelkiismeretem s tudásom szerint védtem abban, ami Erdélyre nézve tőle függött.
                  Mert Gáspár főként az oláhsággal való dolgainkat tartá elhibázottnak, ha
                  megnyertük volna őket, mondá, egészen másként fordul itt a dolgunk. De ezt én
                  jobban tudom, ebben Bem s Kossuth nemhogy hibásak lennének, de éppen ők akarák
                  helyrehozni az elrontott kapcsokat. Szegény kormánybiztos Csányi, nem lévén
                  idevalósi, akasztatott, lövetett, mind az oláhok s mind a szászok közül, valami
                  ötvenet. Bem ezért ugyancsak mérgelődött, veszekedett vele. Csak a népek barátsága
                  tarthatja meg Erdélyt, mondá az öreg s a vajdaságokat is hozzánk kell édesíteni a
                  muszka ellen. Bármi keserű is volt a vezérek s tisztek szája íze az oláh
                  vérengzések miatt, amik 49 elején s tavaszán folytak, mégis Bemmel s Csányi ellen
                  tartottak. A vajdaságokból menekültek közül is sokan akarának velünk egyezni és
                  ezért is mentek Bem védelme alatt s biztatására Debrecenbe, Kossuthoz, kiket
                  bizonyos Dragos belényesi oláh követ kísért hozzá. Tudva volt, hogy Jancu már
                  összeveszett a szászokkal s dühös volt Bécsre is, amiért Puchnernek alájavetette
                  az ő felkelő hadait s mindenben a szászoknak kedvezett, a sokkal nagyobb számú
                  oláhság követeléseit már előre kijátszván, semmibe vévén, ha győzne a magyarokon.
                  Jancu hát, főleg mióta a havasokba szorult vissza tribunjaival és népével,
                  gondolkozott s becsületesnek látta Kossuthék szándékait Erdély nemzeteire nézve,
                  amit Dragos által meg is izent Bemnek, tudatva, hogy az egy Axintyét (Enyed
                  hóhérját) kivéve, összes tribunjai a magyarokkal való egyezkedés mellett vannak s
                  ő kész reá.</p>
               <p>Így állván a helyzet, küldé Bem apó Bándi urat, kit francia tudományáért maga
                  mellett tolmácsnak s majd titoknok-féléül tartott és igen kedvelt, Debrecenbe,
                  hogy Kossuthtól Csányi visszahívását kérje az ő nevében, mindeneket megjelentvén.
                  Én lettem kijelölve, Bándi úr kérésére, az ő kísérőjéül, mint egy honvédszakasz
                  vezetője s így lettem sok viszontagság között útitársa, majd bizalmasa
                  debreczeni napjaiban is, úgyhogy nékem mindent frissiben elmonda. Csányit vissza
                  is hívták, Dragos pedig a Vajdaságiakkal együtt megegyezett Kossuthtal, minemű
                  törvénye légyen Erdélynek s benne az oláhságnak, ha győzünk s addig Jancu mint
                  tábornok, miképpen harcolna együtt Bemmel a muszka ellen. Dragos el is ment
                  Jancuhoz az izenettel, a havasba. Ez az igazság s lett is volna belőle valami jó,
                  ha a szerencsétlen s ostoba Hatvani Imre, maga szakállára vagy magyarországi
                  biztatásra-é, ki tudná, rá nem támad a havasra, csúfosan visszaveretvén. A
                  havasiak, árulást, kelepcét látva ebben, Dragost felkoncolák s Abrudbánya,
                  Verespatak másfélezer magyarját ölék le irgalom nélkül. Hatvani, a bolond, még
                  bosszút is akarván ezért állni, ismét támadott s kilencszáz embere veszett oda,
                  bekeríttetvén. Kemény Farkas még idejében vonult vissza, hogy bőrét mentse. Igaz,
                  erre Bem is felbőszült s meg akará vívni a havast öt sereggel, Zalatna,
                  Aranyosvölgy, Kerpenyes, Gyalu s Bánfihunyad felől. Vasvári Pál, a márciusi ifjú,
                  sebtiben el is indult Hunyadról, Mariselen halni csapatostól, nem tudván, hogy Bem
                  már előbb takarodót fújt az egésznek, meghallván a besztercei muszkabetörés
                  hírét.</p>
               <p>Mindezt, ahogy ide röviden leírám, szélesebben s aprózva mondtam el, először s
                  gondolom utoljára életemben, a körnek. Nagy volt a csodálkozásuk, döbbenésük.
                  Gáspár is visszakozott Kossuthra nézve, noha más hibáit továbbra is rováson tartá.
                  Annál inkább erősítette azonban, hogy lám, ilyenek vagyunk mi magyarok, ha az
                  egyik jót akar, a másik beleront... s most már ihatjuk a levét főztünknek, akár
                  Kossuth kavarta, akár Hatvani vagy más.</p>
               <p>A kis Deák Farkas mondá meg az igazat, mivel nagy esze van tizenhét éves létére,
                  hogy azon ugyan hiába cibálódunk: ki, miben vétett, az állapotokon ezzel mit se
                  változtatunk. Jobb s hasznosabb nekilátnunk a tanulásnak, hogy a magunk részéről
                  elkerüljük a hibákat, ha valaha megint nagyidő jön s cselekednünk kelletik. És
                  főleg nyelveket tanuljunk, németet, franciát, ánglust, mert ez a magyar legnagyobb
                  fogyatékja, hogy őmaga nem lát tovább az orránál s nem tudja a nagyvilág
                  relációit, nyelvét pedig senki nem érti Európában... Én is ezt helyeslém, a
                  németet már tavaly is, útálkozva, de makacsul törtem s a franciát is megkezdettem
                  volt, amiben Bándi úr nagy segítségem.</p>
               <p> 27. nov. Még alig határozók el, hogy nekiesünk a tanulásnak, három nap alatt
                  minden egyebet teheténk, csak éppen azt nem.</p>
               <p>Mindjárt másnap azzal kezdődött a sok minden, hogy amint jövénk ki Deák Farkassal
                  a Kollégyomból, egy almáskofa, jóképű fiatal székely menyecske kiált ránk,
                  kínálgatván szép, piros almáit. Megkívántuk s miközben válogattuk, egyszer csak
                  odasúgja nekünk:</p>
               <p>- Mikor üt az óra, úrfik?</p>
               <p>Csak egymásra néztünk Farkassal, mert tudtuk, hogy ezzel köszöntik egymást
                  bizonyos emberek.</p>
               <p>- Miféle óra? - hörkentem rá mérgesen.</p>
               <p>- Hát a jó világé! - vágott szemével a menyecske. - Mikor a diákok elkergetik
                  innen ezt a sok cudar németet!...</p>
               <p>- Fogja bé a száját! - intette Farkas is, széjjelnézve. - Nem tudunk mi semmiről.
                  Mit is tudnánk?...</p>
               <p>- Jó, jó, - bólogatott az asszonyka, kötőjébe dugva a pénzt, - de azt tudhassák,
                  hogy a falukon kész az egész nép!... Mindenki tudja, mi az az Esztendő s melyik
                  Hónap parancsol!...</p>
               <p>Gyorsan továbbálltunk s arról mormogtunk, hogy ostobaságok történnek, a magyar nem
                  született összeesküvőnek. Vagy húsz lépést tehettünk a Szent Miklós utcán, mikor
                  egy ember ütközött belénk, szinte fellökött. Aztán nagyot rikkantott s
                  átnyalábolta Farkast:</p>
               <p>- Né te!... Farkaskám, hát csakugyan te vagy?... Tán meg se ismered Biró Mihály
                  bátyádot?...</p>
               <p>Farkas, mintha kísértetet látna, hebegett:</p>
               <p>- Csa... csakugyan... Kegyelmed?... S én úgy tudám, börtönben senyved... szabadult
                  hát?...</p>
               <p>Biró Mihály, kerekarcú, köpcös, piros ember, furcsa, karikás, sárga szemével
                  hunyorított s jóízűen kacagott:</p>
               <p>- Senyvedtem hát... De bécsaptam a németet!... Ártatlan képpel, együgyű szóval...
                  Nó, elengedtek!</p>
               <p>- Ö... örvendek! - makogta Farkas. - Hál’ Istennek!... - S bémutatott engem
                  neki.</p>
               <p>- Tán csak nem a Pókai Imre sógora vagy?... - csodálkozott Biró Mihály,
                  kezétnyujtva. Nedves volt a tenyere, amit útálok.</p>
               <p>- De, igen! - biccentettem, titokban a nadrágomhoz dörzsölve tenyeremet.</p>
               <p>- Imre jóbarátom! - nevetett. - Nagyszerűen kártyázik, fene szerencsével!... S
                  bölcs ember... Nem dugta az orrát a forrójába!... Mint mi, ugye?...</p>
               <p>- Diák vagyok s tanulok - szóltam kitérően. - Éppúgy mint Farkas is...</p>
               <p>- Okos beszéd! - hajolt az arcomba. - De azért várjuk: mikor üt az óra?...</p>
               <p>- Mi tanulunk! - ismételte meg Farkas sápadtan. - Mi nem törődünk egyébbel.</p>
               <p>- Így kell, öcsém! - kacsintott Biró Mihály. - Helyesen! - A Polgári Hónap majd
                  parancsol úgyis!... Na, sétáljatok tovább szépen... Nem jó, ha ennyit állunk itt s
                  meglát valami Beamter... Találkozunk még!... Szervusztok!...</p>
               <p>Integetve, mosolyogva lépett tovább.</p>
               <p>- Ki volt ez? - kérdeztem Farkast. - Nem jó a képe...</p>
               <p>- Biró Mihály, Kisgörgényből! - nézett utána Farkas, szorongva. - Bemet is
                  szolgálta, polgárilag... De béfogták egy csomó mással... s az mind el van
                  ítélve... hogy engedték ki ezt, nem értem!... S honnan tud efféléket?...</p>
               <p>- Ez a baj, hogy mindenki tud!... - válaszoltam. - Meglásd: csúf vége lesz!...</p>
               <p>A Vörös Sapkába igyekeztünk, ahová némely urak hívtak el. A vendégfogadósnak itt
                  egy hátulsó külön-szobája volt. S ha gyanús ember szaglászott, jelt adott. Ott
                  voltak már Nagy Lajos kisgörgényi s Orbán József csávási papok, valamint Kebelei
                  Nagy Samu úr Agárdról. Mind ismerősök a háborúból. Farkasnak meg az apját ismerték
                  jól. Azt akarták meghallani, mit tud a kollégyomi ifjúság bizonyos dolgokról s nem
                  jár-e a szájuk?</p>
               <p>Nagy Lajos tiszteletes olyan lett, mint a sötét felleg, mikor meghallotta, hogy
                  Biró Mihállyal találkoztunk s miket mondott.</p>
               <p>- Jól tevétek, öcsém, hogy vigyáztatok! - suttogta. - Falumbeli, hát ismerem s
                  látom a dolgait... Már a hirtelen szabadulása gyanús volt nekem. S mért vetette
                  közbe magát érte éppen Heydte?... És ha látnátok, miféle idegen emberek járnak
                  nála otthon?... A képükre van írva, hogy titkosrendőrök... De leggyanúsabb az,
                  hogy mindenütt fennszóval beszél a Tervvázlatról s az Időszaki Rendszerről, meg a
                  Láthatatlan Kormányról... Persze úgy, mintha bennfentes és főösszeesküvő lenne...
                  De éppen ez a bátorsága, fitogtatása ütött mejjbe... Be akar ez ugratni
                  tisztességes, hiszékeny hazafiakat, azt mondom... Ugye, Samu, figyelmeztettelek? -
                  fordult Kebelei Nagy Samu úrhoz.</p>
               <p>- Én nem is fogadtam őtet! - mordult a sasorrú, kajlabajszú, szikár ember. -
                  Agárdra jött s beizent, hogy titkos beszédje volna. Nem álltam véle szóba
                  effélékről, csak úgy az ajtóból mondtam neki, hogy semmi közöm a titkokhoz. Erre
                  Földvári Károlyra, professzor Törökre, meg Horváth Károlyra hivatkozott, hogy azok
                  tudják, ki ő s mit akar... De nékem nem tetszett a pofája. Földvárit intettem is
                  Andrásfalván átmenet, hogy ne üljön fel neki... Professzor Töröknek meg ti
                  szólhatnátok, öcsém, ezért is hívattunk!...</p>
               <p>- S mi lesz, bátyám? - kérdeztem én.</p>
               <p>- El van árulva az egész! - legyintett Nagy Samu. - Én különben is mindíg azt
                  tartottam, nem magyarnak való az efféle titkosság, cimboraság, Időszaki Rendszer,
                  meg nyavalya... Makk eszéből nőtt ki, úgy lehet, jól ismertem, beteges, izgatott,
                  fanatikus ember s biztosan eljárt a szája is ott Bukarestben, valami tekergő
                  előtt. Mert Bukarestből vett hírt Schwarzenberg, az új gubernátor s úgy bízta a
                  kibogozását Heydtéra. Az meg nagy róka, tudjuk. Mióta Herceg Schwarzenberg
                  Szebenben van, a mi grófjaink s báróink tódulnak oda. Értem én; a nagy úr a nagy
                  urat keresi, tőle reméli menthetni, ami menthető. Így van ez, barátaim. Mindíg a
                  főrangúak ússzák meg a bajt jobban. S a herceg barátságos úriember. A szászok
                  dühösek is rá, azt rebesgetik, hogy a magyar urak kedvére tesz mindent s őket
                  elkergeti maga elől... Nohát, Heydte ebbe kapaszkodott.</p>
               <p>A fehéregyházai Haller-kastélyba, ahová betelepedett, ő is báró lévén, hivogatni
                  kezdte a főurakat, vendégségbe, vadászatra, egymás megértésére, kibékülésre.
                  Gyüttek is a mézes madzagra, főleg akiknek vaj volt a fejükön. Lássátok, én ezt
                  megforgattam együgyű székely koponyámban s Töröknek is mondtam: mér nincs egy se
                  közülök most már ebben a szövetségben? S mér húzódott el az is, aki tán eleinte
                  hajlandó volt, a Haller-fiúkat kivéve?... Török nem hiszi, de én mondom: csakis
                  azért, mert Heydte effélét mondhatott nekik: világért se hiheti, hogy úriemberek
                  ostoba játékba vinnék a nyakukat. Ez az idea csak lunatikus professzoroknál,
                  falusi nemeseknél, fiskálisoknál, papoknál s tanítóknál, nó, meg éretlen
                  diákgyerkőcöknél lehet kedves, az effélék gyönyörködnek az ilyen
                  titokzatosságokban... S ahogy így képzelgettem, fene a csontjába, arra jöttem rá,
                  hogy igaza van, ha ezt mondta!... Az egészet a mifajtánk nyakába varrják,
                  meglássátok!... S én hiszem, hogy az urak igyekeztek is erre terelni, nem
                  rosszakaratból, hanem inkább hogy nevetség legyen belőle s úgy aludjék el... De
                  Heydte érdemeket akar, ahogy ismerjük!... Majd talál ő nagy, országfelforgató
                  bűnösöket!... S az a Biró, ha csakugyan gazember, majd segít neki!...</p>
               <p>Tátott szájjal hallgattuk a nagyeszű székely beszédét... Hogy is gondolá ki ilyen
                  igazformán?... Mert rettenetesen igaznak tetszett, ahogy elénkpotyogtatta.</p>
               <p> 28. nov. este. Továbbírom a tegnapinak folytatását.</p>
               <p>Mi Farkassal sétáltunk egyet a Király-kútja felé s meghánytuk-vetettük a dolgot. Ő
                  valójában még keveset tudott az egészről, csak itt-ott hallott valamit s azt
                  rakosgatta össze a fejében. Örvendezett, hogyne, ha arra gondolt, hogy valami nagy
                  világomlással ismét talpra állhatnánk s kész lett volna fegyvert fogni. De magát
                  az összeesküvést nem is nagyon értette s nem is nagyon hitt benne. Én őszintén
                  elmondtam, amit magam tudtam róla, Váradi Jóskától s hogy megígértem neki: reám
                  számíthatnak, ha harcra kerül a sor. Tudtam: van valami Láthatatlan Kormány,
                  melynek feje tán Kossuth, de az is lehet, hogy nagyobb helyről indul s Napoleon
                  herceg vezérli... (Ezeket Váradi Jóska mondta volt.) Nem tartottam Farkas előtt
                  eltitkolandónak a Rendszert sem. Hogy Szent István birodalma 12 hónapra oszlik s
                  ebből 3 esik Erdélyre, a hónap területet s polgári és katonai parancsnokot is
                  jelentvén. A kisebb részek és emberek hetek, napok, órák, s így tovább a
                  másodpercekig. A parancsokat pedig mindenki közvetlen feljebbvalójától kapja s nem
                  kérdezhet, csak engedelmeskedhetik.</p>
               <p>Az izenetekről is szóltam, amik öcsém útján jutottak hozzám: hogy Makk ezredes
                  engem is számon tart, hogy professzor Török az erdélyi három Hónap elsőjének, a
                  Székelyföldnek polgári feje s tán Földvári ezredes a katonai parancsnoka, s hogy
                  van már két megyei Hét, vagyis vezető is. Valami olyant is kivettem, hogy belőlem
                  is ilyen Hetet akarának csinálni... De én aztán otthon maradtam s a hírek
                  elültek... Azt hiszem, mással pótoltak. A tavaly, a kollégyomban lapultam a többi
                  közt s professzor Török tán kétszer vagy háromszor tett némi célzást arra, hogy
                  még mindíg számít rám, ha üt az óra... Ennyi az egész.</p>
               <p>Végre abban állapodtunk meg, hogy mi kívül állunk s most már nem is elegyedünk
                  belé. De professzor Töröknek megmondjuk a Nagy Samu úr üzenetét: vigyázzon Biró
                  Mihályra.</p>
               <p> 29. nov. délután írom tovább.</p>
               <p>A következő nap jött meg Muzsnai Pali Csapóról, ahol valami vendégségbe volt híva.
                  Nagy rejtelmesen összehívta a kört egy távoli szobába, ahol legmesszebb voltunk a
                  katonáktól, zsandároktól s valami raktárféle volt. Muzsnainak, contrascriba lévén,
                  kulcsa volt ehhez is. Itt, a kebeléből előhúzva, kiteregette nekünk, amit Csapóról
                  hozott: a „Terv-vázlatot” s az „Évszaki Rendszert”, másolatban, éspedig leánykéz
                  kerek betűivel, tele íráshibával. Muzsnai kissé zavarodottan menté az illető
                  honleányt, hogy sietvést kellett írnia, ezért van egy-két hibácska benne...</p>
               <p>Nó, ha már nem vagyunk is kifelé belőle Farkassal, most ugyancsak szöktünk volna s
                  pirulva! Mert a „Terv-vázlat”-ból, ahogy Muzsnai felolvasta, egy olyan
                  világforradalom meséje gömbölyödött elénk, melyet csak hiszékeny szamarak vehettek
                  volna be. Nagy képpel fitogtatta a szerző tudását s tájékozottságát a
                  világpolitikában, de biza délibábos, alaptalan, gyakorlatiatlan s éretlen
                  lári-fári volt az egész.</p>
               <p>- Ezt csak valami osztrák ugrató eszkábálhatta! - robbant ki belőlem a végén.</p>
               <p>- Alávaló törpeség! - kiáltott Farkas is, dühösen.</p>
               <p>Horváth Gáspár megvetően köpött egyet s legyintett, Nagy Dani pedig, lázrózsákkal
                  az arcán, köhögte:</p>
               <p>- A fe... fene... egye meg!... E... ezzel ak... kartak masz... maszlagolni?...</p>
               <p>Koós Feri sóhajtozott.</p>
               <p>Muzsnai is látva a közhangulatot, elszégyellte magát, de becsületes létére
                  mindjárt vállalta is:</p>
               <p>- Miféle marha voltam! - vakarta a fejét. - Tegnap, hogy Zsófi... izé, szóval,
                  hogy kézbe kaptam, egész éjszaka olvastam s mi volt velem, ördög tudja:
                  nagyszerűnek láttam!... De most én is azt mondom: alávalóság!...</p>
               <p>- Kulipendium! - hörögte Dani fulladozva.</p>
               <p>- Azt ne mondd! - védelmeztem a papirosát. - Pali megsértődik!...</p>
               <p>Muzsnai pirosan kacagott.</p>
               <p>Csak Demjén Lajos pillogott idegesen s fészkelődött kelletlenül.</p>
               <p>- Te tán hiszed? - faggatta Farkas.</p>
               <p>- Nem ez az igazi! - törölte le homlokát Lajos. - Nem hihetem, hogy ez volna!...
                  Valaki, tényleg lehet, hogy kopó, becsapta azt, akinek odaadta...</p>
               <p>- Csa... Csapót... ezután... Be... becsapónak hívjuk? - tört ki Daniból a kacagás
                  s olyan jónak találta a viccet, hogy szinte megfulladt belé.</p>
               <p>- Látom, kiábrándultatok - mosolygott Lajos keserűen. - Ebből ki is lehet. De én
                  most is hiszem és vallom: készül valami nagy dolog a világban... Nem maradhat
                  így!... S részemről állom, amit fogadtam!... Professzor Török nem gyermek s nem
                  vak: amíg ő vár valamit, én mellette maradok!... De... de... úgy látszik, rájöttek
                  az ebek, hogy közel az óra... Azt ajánlom, legyünk csendben egyelőre...</p>
               <p>Erre mi is elmondtuk Farkassal, mit beszélt Nagy Samu úr s hogy éppen Török tanár
                  urat kell figyelmeztessük Biróra...</p>
               <p>Lajos kisáppadt s megszédült a szavunkra.</p>
               <p>- Ha igaz, nekem végem!... - hebegte. - Biró Mihály nálam is járt... S én bizalmas
                  voltam hozzá... De ő annyira tud mindent: lehetetlen, hogy benne ne volna!...</p>
               <p>Erre faggatóztunk, hogy mit mondott el?... De Lajos most már magábazárkózott s
                  csak annyit volt hajlandó szólani, hogy ezután vigyázni fog.</p>
               <p> 30. nov. Mire mi Török professzorhoz jutottunk, másnap estefelé, már láttuk a
                  tekintetéből, hogy Lajos figyelmeztette őt. Ott is találtuk nála néhány úrral s én
                  megismertem szeretett tanárunk sógorát, Gálfi Mihály urat, aki udvarhelyszéki
                  unitárus ember, volt szolgabíró s ügyvéd, harminc-harmincöt éves lehet. Bármit
                  beszél, vígat vagy komolyat, merev mosoly van az arcára fagyva. Egy nagyon vidám,
                  tréfás, kedves és tüzes fiatalemberrel is megbarátkoztam, Horváth Károlynak
                  hívják, földbirtokos a háromszéki Teleken s nálam fiatalabb egy-két évvel. A
                  tekintetes asszony, Törökné is közénk jöve kicsit, igen szép s beszédes, kár, hogy
                  gyermekük nincs. Miről beszéltek jöttünkig, csak sejthettük, mert ettőlfogva
                  mindenféléről folyt a szó, iskoláról, szüretről, télire tervezett társaságokról s
                  bálokról, csak éppen a titkos dolgokról nem.</p>
               <p>Csak annyi történt, hogy búcsúzáskor szeretett tanárunk kikísért s ujját
                  felemelve, halkan szólt:</p>
               <p>- Az affélékről pedig a Kollégyomban nem kell beszélni a diákoknak... Ha üt az
                  óra, majd szólok nekik én... Úgy, úgy, édes Dávid s Farkas! - veregette meg a
                  vállainkat, búcsút intve.</p>
               <p>Ebből már tudtuk, hogy jövetelünk célját tényleg ismerte, de azt is, hogy
                  továbbmegy a maga útján, ahogy jónak látja.</p>
               <p>Még ugyanazon az estén történt valami... Le s fel sétáltunk a sötétben, olyan
                  sokáig, hogy már lélek se járt az utcán. Egyszer csak láttuk, hogy a Székház
                  kapuján, ahol most Heydte tartotta szállását, alacsony feketeköpenyeges alak
                  surran ki s ide-oda pillantgatva, siet éppen felénk. Behúzódtunk egy kapu alá,
                  gondolván, hátha valami kopó s nem jó, ha megszólít, mit keresünk künn ilyen
                  későn? Az ember gyanútlanul lépett el mellettünk. De Farkas a karomba markolva,
                  suttogta:</p>
               <p>- Ez Biró Mihály volt, esküszöm!</p>
               <p>Én nem láttam az arcát, s Farkas se, de az alakja, ahogy barátom megnevezte,
                  tényleg ismerősnek tetszett s Biróra emlékeztetett.</p>
               <p>Aztán bémentünk a Kollégyomba s lefeküdtünk...</p>
               <p> (Dátum nélkül, egy mosatási feljegyzés s egy félig eltörlődött dalszöveg között.)
                  Bándiéktól jövet, a Téka előtt Imre sógoromba botlottam. Mindjárt hívott, hogy
                  menjek vele a Mátyás Király-ba, mely éppen itt van, a Tékával szomszédos
                  Fazekas-utca sarkán s az úriemberek mulatóhelye. Volt időm, hát ráálltam. Imre
                  berbécs-tokányt rendelt s idei friss bort. Ettünk, iddogáltunk. Kérdezem az
                  otthoni dolgokat. Édesapám nem jó bőrben van, mondá s erősen vénül. A többiek
                  megvannak, de a gazdaság gyengén ereszt. Ez a baj, jegyzé meg evés közben, hogy
                  az öreg még mindíg haragban áll a világgal, a volt jobbágyokat mocskolja s nem
                  akar bérért munkásokat fogadni. Az adókat se fizeti, inkább büntetteti magát s
                  dugja a szilvapálinkát, dohányt, a helyett, hogy termelési engedélyt váltana s
                  keresne rajta. Hiába, a világ megy előre s a kerék eltapossa az olyant, aki
                  keresztbeáll neki. Nem azért mondom, koccintotta poharát az enyémhez, szívesen
                  segítettem ki eddig s teszem ezután is, de az öreg úr valósággal dühös, hogy az
                  én dolgaim jól mennek, mert alkalmazom magam az új körülményekhez.</p>
               <p>Felelém, hogy apám már ilyen s vannak elegen, hozzája hasonlatosak. Nem lehet
                  mindent egyszeribe elfelejteni s kivált régi embernek... Igaz, igaz, helyeselt
                  Imre, csakhogy ott van még édesanyád is, meg a két öcséd, nó, még te is rászorulsz
                  darabig... A birtokot nem lehet így vesztegetni... Mivel erre nem akartam szólani,
                  ő is abbahagyta... Hanem eléhozám Biró Mihályt, ismeri-e s mifélének gondolja?
                  Tiltakozott, hogy jó barátja lenne. Bojtorjány az, mindenkihez ragad s hozzám is
                  szeretett volna. Egyszer-kétszer kártyáztunk együtt, többek társaságában... Éhes a
                  pénzre, de nincs szerencséje a játékban... Veszített s nem úri módon mérgelődött
                  miatta. Igen, mondta valaki, hogy gyorsan szabadult s most Heydte körül röpdös.
                  Úgy nézem, pénzért sok mindenre képes; jobb, ha kerülöd. Megnyugodtam, hogy mégse
                  barátkozik Biróval. Rozáliért is örvendek ezen, nem hitvány ember tán ez az Imre
                  mégse, csak más fából faragták, mint a mi fajtánkat... Közömbös neki sok minden,
                  ami nekünk fő-fő bánatunk, de csak gyanúsítják, úgy látszik, rosszabbakkal.
                  Megérezte, mire gondolok, mert egyszercsak felelt rá, a szemembe nézve: Tudom,
                  hogy az öreg urak morognak ellenem itt Vásárhelyt is. Nem vagyok nekik elég bús
                  hazafi. Az idő majd meghozza az igazamat, Dávid. Nekem az élet sohse volt
                  politika, megyegyűlés meg forradalom... Egyszer élünk, éljünk jól s vígan, ha
                  lehet, a mások kára nélkül. Ládd-é, nem haraguszok én rájuk s nem vétek nekik. De
                  nagy ostobaság, hallod, hogy csak köpnek az olyanokra, akik magyar létükre
                  hivatalt vállalnak s dolgoznak, akár kenyérért, akár mert úgy vélik, így mégis
                  használhatnak valamit és segíthetnek a bajbajutottakon. Én nem vagyok rászorulva
                  effélére, de mért ne beszélnék, jőnék össze velük s használnám a barátságukat?...
                  Hiszed, vagy nem, sok gyanúsítottnak, kergetettnek, ügyes-bajosnak tettem jót
                  ezzel... tán még olyannak is, aki leghangosabban piszkol... Erre kicsit
                  megzavarodtam s makogám, hogy jól tudom, rajtam is segített... De ő legyintett;
                  nem azért mondtam, kötelességem volt, már csak Rozáliért is... Hanem valahogy
                  kijött belőlem, végtére is s most hagyjuk ezeket a fenébe!...</p>
               <p>Én hagytam is, ő meg kérdezősködött barátaimról, az úri házakról, szép asszonyok s
                  lányok felől. Eddig ezen az őszön kevés helyt voltam, mondám és hogy a
                  fehérnépekkel csak tréfálok én, sze’ tudhatja, hogy kitartok Lila mellett. Erre
                  megjegyzé: szeretné ismerni Lilát, mert azok után, amiket hallott róla, hiszi,
                  hogy jó feleségem lesz, mint neki is Rozáli... Nó, más, mint Rozáli,
                  világosítottam fel, távolról se olyan tüzes, a gazdasághoz nem ért úgy, csak a
                  házi dolgokban hűséges, dolgos. Városon él, hiába... De Imre ezt javára írta.
                  Bárcsak Rozáli se volna annyira falusi, csóválta a fejét s a szeme elsötétült.
                  Ládd-e, Dávid, bűn volna panaszkodni rá, úgy gondomat viseli, de nem akar kibújni
                  Gerlédről, ismerkedni úri társasággal s bár néha bejőni velem, kicsit vígan lenni
                  itt... Aztán csak sötétedik, morcosodik otthon s olykor pattog is, ha nem tudok
                  furt a szoknyáján ülni... De én megfulladnék ott, ha mindegyre ki nem dughatnám
                  kicsit fejem abból a falusi sárból, unalomból!... (Gondolom, Rozáli is lehetne
                  kicsit könnyebb, okosabb s van valami igaza Imrének. De nénémben mindíg megvolt a
                  kutyatermészet.)</p>
               <p>Elég jól összemelegedtünk Imrével. Rám is tukmált a végén 20 Frt-ot kölcsönbe.
                  Elvettem, mert apám biza vékonyan ereszti az idén. Mivel aztán barátai jöttek oda,
                  én elköszöntem. Imre kikísért az ajtóig s búcsúzáskor még megsúgá: lám milyen okos
                  voltam, hogy nem elegyedtem holmi meggárgyult álmodók, Kossuth-várók s forradalmat
                  játszók közé. A titkos rendőrség egész sereg embert tart szemmel s egyszer csak,
                  mikor nem is képzelik, lecsap rájuk. Ezen volt mit rágódjak hazáig s még azután
                  is, álmatlanul forogva ágyamon.</p>
               <p> (Dátum nélkül.) Olyat döndítettünk a Sapkában, tiszta csoda, hogy ki nem dőlt a
                  világ feneke. A fogadós nótázásomért még ingyen is adott borából s a többiek közt
                  mi Farkassal szerelmi búban ittuk magunkat sárga földig. Ő Korniss Annáért, én
                  meg, bocsáss meg, Lilám, csakis éretted, hogy úgy meg vagy kötözve s egy kis
                  csókolásra se akarsz ráérni a sok bajodtól... Igen jó vagy te énnekem, Lila
                  édesem, tudom, pelyva csak a sok más, kivel itt-ott összeakadtam, hozzád
                  képest!... S mégis, Isten bocsássa meg, hányszor kívánom: bár lennél kicsit
                  pillangóbb, ne tartanád olyan szentnek, magosnak a szerelmet... Hiába, Bándi vagy
                  te, angyal tán, nem is földi leány! S én biza csak sár, ládd-é, kedvesem?... Hidd
                  el, mégis, hogy az afféle, mint ez a pincérleány is a Sapkában, csak utálat s
                  keserűség nékem. Hej, Lilám!...</p>
               <p> 10. December. Édesanyám volt benn Áron öcsémmel, karácsonyi pulykákat hoza a
                  piacra s vásárolt az ünnepre. Ebédre együtt voltunk Bándiéknál. A szomorú hír az,
                  hogy édesapám gyengélkedik, csüggedez s nem bírja már harcát a gonosz világgal.
                  Szegény jó öregem, meg is könnyeztem, mert édesanyám úgy látja, erősen áhítozik
                  utánam s csak azért akarja titkolni, mert hozzánőtt már az én úri jövendőm
                  képéhez. Lelkem Lilám, áldjon meg a jóságos Isten a galambszívedért, hogy látván
                  búmat, a te szép szemedből is könny csordult! Hanem ebéd után míg öcsém Jankával s
                  Esztikével játszadozott, mi meghánytuk-vetettük a várható jövőt. Nyárig még
                  ellehetek a Kollégyomban, de aztán már az volna a veszedelem, ha tovább is ott
                  lapulnék. A professzorok azt hiszik, hogy a jogi tanítást tovább is tiltani
                  fogják, mert Szebenbe akarja azt a kormány mindenünnen egyesíteni, németül s
                  német renddel, hogy feledésbe menjen a magyar Corpus Juris. Jól mondá Bándi úr,
                  hogy biztosan apám se akarna belőlem újmódi ügyvédet, bírót vagy Beamtert
                  faragtatni. Tanító, pap, professzor meg a természetemtől idegen. Mi legyek hát?
                  Ezelőtt két évvel még sok mindent hihettünk, remélhettünk, mondá Bándi bátyám, tám
                  mert akkor olyan sötétség volt, éppen azért. Ma már az új rend megkeményedett...
                  ma már, fájdalom, kezdünk látni... Igen, abban is, hogy mi lehet belőlem?...</p>
               <p>Csakis az, amit annyi tanult nemes ember példája mutat ma: az ősi föld megtartója,
                  mívelője, úr a maga kicsijén. Bándi bátyám, ha beszélhetne apámmal, biztosan meg
                  is győzné őt bölcs szavaival: csak a tulajdon földecskénken állhatunk ellene az
                  elnyomónak, ott vagyunk valamennyire függetlenek tőle, a saját kenyerünkön. Nem
                  muszáj azért paraszttá süllyedni, apám is művelt úr maradt, lám. S aztán, ha
                  hajnalodna mégis, egyszer, senkitől se lesz elzárva város, megye, közélet.</p>
               <p>Bándi bátyám, amilyen földönjáró angyal, olyan okos is, ha a gyermekéről van szó.
                  Már pedig mi ketten Lilával azt lestük, mit gondol felőlünk? Hát ő nagy csendesen
                  kifaggatá édesanyámat a birtok állása, adósságok s élhetőség felől, még a házat
                  is apróra megtudakolta. Felszusszantunk, mikor úgy ítélte, hogy ha új gazda veszi
                  kézbe, Gerléden nem kopik fel az álla a tisztelt familiának, még ha meg is
                  szaporodnék Isten akaratjából. Bándi bátyám csak igaz hazafi, ki kétellhetné s
                  mégis oda nyilatkozott, hogy nem lehet szemet húnyni a világ folyása előtt, a
                  gazdának élni kell az új módokkal, ügyesen táncolni a hurkok körül, hogy el ne
                  vágódjék s ezért kell, hogy én szegény apám segítségére menjek.</p>
               <p>Drága jó édesanyám, szívén viseli a mi ügyünket: kérve-kérte Bándi bátyámat, ha
                  kitavaszodik majd, szánja rá magát, egy kicsi rázatásra s menjen ki édesapámhoz
                  ebben a dologban. Ő Lilára s rám tekintvén, jóságosan ígérte, hogy megteszi.</p>
               <p>Lila erre már meg is futamodott, nem bírva szíve terhét s én utána oldalogván, a
                  kis kamrában találtam rá, keze műveinek, a sok rendbeli szép befőtteknek polcai
                  között, a diószsákhoz dőlve, drága könnyeit hullatva ez érzéstelenül zörgő
                  holmira. Ó, Lilám, te szemérmetesség angyala!... Hogy vergődtél, mint madár a
                  hurokban, amíg a szívemre tudtalak vonni s milyen igazi gazdasszony vagy, hogy még
                  csókközben is tudtál szepegni: - Ügyelj, Dávid, el ne rontsd sarkoddal az
                  uborkásüvegeket!... De tán kis gonosz vagy te leginkább s így kívántatod a
                  szerelem csodaborát az én szomjas ajakammal!...</p>
               <p>Azt jól láttam, Lilám, hogy Áron öcsémet megbolondítottad. Tám ölni is tudna
                  érted, ahogy a szemiből olvastam. Félek is, hogy elüt a kezemről!... Lila, Lila,
                  te boszorkány!...</p>
               <p> 11. Dec. Édesanyám hívott karácsonyra, de mondám, hogy csak újévre ha eljuthatok,
                  gróf Toldalagi Ferenc hívott meg Koronkára, Deák Farkassal együtt, ünnepelni.</p>
               <p>- Ő már csak gróf, s bárókisasszonyok közt találja jól magát! - gonoszkodott Lila.
                  De édesanyám tudta, hogy apámnak ez valóságos karácsonyi ajándék lesz: biztatott,
                  hogy csak menjek s mulassak jól.</p>
               <p> 10. Januárius. 1852.</p>
               <p>Koronkán már csak kártyáztunk, Korniss Anna is ott lévén a spinéten zenélt,
                  Farkast olvadoztatván, énekeltünk eleget s táncoltunk a Teleki és Bethlen
                  komtesszekkel, kik vagy négyen-ötön ott ünnepeltek. Ferenc gróf nem szereti a
                  politikát s előre intett, hogy effélével ne kormozzuk a szép innepi fehérséget. Ő
                  is mondá, hogy most, akinek csak talpalatnyija van, azon álljon s dolgozzék, akié
                  a föld, azé marad a haza, végül is. Honfikönnyeinket régi nótákra hullogattuk
                  vacsora után. Különösen egy öreg dáma, Ferenc gróf nagynénje diktált
                  kifogyhatatlanul ilyen nótákat nekem s elhallgattak volna reggelig is engem.</p>
               <p>A gyönyörű Anna suttogá egyszer könnyező szép szemekkel:</p>
               <p>- Ernyei úr, önnek a világot kéne bejárni a magyar nótákkal... Mindenütt, még a
                  tengeren túl is megsajnálnának s megszeretnének minket, ha hallanák...</p>
               <p>Olyan volt a bűbájos komtessz szava nékem, mintha villámlott volna egy nagyot a
                  fejemben, szívemben... Bizonyosan úgy néztem rá, elképedve s ámultan, hogy ő maga
                  is meghökkent, miféle csodagondolat kelt benne? Lángbaborult az arca s szinte
                  sikoltott:</p>
               <p>- Isten súgta ezt!... Nagy kincset adott az Isten önnek, Ernyei úr!... Hogy a
                  hazának javára forgassa!...</p>
               <p>Akkor éjjel nem tudtam aludni. Ez is lehetne?... téptem magam. Forróságban
                  repültem égig, távoli képzelésekben... Fagyottan zuhantam le az erdélyi
                  göröngyre... Hogy lehetne kijutni messzi idegenbe?... Pénz, pénz!... Hatalmas
                  barátok!... S azután: apámék, a kicsi gerlédi föld... s Lila, Lila!...</p>
               <p>Másnap gondoltam rá, hogy Farkasnak beszéljek róla. De féltem, hogy félreért Anna
                  miatt. Úgyis marta a szívét szegénynek, hogy a grófnő törődik vélem s hozzá kedves
                  ugyan, de közömbös. Szegény Farkas!... Mintha én a barátságot elárulnám!... S
                  mintha nem tudnám: egy ilyen nagyúri leánynak esze ágába se jut efféle, magamfajta
                  senkivel kapcsolatban!?... De mégse szóltam neki. Hanem, a komtessz nem állhatta
                  meg s a társainak suttogott róla. Észrevettem ezt, mert ettőlfogva olyan nagy
                  szemekkel néztek rám s úgy mosolyogtak, mintha közös titkunk lenne. S célozgattak
                  is, elejtett szavakkal.</p>
               <p>(A könyvecske egy másik helyén, ceruzával folytatva, itt-ott elmosódottan.)</p>
               <p>Ünnep után, vadászgatva jártuk a szép hóborította erdőket. Ferenc gróffal ketten
                  maradván egy pihenőben, mondá:</p>
               <p>- Nagy vigasztalás nekünk az ön szép éneklése, Ernyei. - Fürkésző szemmel tette
                  hozzá: - Anna húgom különösen gyönyörködik benne.</p>
               <p>- A kis grófnő igen kegyes hozzám! - hajoltam meg s aztán nyugodtan néztem szembe.
                  - - -</p>
               <p>- Titkos menyasszony az unokahúgom - jegyezte meg Ferenc gróf.</p>
               <p>Szegény Farkas! - sóhajtottam magamban. De a gróf tekintetét állottam s miért is
                  ne?</p>
               <p>- Szívemből kívánom, hogy boldog legyen! - ennyit feleltem.</p>
               <p>Ferenc gróf, úgylátszik, megnyugodott, hogy az Anna lelkendezése mögött nincs
                  semmi veszedelem, legalább is én nem táplálok hiú s ostoba reménységeket.</p>
               <p>- Nemcsak szép, lélekben is kiváló teremtés - bólintott. - Igazán eredeti
                  gondolatai vannak. Megmondom önnek: nekem is említette, hogy az énekével, úgy
                  véli, nagy szolgálatokat tehetne ön hazánknak, külországokban... El kell
                  ismernem: a gondolat jó, sőt meglepő, kitűnő... Nem tünődött el rajta,
                  Ernyei?...</p>
               <p>- De igen, gróf úr - válaszoltam elszoruló szívvel. - Megvallom, igen. Csakhogy
                  nem vagyok bizonyos felőle: igazán érek-e annyit?...</p>
               <p>- Nem iskolázott művészetről volna szó - nézett el Ferenc gróf a fák között. -
                  Amit ön tud, az úgy jó, ahogy adja. A hangja, az őszinte érzése, a
                  természetessége... Talán éppen ezek volnának hatással...</p>
               <p>- Már az is nagy biztatás nekem, hogy ön ennyit gondolkozott rajta, gróf úr!</p>
               <p>- Tudja Ernyei, ahogy Anna húgom szólt felőle, tényleg megfogott... belém
                  ragadt... De persze...</p>
               <p>- Tudom, gróf úr... Nem lehet belőle semmi, én azt már beláttam... Szegény, falusi
                  nemes vagyok, pénz nélkül, külországi ismeretségek nélkül... De higgye el, örökre
                  hálás leszek Anna komtessznek s önnek is érte... Nagy ajándék volt ez nekem,
                  köszönöm!</p>
               <p>- Pénz talán csak a kezdetihez kellene - mormogott Ferenc gróf. - Közügynek látnám
                  s ha ön is, akkor adhatnék... vagy előlegezhetnék...</p>
               <p>Elvágta keze intésével hebegésemet s lassan megindult, tappogva a hóban. Én utána.
                  Közben ő folytatta:</p>
               <p>- Ismeretség dolgában pedig most igazán nem volna nehézség... A külföld tele van
                  emigráltakkal, köztük sok rokonom, barátom... Azok már szereztek kapcsolatokat s
                  önt is bévihetnék jó helyekre... Kijutni azonban, az bajos...</p>
               <p>- Mestere lettem a bujkálásnak, gróf úr - ráztam én fejemet. - Az se volt utolsó
                  dolog, mikor a vásárhelyi tanító, Bándi urat átvittem az oláh táborokon,
                  Debrecenbe. Bem apó külde minket, Kossuth-hoz... S azóta is megszoktam a
                  lappangást... Kiszöknék valahogy...</p>
               <p>- Bándi urat ismerem! - fordult vissza Ferenc gróf. - Ritka egy becsületes,
                  tisztaelméjű s szívű férfiú... Ezt még elmondja egyszer nekem, Ernyei! - De várjon
                  csak!... Ha szökéssel csinálná s magam is úgy hiszem, másként nem tehetné, ki
                  tudja, visszajöhet-e még s mikor?... De még ha Reisepass-sal engednék is, ezek
                  hamar megtudják, mit művel ott künn s a magyar nótától jobban fél a hatalom, mint
                  a titkos összeesküvéstől... Úgy se jöhetne vissza, csak majd, ha egyszer... A
                  szüleiről már beszéltünk, tudom... Nehéz érettük is... És, mondja, nincs lekötve,
                  másvalakihez?</p>
               <p>Megállott. Élesen pillantott a szemembe. Bennem dübörögve omlott össze a hiúszép
                  épület, ami előbbi szavai alatt csodamód nőtt fel az égig.</p>
               <p>- Lila! Ó, Lila! - nyilallott át szívemen. - Te nem jöhetnél vélem, hogyan is?...
                  Bolond ember én, semmit rád nem gondoltam, amíg ezeken szálldosott kótyagos
                  elmém!... S mégis, nem tudtam egyszerre eltépni a tündér hajaszálát, ami húzott...
                  Ferenc gróf rögtön elejti a dolgot, - süvített át rajtam - ha megmondom... S bár
                  úgyse lehet, de mégis... legalább amíg beszélünk róla... mintha való lenne...
                  elérhető!</p>
               <p>Csak makogtam, hebegtem nyomorultan, vergelődve...</p>
               <p>Ferenc gróf megfordult ismét s most már gyorsabban ment előttem.</p>
               <p>- Még gondolkozzék rajta! - vetette hátra. - Nemes ember, tudja a maga
                  dolgát...</p>
               <p>Szédelegve, lesujtva botorkáltam utána...</p>
               
            </div>
            <div type="chapter">
               <head>7.</head>
               <p>A könyvecske folytatása. (Egy nehezen kiolvasható részlet, máshol.) - - - napig -
                  - (Ger)léden. Édesap(ám) - - - Félek, nem sokáig - - - (re)ménységét, hogy valaha
                  jobb világ lesz. Az keseríti leginkább, hogy az idő is ellene esküdött a velem
                  való - - - - (I)gyekszik bár a látszatát tartani - - - Édesanyám biztosan beszélt
                  már neki s célozgatott Bándi úr látogat(ására) is, úgy vettem ki - - - - Nem bírná
                  el, ha megvallanám neki, miféle bolond álom gyötör Koronka óta. Most kapaszkodik
                  belém szegény, mint utolsó - - - Édesanyám is belémveti minden bizodalmát, tőlem
                  reméli, hogy alája állok a recsegő háznak. Áldott lélek, már kigondolá, hogy a két
                  fiúnak egy hátulsó kamarából formálna szobát, ők apámmal az egyik benyílóba
                  húzódnának s kettő nekünk jutna Lilával, az ebédlő meg közös maradna, amíg -
                  mondá mosolyogva - össze nem kapnának az új menyecskével, akkor pedig úgyse kell
                  már neki más ebédlő, csak a férgeké... Hej, Lila!</p>
               <p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
               <p>Áron öcsém kész legény, nap, szél, eső paskolta emberkévé. Dolgozik szakadtig s
                  jókedvvel. Boldog fiú. Furcsa, hogy Énok már rá kezd úgy nézni, mint azelőtt Áron
                  reám. Hiába, én kihullottam... (Roz)áliék háza szép, gazdaságuk virul. De húgom
                  kemény s komor. Kocsisokkal, béresekkel csatarázik, hirtelen pofonsiritti
                  egyiket-másikat. Imre szép ruhákat hozott neki karácsonyra Vásárhelyről. Minek ez?
                  Rozáli csizmában jár, feltűrt szoknyával, mert naponta kétszer is lovon járja be a
                  földeket. Kérdem, szereti-e az urát még úgy, mint valaha s hogy élnek?...
                  Villámlott egyet a szeme, aztán a nyakamba esett s elsírta magát a nagy
                  amazon.</p>
               <p>- Ez az, - tördelte - hogy szeretem! Bár gyűlölném! Nem kellek én már neki,
                  Dávid!... Selyemmacskák kellenek Imrének csak, afféle selypítő, cirókás,
                  szagosvíztől büdös, városi szajhák!... Belőlem csak a két kérges kezem kell neki,
                  meg az örökös lótás-futásom.</p>
               <p>- Ládd-é, ez nem igaz, húgom! - szóltam rá, kemény, sűrű haját simogatva. -
                  Vásárhelyt mondá nékem Imre, hogy csak arra vágyna: öltöznél szépen, kedvire,
                  forgolódnál véle úri körben s élnél vígan... Csak rád nézne akkor, hiszen egyedül
                  téged becsül s szeret!... Mondom!...</p>
               <p>- S miből uraskodna, - tépte ki magát Rozáli a karomból - ha én nem gyűteném neki
                  a pénzt, mint hörcsög?... Egyiknek itt kell dögleni az iga alatt, hogy a másik
                  flángérozzon... s a másik csakis ő lehet!...</p>
               <p>- Légy okos, Rozáli, - csitítottam - légy kedves hozzá... Te hajtod el...</p>
               <p>- Én megvagyok itt! - lökte fel dacosan a fejét. - Tőlem csak menjen, ahova akar!
                  Nem érek rá búsulni se, annyi a dógom!...</p>
               <p>Az ölembe vontam s mint régen, ellágyult. Szép lett Rozáli így s szepegni kezdett,
                  mint egy órjásgyermek.</p>
               <p>- Mért nincs kicsitek, Rozáli? - kérdeztem. - Nem volnál ilyen egyedül...</p>
               <p>Zokogásba tört ki:</p>
               <p>- Imre... nem akar... gyermeket. Te Dávid, hidd el, nem is... nem is vagyok én...
                  egészen...</p>
               <p>Lángoló arcát a mellemre temette szegény Rozáli.</p>
               <p>Nagy baj van itt, gondolám. Ismerem Rozálit: csupa tűzláng, odaadás. Boldogan
                  foganna s kacagva szülne. Hát ezért ilyen nyughatatlan, loholó, csapkodó. Imre nem
                  is tudja, hogy ez a csalása rosszabb, mint minden vásárhelyi kandurkodása. Jó nem
                  lesz ebből, az szentigaz!</p>
               <p>Beszéltem I(mrével) is. Nehéz vele beszélni. Először is nagyon udvarias Rozálihoz,
                  sohase pattog vissza rá, szépen szól neki, elborítja városi lim-lommal. Úgy
                  tréfálkozva üti el a támadásokat, elsiklik előlük, mint a hal. S ha már sok: a
                  kocsi mindíg készen áll, hogy elrepítse. Ami pedig a gazdálkodást illeti, Imre ért
                  ahhoz, meg kell adni s szereti is belevinni Rozálit, hogy arról beszéljenek. Úgy
                  tudja igazítani, hogy a gondolatait Rozáli mondja ki s ő dícsérje... Húgom mindíg
                  ugrik neki s Imre itt vezeti el a viharokat.</p>
               <p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
               <p>- Gyermek? - kacagott vállat vonva. - Rozáli tizenkettőig meg se állna. De nem,
                  Dávid. Én nem akarok gyermeket. Arról se tehetek, hogy élek... Nem kérdeztek
                  meg... De én semmire se becsülöm az életet, érted?... Nem, nem... mért lennék oka
                  egy csomó bajnak, kínnak?... Éngem senki se vádoljon majd!... Lehet, azt hiszed,
                  bolond vagyok, tán gazember is... Ez az én filozófiám, Dávid!... Ha rajtam állna,
                  kipusztulna az emberiség s nem volna kár!...</p>
               <p>- Sohse hittem volna, hogy pessimista vagy! - csodálkoztam.</p>
               <p>- Fenét! - legyintett Imre. - Élek, ahogy tudok. Nem törődöm én nagy dolgokkal.
                  Ilyen vagyok s punktum... Egyébként mondani akartam, hogy tavaszra bekö(ltözöm)
                  (Vás)árhelyre. Házat vettem a Poklos-utcában. Jól járt a kártya mostanában. Rozáli
                  ugyan zsörtöl, hogy ilyen pénzen vett ház nem marad meg... De, Dávid, azt tartom
                  én, hogy a kártya nem jótékonysági mulatság, ne bújjon oda, aki a bőrit
                  félti!...</p>
               <p>- S mi lesz Rozálival? - hagytam megjegyzés nélkül egyebeket.</p>
               <p>- Remélem, csak velem jön! - vont vállat Imre. - Végtére úriasszony. Legalább
                  télire, mert a nyarat azután is itt tölthetjük. Te, Dávid, megkérnélek, beszélj
                  vele. Egyezzünk meg felibe. Ősztől tavaszig éljen ott velem, ahogy hozzánk való.
                  Tavasztól aztán, nem bánom, gazdálkodja ki magát itt, ahogy akarja... Ugye, ezt
                  csak elfogadhatja?... De várj! Mást is akarok... Te a nyárra úgyis hazajössz,
                  végleg... Az öregúr is belátja, ez a helyes... Rád bíznám szívesen a gazdaság
                  intézését, megegyezünk testvériesen. S mert ez a nagy hombár ház megürül, akár itt
                  lakhatnátok majd Lilával. Nekünk, nyárára, el lehet belőle rekeszteni egy-két
                  szobát... Nó, sógor...</p>
               <p>- Köszönöm, Imre - nyujtottam kezemet feld(obbanó szív)vel. - Becsületes ajánlat,
                  meggondolom!... - - - ágyamban elmélkedve, behunyt szemmel. Hej, Lilám, ha úgy
                  volna!... Másként volna, mint Rozálinál... Akármilyen vékonyka vagy édes
                  liliomszálom, vagy kilenc buksi Ernyei nékem igen tetszenék tőled, fiúcska,
                  leányka, egyre-másra, ha te is akarod... S ha egyszer szép szemérmesen a karomba
                  símulsz!... (Itt két sor vastagon át van húzva.)</p>
               <p>- - - ez az ördög rúgja a bordámat! Bárcsak ne ébresztette volna fel bennem az a
                  szépséges leány!... Lilám, vívj meg vele, angyali ártatlanságoddal, édes, szelíd
                  boldogságot ígérő tisztaságoddal!... Hiú képzelgések, miért gyötörtök mégis... Ha
                  csak károgni tudnék, mint a varjú, be jobb volna nekem s neked is, szegény
                  Lilám!...</p>
               <p>Igaz, Ferenc gróf többet nem szólt erről s én...</p>
               <p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
               <p> 19. Január. Egy hete házibálok, minden éjjel, családoknál. Jó volna legalább egy
                  éccakát átaludni. Farkas is olyan, mint egy gyertyaszál, fehér, vékony s alig
                  pislog. Már tudja szegény feje, hogy Korniss Anna elrepül, aranyos hintóban,
                  üvegkastélyba. Azért öli magát táncba, kurizálásba, ivásba. Igen nézegetett a
                  fiókjába minap, azért, mikor hazament szülőihez, mi Muzsnaival felnyitók a fiókot
                  s a nagy fene pisztolyt szépen kiloptuk belőle. Még kárt tenne magában ez a drága
                  kölyök!</p>
               <p>De most egyébről! Harmadnapja, csikorgó éjjel mégis megszöktünk egyik bálból,
                  Horváth Gazsi, Nagy Dani, Farkas s én. Éspedig Daniért, mert a szerencsétlen vért
                  köpött a zsebkendőjébe egy keringő után. Sárga lett, mint a szűrt viasz s
                  elvágódik, ha meg nem kapjuk. Hamar bundába fogtuk s vittük haza, a piac északi
                  során, a Ferences zárda iránt. Annak közelébe jutva, látjuk, hogy szembe jő egy
                  csoport ember, mintha lopakodna, ide-oda nézegetve. Mi is hamar béhúzódtunk egy
                  kapu alá, takarva Danit a széltől s könyörögve neki, hogy tartsa a köhögést.
                  Tartotta szegény, nagy kínnal hörögve. Azok az emberek mellettünk siettek el s mi
                  nagy csodálatunkra ismerők meg köztük Topler Simon tanácsnokot, professzor
                  Törököt, Albert János tiszteletest s a kedves fiatal Horváth Károlyt. A zárda
                  ajtaján kopogtak s az nyomban kinyilt, elnyelve őket.</p>
               <p>- Rafihoz mennek, Andrási Rafaelhez - suttogta Farkas. - Rafi a gvárdián...
                  Főember, úgy hallám, azokban a dogokban...</p>
               <p>- Szerencsétlenek! - morogta Gáspár. - Hát még mindíg?...</p>
               <p>Tegnap este aztán összetalálkoztunk egy családi körben Horváth Károllyal. Mihelyt
                  adódott, félrevontuk s mintha poharaznánk, nagy kacagások közt megkérdeztük, mi
                  volt a zárdában, mert lám, mi véletlenül tudunk róla, hogy ott jártak s hátha más
                  is, valami spicli?... Horváth K. mosolyogva legyintett: „Ne féljetek. Az egész
                  dolognak vége lesz nemsokára, úgy látom. Nem is volt soha életrevaló.”</p>
               <p>Ezen megnyugodtunk s reggelig táncoltunk, Horváth K. volt köztünk a legtüzesebb.
                  (Danit Muzsnai virrasztotta a cétusban. Könnyebben szuszog.)</p>
               <p> 22. Január. Lilám megijesztett. Didergett, mint a hideglelős beteg, mikor tegnap
                  este belépve, megcsókoltam a kezét. A gyermekek aludtak, Bándi bátyám csodaképpen
                  nem volt otthon, pedig fertály kilenc lehetett.</p>
               <p>- Édesapám rossz hírt kapott - vacogta Lila. - Valami nagy baj készül. Professzor
                  Törökhöz szaladt, figyelmeztetni, hogy vigyázzon...</p>
               <p>- De mi lehet az, Lilám? - ültem melléje a kanapéra s csendesen magamhoz vontam
                  reszkető vállait. Annyira odavolt, hogy felejtette szokott ellenállását. Nó én nem
                  lévén fából, éltem az alkalommal s szorosabban fogtam, hogy melegedjék kicsit. Az
                  aranyos hajába is aprókat csókoltam, nem ügyelte, így hát a szép domború homlokára
                  tértem s erre ijedten belém kapaszkodott. Jól van, gondolám, ez nem taszítás, az
                  arcába hajoltam s ahogy hátrakapta, éppen az orrocskája hegyét találtam el a
                  csókkal.</p>
               <p>- Ne, Dávid, - szepegett az én madárkám - ne helytelenkedj most... Úgy
                  féltelek!...</p>
               <p>- Éngem-é, gyönyörűm? - duruzsoltam a kicsi fülébe. - S mitől, nó? (A fülét se
                  tudta megmenteni, hiába csavargatta azt a makacs hattyúnyakát.)</p>
               <p>- Ó, Dávid... Ne!... Hallgass ide, nó!... Édesapám megtudta, hogy sokakat
                  béfognak... Diákokról is beszéltek neki... Valami összeesküvést fedeztek fel...
                  Igazán!.. Ne, Dávid!... Mondd meg lelkedre: benne voltál?...</p>
               <p>Kőből lett volna az az ember, aki a Lila két nagy kék szeméről a tiszta gyémánt
                  könnycseppeket le nem csókolja!... Én nem voltam kőből!...</p>
               <p>- Ne félj, szívem - csókolgattam lecsukott pilláit. - Nem vagyok én benne
                  semmibe!... Ne félj!... - Sóhajtva hajtotta hátra a fejét, a karomra. Ó, hogy a jó
                  Isten áldja meg, aki ezzel a bolond hírrel megijesztette!... Hogy jutottam volna
                  másként a sóhajtó bársony-szirom ajkaihoz? S hogy csókolgathattam volna ezeket a
                  szegény, hideg szirmocskákat addig s addig, amíg tüzessé nem virultak s önfeledten
                  nem viszonozták vigasztalásomat?... Nó végre, Lilám, te kemény Vesta-szűz, csak
                  ellankadtál a karjaimban s egyszer mégis édesded puhán hagytad nádszál-derekadat,
                  gyöngéd kis kebleidet a te gonosz szeretődhöz símulni!...</p>
               <p>A boldogságot magát tartottam a karomban, igen, éreztem ezt, Lilám!... Ládd-é, ha
                  mindíg ilyen volnál, soha bolond álmok el nem röpíthetnének tőled!... Lila,
                  ajánlom, légy a feleségem gyorsan!... Ments meg engem tulajdon önmagamtól,
                  Lila!...</p>
               <p>De dologra!... Fájdalom, igen hamar hallók a kiskapu csattanását s a sietős
                  lépéseket... Lila sikoltott egyet, kitépte magát ölelésemből s hajához kapva,
                  nyakra-főre kirohant a szobából.</p>
               <p>Bándi bátyám jött, de nem egyedül, sőt legnagyobb ámulatomra, Imrével...</p>
               <p>Imre a kollégyomban keresett engem, de nem találván, erre sietett s az utcán
                  találkozott Bándi bátyámmal. Megkérte, hogy bejöhessen.</p>
               <p>- Azért kereslek, mint a tűt, - esett nekem - hogy mondd meg tisztán: van valami
                  közöd titkos összeesküvéshez?</p>
               <p>- Nincs - feleltem. - Régen tudtam valamiket, de engem már akkor kihagytak, mikor
                  még Gerléden lapultam. Mióta ismét kollégyomba vagyok, semmibe nem
                  elegyedtem...</p>
               <p>- Úgy! - szusszant fel Imre. - Hál’ Istennek!... Amit valaha tudtál, azt is
                  felejtsd el, érted?... Talán most kimaradsz a dologból!...</p>
               <p>Bándi bátyám reszkető lábakkal ereszkedett egy székbe, homlokát törülgetve nagy
                  kockás zsebkendőjével.</p>
               <p>- Tessék leülni, Pókai úr! - intett Imrének. - Reám úgy nézett, mintha előbb azt
                  hitte volna, én öltem meg valakijét s most reménykedik, hogy tán mégse...</p>
               <p>- Köszönöm, Bándi úr - hajolt meg Imre. - Nem zavarnám. Tudom, nem vagyunk egy
                  véleményen, sok minden felől.</p>
               <p>- Az igaz, Pókai úr! - hagyta helyben ő. - De most egy dologban futottunk,
                  függesszük fel hát ma estére a hadiállapotot. Tessék!</p>
               <p>- Én nem is hadakozom! - mosolygott Imre s leült.</p>
               <p>Lila is előlebegett, a kis álszent, csoda ártatlan arculattal s igen rendes
                  hajzattal, öltözetben. Minden asszonyféle született ámító! - gondoltam magamban,
                  befelé mosolyogva.</p>
               <p>Imrét, jól láttam, megdöbbentette, hogy milyen szép szűz az én Lilám. Mint nagy
                  gavallér, mindjárt bókolt is neki s Lila szendén felelgetett, de a nyelvecskéje
                  tűhegyű volt. Imre ezt tudta méltányolni s tűzbe jött tőle. Csak tátottam a
                  számat, hogy vele Lila egy-kettőre milyen beszédes lett... Közben Bándi bátyám
                  elémtördelte, hogy Kebelei Nagy Samu úr hozta a hírt, neki régi barátja, a
                  befogatások elhatározásáról. Ő is ludas lévén, nem mert Törökhöz menni, hanem
                  Bándi bátyámat kérte meg: szaladjon s intse, tegyen el szem elől mindent, ami
                  gyanús vagy több lehet. Mert Törökre mennek rá legelőbb, őt tudják itt a fejnek.
                  Szökni azonban ne próbáljon, mert figyelik s még rosszabb dolga lesz. Tagadni, ez
                  az egyetlen!... Nagy Samu a diákokat is félti, engem is... De ha úgy van, ahogy
                  mondom, akkor nem lehet bántásom!</p>
               <p>Lilával csak egy hosszú pillantást válthattunk búcsúzáskor, de ahogy lehúnyta a
                  szemeit, az több volt nekem mindennél.</p>
               <p>Imrével együtt távoztunk s útközben elsuttogta, hogy székházbeli barátja tudatta
                  vele: készítik a listát s az elfogatási parancsokat. Az illető még nem tudja, kik
                  vannak kipécézve, csak hallott Törökről s másokról és hogy fiatalemberek is
                  bekerülnek... Erre gondolá Imre, hogy ezek diákok lesznek s tán én is
                  köztük...</p>
               <p>Isten látja, nyugodt vagyok. Nyilt harcon szívesen véreznék, de az efféle
                  titkosságot, mióta beleláttam, nem helyeslem.</p>
               <p>Ezt a könyvecskét ma este odaadom Muzsnainak, ő minden zugot ismer a Kollégyomban,
                  dugja el. Talán a könyvtárban tud neki jó helyet.</p>
               <p> 30. Január. Ma végre visszakértem Muzsnaitól ezt a könyvecskét. A fergeteg
                  elvonult felőlünk, a Kollégyomot nem is érte. Feljegyzem röviden, mi történt?
                  23-án egész nap azon rágódtunk a körben, elfognak-e minket is s ha igen, mit
                  valljunk, mit ne? Az jött ki belőle, hogy egyikünk se részes a dologban, puszta
                  hallomások utóvégre nem számítanak s azokról jobb lesz teljesen tudatlannak
                  mutatkozni, nem magunkért, hanem hogy másokat be ne mártsunk. Demjén Lajos,
                  szegény feje, nem volt közöttünk, végig együtt maradt professzor Törökkel annak
                  szállásán. Sejtem azt is, hogy baráti szeretetből tartotta magát távol, nehogy
                  ártson nekünk, ha köztünk látják. Mi öregebbek, akik a háború sok nyomorúságát
                  kiállottuk, nem riadoztunk a bajtól, csak Danit sajnáltuk, ha tömlöcbe kerülne,
                  mert rossz bőrben volt, állandó forróság gyötörte s alig állt a lábán. Farkast,
                  fiatalságáért szántuk volna, noha ő bátor gyerek s egy kicsit még mintha örülne is
                  az izgalomnak, úgy tetszett.</p>
               <p>A professzorok között is észlelhettük a nyugtalanságot. Török János nem is jött
                  fel aznap prelegálni, a többiek pedig csak immel-ámmal tartották kurzusaikat,
                  látszott, hogy máshol jár az eszük. A kicsiket a szobákban őrizték s az épületet
                  egy se hagyhatta el. Nem felejtem soha a furcsa nyomást, ami a csendben,
                  szorongásban ott feküdt a Kollégyomon. De végre este lett s lefeküdtünk, hánykódni
                  az ágyban, tépelődve.</p>
               <p>24-én kora reggel szaladt végig a hír a cétusokon, hogy aminek meg kelle lennie,
                  meglett: éjfél után rámentek professzor Török házára s őt elfogták. Mi hirtelen
                  magunkra hányván ruháinkat, lefutottunk a kapuba. A Sáros-utcán hömpölygött fel a
                  katonaság éppen, akkora erő, mintha utcai harcba akarnák vetni s nem fegyvertelen
                  polgárok megfogására. Török házát is, mint később hallók, valami negyven fegyveres
                  rohanta meg éjszaka. Ezek a bátor vitézek tán azt hitték, maga Bem apó várja őket,
                  egész seregével! Szentül meg voltunk győződve, hogy a Kollégyom ellen jő a had, de
                  kettévált s míg az egyik fele lefelé trappolt a Szent Miklós-utcán, a másik a
                  Kollégyomtól odébb megállt s a Székház előtt zárta el az utat, keresztbe. Csak
                  egy tiszt jött szakaszával hozzánk, bekergetvén minket s pattogva rendelte, hogy a
                  kaput be kell csukni, senki azon ki s bé nem léphet!... Így zárattak le minden
                  kaput, ablakot a két soron végig, utcahosszt. Mi aztán a kisebbik épület ablakaiba
                  gyűlve leskelődtünk kifelé s láthattuk, hogy a házakban is így van: ijedt arcok
                  villantak el itt is, ott is a függönyök árnyékában.</p>
               <p>Délig egyebet nem láttunk, mint a töméntelen katonaságot, az úttesten le-fel
                  cirkáló zsandár-őrjáratokat és olykor a Székház körül összeverődő tisztek
                  szivarozó, gesztikuláló csoportjait. Később megtudtuk, hogy Törököt és Demjént
                  (aki náluk volt akkor éjjel) a professzor lakásán vallatták egész délelőtt s csak
                  délben vitték be a várba, talán a Fazekas-utcán, mert ezt nem láttuk.</p>
               <p>Ebéd után az utcazár megszűnt, a katonaság elvonult s csak őrjáratok maradtak. Mi
                  is kimehettünk, amiből az látszott, hogy felőlünk a veszedelem elmult.</p>
               <p>Farkassal siettünk lefele, én Liláékhoz, ő a szüleihez. A Tékáig jutottunk, mikor
                  legnagyobb meglepetésünkre s örömünkre Horváth Károly vágott át az utcán, a Tábla
                  felől. Ahogy meglátott, nekünk szaladt ő is.</p>
               <p>- Hát te?... Hát téged nem?... Hál’ Istennek! - ölelgettük.</p>
               <p>- Úgy látszik, - mosolygott - én nem kellek nekik! De Törököt befogták s a várba
                  vitték... Miért?... Úgy értem, hogy tudhatták: ő már lemondott róla s le is fújta
                  mindenkinél, akihez elérhetett... Hiszen mondtam nektek: a zárdában, akkor, ebben
                  egyeztünk meg. Végre Török is meggyőződött róla, hogy mit ér az egész?... Mégis,
                  Demjénnel együtt, mint országos latrokat hurcolták be... Pedig hajnal óta
                  vallatták s tisztán kivehették belőlök: a világon semmi ténybeli dolgot nem tettek
                  s nem is akarnak... Én ismerem tábornok Schobelt, a városparancsnokot...
                  Felvilágosult, józan ember... Megyek hozzá, barátaim, most éppen... Beszélni
                  akarok vele... Helyezze szabadlábra őket, leteszek akármekkora biztosítékot értük,
                  hogy nem szöknek el s tárgyalják le az ügyet tisztességesen, hozzáértő védők
                  meghallgatásával... Ilyen férfiút, mint Török, mégse lehet láncon tartani...</p>
               <p>- Te bízol abban a Schobelben? - kérdeztem fejcsóválva. - Hátha oroszlán
                  barlangjába dugod a fejed s Törökön se segíthetsz?...</p>
               <p>- Bízom? - vont vállat Károly. - Nem bízom úgy, mint barátban, persze. De
                  tudjátok, hogy ez az ember érintkezést kezdett itt magyar urakkal. Megértést
                  akart, a maga módján. Én is így találkoztam vele egy társaságban. A józan eszében
                  bízom, a belátásában, hogy így nem munkálja a szándékait... S mit kérek? Mondom
                  csak annyit, hogy ne tartsa tömlöcben őket. Tisztázzák a dolgot, így többre mennek
                  ők is!</p>
               <p>- Ne menj! - tette kezét a karjára Farkas. - Vagy legalább beszélj előbb másokkal
                  is róla... Menjetek többen, olyanok, akikkel Schobel kereste a megértést...</p>
               <p>- Arra nincs idő! - rázta fejét Károly. - Nekem különben is haza kell sietnem
                  Háromszékre, hogy leintsem a forrófejűeket, elvágjam az egész dolgot. Így
                  beszéltük meg tegnap Törökkel... Isten veletek, ha végeztem, még megkereslek!</p>
               <p>- Akkor veled megyek! - kiáltott Farkas. - Jobb, ha tanúd van...</p>
               <p>- Gyere! - biccentett Károly s azzal indultak is gyorsan, búcsút intve nekem.</p>
               <p>Ez a fordulat olyan hirtelen történt, hogy szóhoz se juthattam. Pedig szerettem
                  volna Károlyt is, de legalább Farkast visszatartani.</p>
               <p>Liláéknál Imre várt reám. Gondolta, hogy idejövök. Megmondta, hogy se én, se,
                  Demjént kivéve, más diák nincs a listán ezúttal. De elfogták Topler Simon és
                  Dobolyi Sándor tanácsnokokat, Andrási Rafael gvárdiánt, Albert Jánost, a papot s
                  még másokat is; Kebelei Nagy Samuért, Gálfi Mihályért pedig már útban vannak. De
                  egész Erdélyben mindenütt lesznek befogások, a parancsok kimentek. Háromszékről is
                  behozzák Horváth Károlyt, őt főembernek gyanítják...</p>
               <p>- Horváth Károlyt? - kiáltottam rémülten. - Az a szerencsétlen egyenesen a
                  markukba futott! - S elmondtam, hogy az előbb mi történt.</p>
               <p>- Akkor vége neki! - szólt Imre. - S Horváth erősen téved, különben is. Ahogy
                  nekem megsúgták, itt gonosz dolog készül. Látja jól Heydte is, Schobel is, hogy
                  nagy veszedelem nincs s el is aludt volna. Schobel hagyni is akarta, csak
                  figyelmeztetni a főiket, szereljék le az egészet. Heydte már nem ilyen, ő
                  érdemeket akar szerezni, előlépést, kitüntetést... De még ő se az igazi... Herceg
                  Schwarzenberg Félix, a bécsi kormány feje, az erdélyi helytartó testvére az, aki
                  az ifjú császár ijesztésére, ujja körül forgatására nagy összeesküvés
                  leleplezését, megtörését kívánja jelenteni... S tőle jött a szigorú parancs:
                  bűnösöket, nagy bűnösöket, minél többet fogni be s ítélni el keményen!... Így van
                  ez! - nézett Bándi bátyámra s reám. - Bolondság volt, amibe belemásztak az
                  itteniek, de a bécsiek szándéka egyenesen gazság!</p>
               <p>- Örvendek, hogy így látja a bécsieket - jegyezte meg csendesen Bándi bátyám.</p>
               <p>- Fájdalom, ezzel nem segítünk a bajon! - hajolt meg Imre. - Ez csak a tehetetlen
                  kívülállók véleménye.</p>
               <p>Este aztán megtudtam Farkastól, hogy Imre igazat szólt.</p>
               <p>Egészen a tábornok ajtójáig jutott Horváth Károllyal s béjelenték magukat. De a
                  segédtiszt azzal jött vissza, hogy Őexcellenciája csak Herr Horváthot kéreti, Herr
                  Deákkal nincs módjában beszélni. Farkas mégis ott maradt az előszobában s a
                  segédtiszt hagyta, bement Károllyal a parancsnokhoz. Ott ődöngött Farkas tán
                  órahosszat is, míg a segédtiszt visszakerült. Csodálkozott, hogy mire vár. Ő
                  mondá, hogy barátjára. A fiatal katona nem volt se gőgös, se durva. Szelíden a
                  vállára tette kezét s úgy mondta: „Ne várja tovább, Herr... A barátját
                  Őexcellenciája letartóztatta. Van másik ajtó is, amin elvihették a börtönbe, nicht
                  wahr? Jobb, ha Herr... hazamegy. Örüljön, hogy megteheti. A barátjáért már elment
                  volt a parancs oda, ahol lakik. De íme, maga jelentkezett. Így rövidebb,
                  egyszerűbb lett a dolog. Adieu!”</p>
               <p>A város és a kollégyom még napokig hullámzott, borzadozott, amíg lassan
                  lecsendesült. A foglyokat különben csakhamar Szebenbe szállították, éjjel,
                  titokban. Vége lett a reménykedéseknek, amiket sokan tápláltak, hogy ártatlanok
                  lévén, elengedik őket. Szeben: ez az engesztelhetetlen, kőkemény bosszút
                  jelentette minden magyarnak...</p>
               <p>A kör tagjai, immár szegény Demjén nélkül, önmagunkra nézve lassacskán
                  megnyugodtunk. Hiszen őrültség is lett volna minket vádolni, büntetni. Kicsi
                  emberek is vagyunk mi, hála Istennek, észre se vesz a hatalom, megtalálta
                  bűnbakjait a nálunk sokkalta különbekben, derekabbakban. A jóságos Isten őrizze
                  meg őket!...</p>
               <p>Csak Horváth Gazsi töpreng sötéten s jósolja, hogy nincs még vége, ahogy ő az
                  osztrákot ismeri... De Gazsi mindíg pessimista volt.</p>
               <p> 17. Február. Egyszerre kétfelől is furcsa hírt vettünk. Farkas egy családnál
                  hallotta, én Imrétől. Amit Imre mond, azt már megtanultam igaznak venni. A hír
                  pedig az, hogy Biró Mihályt elfogták Kisgörgényben s Szebenbe szállították.
                  Farkas, jó lélek, mindjárt kijelentette, hogy lám, mégse volt igaz a gyanúsítás s
                  kérjünk bocsánatot lelkünkben Birótól, mert őszinte volt a beszéde s a
                  forgolódása, igaz hazafi ő is. De Gazsi megmaradt vén károgó hollónak, ő hajlandó
                  azt hinni, hogy Biró maga fogatta el magát, a hatalommal megegyezve, egyrészt,
                  hogy aljasságát a magyarok előtt fehérre mossa, másrészt valami további gazság
                  céljából, ami majd kisül. Imre is furcsállotta az esetet, nem tiszta ügy, azt
                  mondta s engem faggatott, mit is beszéltünk akkor Biróval?... Már alig is
                  emlékeztem, ebből a könyvecskéből kerestem ki neki. Imre csak hümmgetett rá.</p>
               <p>A foglyok Szebenben nem vallanak, - ezt suttogják a városban - a haditörvényszék
                  semmit se tud rájuk sütni. Bárcsak igaz lenne!</p>
               <p> (Dátum nélkül.) Gyászlobogókat tűztek ki a Székházra, a várbástyákra,
                  kényszerítették a Kollégyomot is, hogy ezt tegye. Meghalt Schwarzenberg Félix
                  herceg Bécsben. (Nehezen sajnálom!) Bándi bátyám hallotta, hogy mit rebesgetnek
                  erről: mérgibe’ halt meg. Mert februáriusban egy tanács lett volna Bécsben,
                  melyen a herceg azt követelte, hogy minden elfogottra, ha csak annyi derül is ki
                  róla: tudott a dologról, kötélhalál mondassék ki. De a hadi miniszter, Gyulai ezt
                  ellenezte s mások is. A herceg ezen annyira dühbejött, hogy őrjöngeni kezdett,
                  elájult s többé nem is látták a tanácsban. Most aztán bele is halt. De ebből
                  látszik, Bándi bátyám szerint is, hogy biza a dolog nem aludt el, ugyancsak ébren
                  tartják s készül a bosszúállás.</p>
               <p> 15. Március. Szabadság születésnapja, köszöntelek!... És siratlak: megölt égi
                  kisded, Szabadság!... Vaj’ feltámadsz-e valaha?</p>
               <p>Lilám elővette rejtett nemzetiszínű szalagcsokrát s a keblére tűzte. A hazáért
                  eltűrte azt is, hogy a drága szalagot ott a szíve felett megcsókolgassam. Bándi
                  bátyámmal a nagy napokra emlékeztünk, könnyek s lelkesedés között.</p>
               <p>Ez a drága ötéves Janka, ördögfióka egyébként, mint ezüstcsengettyű, elénekelte a
                  térdemen, amire Lila tanította: „Kossuth Lajos azt izente”. Sőt már Esztike is
                  beleselypített itt-ott, mint valami kis tücsök.</p>
               <p>Janka, ahogy befejezte, mindjárt az ajkára is tette ujjacskáját:</p>
               <p>- Ne monj med zsandájnak, Dávid báci!</p>
               <p>Így ünnepeltünk.</p>
               <p>Az idő gyönyörűen kinyílt s ha így tart, Bándi bátyám a napokban kimegy Gerlédre,
                  meglátogatni apámékat.</p>
               <p> 28. Március. Ma délután Lilánál voltam, együtt vártuk estére apja hazaérkezését
                  Gerlédről. Janka csak kétszer pofozta fel Esztikét s ő maga legfennebb háromszor
                  esett az orrára. A szokotthoz képest tehát csendes óráink voltak, s én a
                  könyvecskémből olvastam fel egyet-mást Lilának, míg ő varrogatott.</p>
               <p>- Féltékeny vagyok erre a könyvecskére! - mosolygott egyszer. - Nekem sohse mondod
                  el ilyen szépen, igazán!...</p>
               <p>Igyekeztem megbékíteni s ő békülgetett. Lilám szép lassan nyílik, mint a bimbó a
                  napsugárban. Már nem olyan húzódozó, rátarti s makacs, mint régebben. Miért is?
                  Szokni kell már neki ahhoz, hogy három-négy hónap mulva férj s feleség
                  leszünk.</p>
               <p>De egyszer csak nagyon elkomolyodott, mélyen a szemembe nézett s úgy suttogta:</p>
               <p>- Dávidom!... Lehet, hogy édesapám elintézte már... s csakugyan a tied lehetek,
                  hamarosan... El kell döntsd hát te is, édesem!... Tudom, tudom, becsületes ember
                  vagy s tán... egy kicsit... szeretsz is!... Nem, ne szólj most!... Hallgass rám,
                  Dávidom!... Nem rólam van szó, az életem egyedül a tiéd... Nekem már nem kell
                  dönteni... De én sokat gondolkoztam elejtett szavaidon, tán titkolni is akartad
                  előttem, én mégis jól tudom: fordulhatna úgy is, hogy te a messzi nagy világban
                  járj s híres énekes légy!... Ó, Dávidom, sokszor úgy félek, én töröm le a
                  szárnyadat!...</p>
               <p>Mit szólhattam volna ezekre a sejtő szavakra?... Sohase értettem a
                  színleléshez.</p>
               <p>- Hidd el, hogy igazán szeretlek! - csak ennyit. S a haját símogattam, kis kezét
                  szorongattam.</p>
               <p>- Úgy el-elképzelem, - rebegte - a sose látott messzi városokat s téged, ahogy
                  ünnepelnek bennük! Mi vagyok én, szegény semmi leány, hogy megkösselek?...</p>
               <p>- Nézd Lilám, - sóhajtottam - egyszer a Kísértő még az Úr Krisztust is
                  megkörnyékezte s hát engem, nyomorult férget, hogyne? Mér hazudnék? Sokszor jön
                  hozzám álmomban, mostanság is... De arról nem is beszélve, hogy rátermettem-e
                  igazán valami nagyra, megnyugodtam azon s nyugodj meg te is: a Gondviselő Isten
                  bezárta előttem az útat. Hogy is lehetne kijutni a világba ebből a vasketrecből?
                  Álom ez, Lilám... Én már csak neked énekelek ezután, szívem!...</p>
               <p>- Édesem! - könnyezett Lila, a vállamra hajtva fejét. - Elhiszem neked! Jó, hogy
                  te ilyen igaz ember vagy... jobb így!... De ha valaha... Dávid, ha valaha kinyílik
                  az ajtó: nem bánod meg? Nem fogsz tehernek érezni engem?... Ó, ha úgy lenne, értsd
                  meg, Istenre mondom: jobban szeretlek, mintsem hogy megöljem a lelkedet... Ígérd
                  meg, ígérd meg, hogy akkor megmondod nekem!... S tudd ezt az egyet: repülhetsz,
                  aggodalom nélkül!... Én várni foglak hűségesen, amíg visszajössz!... Hiszem, hogy
                  nálam fogsz megpihenni majd, a végén! Ezt el kellett mondanom, most, mikor még
                  lehet...</p>
               <p>- Igen szent nekem!... Igen jó, nemes!... - szégyenkeztem a szavain. Tiszta csoda,
                  hogy így gondolkozik s így tud beszélni!... Meg fogom zabolázni az eszem legelését
                  én is!... Ez a leány többet ér az egész világ minden dicsőségénél! Nem, nem
                  röpdösök sorsom ellen: itt kell nekem véle élnem jóban-rosszban... Ez az én hazám,
                  végzetem s az övé is!... Milyen jó az Isten, hogy ilyen mézzel édesíti nekem a
                  keserű világot!</p>
               <p>- Az Isten megsegít, szívem, - csókoltam le ajkait - hogy életünk végéig csak azt
                  mondhassam neked: köszönöm, hogy társam lettél!</p>
               <p>Szent csendességben hallgattuk ezután egymás szívének összedobbanását.</p>
               <p>Bándi bátyám vacsoraidőre érkezett. Tisztes, illemes férfiú létére előbb
                  nyugalmasan megvacsorázott velünk s kikérdezte Lilát a három nap eseményeiről,
                  amíg távol volt, a kicsik egészségéről s minden egyébről. Én meg arról referáltam,
                  hogy mi hír a városon? Csak ezután tért rá őkegyelme a fődologra, de a maga
                  módján, elrészletezve az Ernyei-család minden tagjának állapotát, a ház s a
                  gazdaság dolgait. Tolmácsolta ezek után az üdvözléseket s jóegészség-kívánásokat.
                  Megtudtam, hogy apám testileg nem beteg, nincs megmondható betegsége, de a
                  világhoz kevés reménye van szegénynek s mintha az élet terhét megúnta volna.
                  Látszik, hogy nagy harca volt magával, de ez a harc már-már véget ért... Feladta a
                  küzdelmet, amit kitűzött céljaiért vívott. No, ő, Bándi bátyám, aztán igyekezett
                  vigasztalni, biztatni s mintha sikerült volna, harmadnap estére már egészen jól
                  elbeszélgettek. Úgyhogy, mikor Bándi bátyám a szekérbe ült a búcsúzóra még egyszer
                  kezet fogtak, apám megjegyezte: mégis jobban szeretné, ha én s Lila náluk laknánk,
                  nem az Imréék házában és hogy az esküvőt június végénél ne halogassuk
                  messzebb...</p>
               <p>...Eldőlt tehát a sorsunk, Lilám!...</p>
               <p> Április... Gazsinak és Imrének ismét igaza lett, ha a gonosz hírek megfelelnek a
                  valónak. Szebenből jött emberek suttogják, hogy a foglyok közül némelyek vallani
                  kezdenek, mikor Biróval szembesítették őket s ez kitálalta előttük az együtt
                  történt beszélgetéseiket. Biró általában minden fogolytársára rávallott s olyan
                  részleteket tárt ki, amiket többen nem tagadhattak. Csak, mint mondják, Kebelei
                  Nagy Samuval nem tudnak boldogulni a hóhérok. Pedig őt összerakták Biróval egy
                  cellába, hogy hátha álmában beszél ki valamit annak fülehallatára, vagy dühbejön
                  s szóváltás közben kipakol. Mert azt már „kopolás” által, a falakon keresztül
                  tudhatja, hogy társai Birót árulónak ítélik. De Nagy Samu igazi székely, tud
                  hallgatni, magát fékezni s ha muszáj szólania, ért ahhoz, hogy együgyűnek
                  lássák. Se reá, se ezredes Földvári Károlyra nem tudott Biró s rajta át az auditor
                  semmit rásütni. Hanem a többiek tőrbecsalása folytán új nevek kerültek ki s új
                  lista készül. Bizonyosan ismét béfogatások lesznek mindenfelé s úgy rebesgetik,
                  sokkal többet akarnak ezúttal elcsípni, mint januáriusban.</p>
               <p> (Dátum nélkül.) Imréék beköltöztek a Poklos-utcába, új házukba. Imre becsalta
                  Rozálit is, hogy bár nézze meg s ha tetszik, maradjon legalább egy hétig vele. De
                  már tíz napja itt volt, mikor Imre hívására én is megtekintettem a házat. Hát
                  szép, tágas szállás, van benne legalább öt nagy szoba s minden egyéb. Imre módisan
                  is rendezte bé, sok szép firhang, szőnyeg, tükör díszlik benne s mindenféle fínom
                  bútor. De leginkább Rozáli maga lepett meg. Ki van cserélve. Kacagva szaladt a
                  nyakamba s pirosan dicsekedte el, hogy mióta befészkelődtek, Imre, több egy
                  hetinél ki se lépett a kapun, mintha most volnának a mézesheteik. S meg is ígérte,
                  hogy ha vele marad, meglátja, nem kell neki senki, semmi más. Inkább egyedül
                  vagyok vele itt, mint Gerléden! - újjongott Rozáli. - Hogyne tennék a kedvére? -
                  Láttam is, hogy omló, könnyű városi csipkékbe öltözött s még az ajándékul kapott
                  függőket, pereceket, gyöngyöket, gyűrűket is felrakta magára.</p>
               <p>- Mondtam, ugye? - veregettem meg húgom boldogan ragyogó arcát. - Ez kellett
                  Imrének, ládd-é? Okosan teszed, Rozáli.</p>
               <p>- Ha ő ilyen édes, én is engedek neki! - helyeselt. - Elmegyek vele némely
                  házakhoz... De azért legelőször Lilához, tudod? Már alig várom, hogy
                  megismerjem.</p>
               <p>Míg ez a beszélgetés folyt, Imre előkerült a pincéből, ahova borért szaladt.
                  Csinos, tempós városi szobalány terített asztalt s főkötős szakácsné hozta be a
                  vacsorát. Jól elmulattunk együtt, majdnem éjfélig.</p>
               <p>- Tudod, édesapánk is akarta, hogy bejöjjek! - súgta meg húgom, mikor búcsúztam. -
                  Légy úriasszony, azt mondta. Az Ernyeiek úrnak születtek. Bár te folytasd, ha
                  teheted... Ő ilyen, nem tud belenyugodni, hogy elvesszünk a sárban... De azért
                  most csak darabig leszek itt, a gazdaságot nem hagyhatom. Mihelyt Imre egy kicsit
                  rámún, - kacsintott - repülök haza. Majd télire aztán visszajövök.</p>
               <p>Néhány nap mulva el is jött Lilához. Eltekintve attól, hogy szebbnek, gazdagabbnak
                  tartja magát az én kis galambomnál s ezt kicsit fitogtatja is, mint gyermek az új
                  játékát, egészen jól összemelegedtek. Lilám szeliden, kedvesen simult utána,
                  dícsérte ruháját, ékességeit, termetét, arcát, így aztán Rozáli teljesen behódolt
                  a végén s visszanyerte igazi, egyenes természetét vele szemben. Be áldott bárányka
                  is vagy te, Lilám!... Hogy magasztaltad nékem is Rozálit, mintha nem volnál
                  Istennek őnála sokkal szebben sikerült teremtése! Rozáli piros virágokkal rakott
                  izmos almafa Isten kertjében, van kérge is, férge is, de te hajnali harangvirág
                  vagy, édesem, melynek karcsú szára a kelyhében reszkető harmatcsepp súlyától is
                  meghajol...</p>
               <p> 16. Május. Édesanyám egy egész hétig bent volt Liláéknál. Az esküvőnk dolgait
                  beszélték meg, készítették elő. A lakodalmunkra édesapám is megígérte jövetelét,
                  ez a csoda jó hír, amit anyám hozott. De Lila még előbb kimegy majd anyámmal
                  Gerlédre, hogy ne éppen az esküvő napján ismerje meg őt szegény jó öregem.
                  Péter-Pálkor lészen azután a mi nagy napunk, úgy tűzték ki. Alig ment el
                  édesanyám, megjött az anyahelyettes is, akit Bándi bátyám kért fel, hogy segítsen
                  neki s Lilának a tömérdek dologban, ami ilyenkor van. Ez pedig Tekintetes Paniti
                  Jánosné, született Bodosi Jozéfa asszonyom, vagyis Pepi néni, ahogy hivatja magát.
                  Az ura édestestvére Lilám boldogult anyjának, ki szintén Lila volt s Esztike
                  születésekor, negyvennyolcban, halt el. Pepi néniék velem egyidős fia, Ferenc, a
                  háború után künn maradt Pesten s most végzi a professzori pályát ott. A kisebbik,
                  Gábor, viszont Áron öcsémmel egyidős, csakúgy otthon segít a gazdaságban, mint ő.
                  De ősszel Kollégyomba hozzák, nemes fiúnak tanulni kell s kivált ha olyan
                  tűz-eszű, mint Gábor, Pepi néni ítélete szerint. (Nó, én se nyugszom, míg Áron be
                  nem kerül a Kollégyomba!) A két fiú közt egy bokoralja leány virágzott, de már a
                  legkisebb is férjhez ment a télen, tizenötéves fejjel.</p>
               <p>- Csak beállított egy fiatal pap, Nagy Pista nevezetű - háborgott Pepi néni - s
                  azt mondta, viszi azt a taknyost! El is vitte, mert a szemtelen kis béka nem fért
                  a bőribe!...</p>
               <p>Pepi néni hát tapasztalatoktól roskadozva, egyébként azonban ugyancsak egyenes
                  háttal s pergő nyelvvel jött Bándi bátyám hívására, folytatni a férjhez adás
                  körüli művészetét. Vajból van a szíve ennek a katonás székely asszonynak, arra is
                  vállalkozott, hogy Jankát s Esztikét kiviszi Madarasra, ha Lila elrepült velem.
                  Amíg ilyen kicsik, nem lehetnek anyai gondozás nélkül s ő ért a leányokhoz, volt
                  része benne! Jó, jó, majd Liláéknál is lehetnek! - intette le a mi
                  közbeszólásunkat. - Egyelőre nem kell nektek ennek a szemfüles Jankának a
                  tanúsága... Hova a macskába futsz megint, te Lila?</p>
               <p>Bándi bátyám magában áldotta Pepi néni jó szívét, de tisztességből szabódott. Meg
                  is kapta a magáét:</p>
               <p>- Tám megházasodna inkább, Ézsaiás lelkem?... Csakhogy azt nem ajánlom magának!...
                  Az egy boldogult Lilán kívül nincs több asszony, aki papucs alá ne taposná!...</p>
               <p>Szegény angyali ember pirulva tiltakozott, először is egy új házasság szándéka,
                  azután meg a nyámnyilaság vádja ellen.</p>
               <p>- Nekem beszélhet! - intette le Pepi néni. - Nem való maga ebbe a világba!...
                  Amiért maga olyan jó s becsületes, mint valami református szent, ne higgye, hogy
                  az asszonyész felfogná azt s megbecsülné. Csak szegény Lilával volt magának olyan
                  szerencséje!...</p>
               <p>- Nem is akarok - védekezett Bándi bátyám. - Eszembe sincs! De mégse szép magától,
                  Pepi lelkem, hogy itt a gyermekeim előtt pipogyának festeget... S a szebblelkű női
                  nem védelmében is apellálok!...</p>
               <p>- Nem magát kicsinyítettem én, jól tudja, - pattogott Pepi néni - hanem tulajdon
                  nememet, a mait! Remélem, hogy ez a kicsi Lila nem afféle, sze’ a maga lánya s a
                  volt Liláé!... Nó, nem olyan vagy, lelkem, látom!... Csakhogy te nem lehetsz az
                  apád felesége!... Maga meg, Ézsaiás lelkem, hagyja a manóba a szebblelkű női
                  nemet!... A fellegekbe van az csak, ahol maga mindíg jár, ha efféléről van szó!...
                  Ott látta meg az órléáni szüzet is, akibe egykor halálig szerelmetes lett!...</p>
               <p>Szegény Bándi bátyám majd lefordult a székről erre. Lángolt az arca, gyermeki
                  módon szégyellte magát.</p>
               <p>- Pepi, Pepi! - hebegte. - Azt a régi történetet minek hozta elé?</p>
               <p>- Hát csak azért, hogy tudják meg ezek a fiatalok is, miféle csodaapjok van s még
                  jobban szeressék, tiszteljék érte!</p>
               <p>- Ugyan, Pepi!... Egyszerű ember vagyok én, tudja jól!...</p>
               <p>- Na csak azt ne mondja!... Ítéljetek ti! - fordult felénk. - Apátok ifjúkorában
                  úgy szomjúhozta a szépet, nagyot, hogy mikor franciául olvasta az órléáni szűz
                  históriáját, beteg lett a szerelmetes siratásába... Az én Jánosom kapta meg,
                  ugye, a Maros partján, már a víz felett volt a két lába, hogy belevesse magát. S
                  nem néki mondá-e, hogy nem akar élni ebben a világban, amelyik a szépet s szentet
                  máglyára küldi?... Alig tudá Jánosom elvonni a haláltól... S beteg volt utána
                  sokáig, majd elpusztult belé. Első volt az egész kollégyomban, professzornak
                  szánták... Azért is tették aztán leánytanítónak, hogy a durva fiúk ne bántsák a
                  lelkét!...</p>
               <p>- Lelkem édesapám! - sikoltotta Lila s zokogva ölelte át a nyakát. - Nincs
                  senkinek ilyen jó s drága apja, mint nekem!...</p>
               <p>- Rég volt az s nem is kellett volna... - dörmögte ő, Lila haját simogatva. - De
                  az igaz, fiaim, hogy Jeanne D’Arc-ot festegetém mindíg a leánykák elé, honleányi
                  példaképül... Te Lilám, édesanyád nevét kaptad, mint első. De elhalt legnagyobb
                  húgod s aztán Janka azét a szentét, csodásét... Bár olyan lélek nőne benne!...</p>
               <p> (A könyvecske egy dátumnélküli lapján, valószínűleg május végéről vagy június
                  elejéről.) Lila hozománya. Az ő kívánságára betű szerint bemásoltam ide arról a
                  jegyzékről, amelyet Pepi nénivel írtak össze, számbavételkor.</p>
               <p>1. Egy három fioku Diófa kaszten.</p>
               <p>2. Egy fiokos fenyőfa köntös tarto.</p>
               <p>3. Egy bikkfa lábu ágy.</p>
               <p>4. Egy nagy láda.</p>
               <p>5. Egy májlánder selyem köntös.</p>
               <p>6. Egy zöld batiz köntös.</p>
               <p>7. Két Orleán kék szinü köntös, két visitkével.</p>
               <p>8. Egy fejér mull köntös, Visitkével.</p>
               <p>9. Egy purdelin köntös.</p>
               <p>10. Egy rosa szin, és két viselő köntös.</p>
               <p>11. Két fejér új, -pergát, és gyolts fersing sat.</p>
               <p>12. Egy fekete nehéz morr schál.</p>
               <p>13. Egy fejér schál és egy fejér tulángli nagy keszkenő, nyári.</p>
               <p>14. Egy szőr schál és egy szőr nagy keszkenő, téli.</p>
               <p>15. Egy rosa szin könnyü selyem mantill.</p>
               <p>16. Egy Drap szin Orleán mantill.</p>
               <p>17. Egy kisded bársony keszkenő, és öt fejér ’seb kendő.</p>
               <p>18. Egy Szatingló Vikler ’s egy zöld Orleán burnosz.</p>
               <p>19. Egy téli selyem, és egy nyári fejér lószőres kalap.</p>
               <p>20. Egy nehéz kékes selyem bérlett napernyő.</p>
               <p>21. Asztalnemük: Egy hosszú abrasz, öt rövid vékony abrasz, négy sütő abrasz.
                  Huszonnégy asztal kendő ’s egy pár veres.</p>
               <p>22. Tizenkét kenderő kendő, nyoltz tányér törlő, öt takaró ruha.</p>
               <p>23. Ágy nemü: Két derekalj, nyolc párna, mindenik két-két hajjal; - melyek közzül
                  8 párna haj lengyolts stikkolt, 8 válisz. Egy mátrácz és két pergát ágy terittő.
                  Egy veres selyem és két orleán paplan. A paplanyokra két len gyolts, két pergát,
                  két gyapat gyolts lepedő. Négy gyapottas, négy kender alsó lepedő és két
                  surgyé.</p>
               <p>24. Hat len gyolts uj ing és egy pár háló rékli.</p>
               <p>25. Két réz gyertya tarto, egy koppantóval.</p>
               <p>26. Egy simittó réz két vassal.</p>
               <p>27. Egy réz mozsár.</p>
               <p>28. Hat darab pakkfont évő kalán, egy leveses és két kávés pakkfont kalán.</p>
               <p>29. Hat pár kés villástol.</p>
               <p>30. 12 porcellán tángyér, négy tál és két pár findzsia.</p>
               <p>31. Egy tükör. Hat zsák, egy általvető és két tarisnya.</p>
               <p>32. Egy ezüstbe foglalt lánc, fülbe valók, 3 gyürü és hat rend Kláris.</p>
               <p>Megesmerem Paniti Jánosnő szül. Bodosi Josefa mp. Édesapám jóságából Bándi Lila
                  mp.</p>
               <p> 12. Június. Farkas pünkösd óta megváltozott, hál’ Istennek. Toldalagon mulatott
                  Nyárádi Gáboréknál s egy szőke, kékszemű leányba szeretett. Így felejté Korniss
                  Anna éjhaját s fekete gyémántszemeit. Mostanság Horváth Gazsival készül a
                  vizsgákra s napjai szerelem és tanulás közt telnek. De Gazsi panaszolja, hogy a
                  kurzus felmondása közben is ki-kitér a szerelmesére és nehezen kanyarodik vissza a
                  studiumhoz. Így nem sokra mennek. Ezért ígérém, hogy holnap hajnalosan kimegyek
                  velük az ev. ref. temetőbe s kikérdem tőlük a tudományt, legalább felújítom én
                  is, amit már tavaly bevégeztem. Azt is megbeszéltük, hogy ha a leckével végeztünk,
                  én ebből a könyvecskéből megfrissítem nekik a dolgok emlékezetét, amik ebben a
                  nevezetes és sokban olyan szomorú tanesztendőben folytanak le. Nemsokára végleg
                  elválunk egymástól, ki erre, ki arra s ki tudja, mikor találkozunk?... Jó lesz még
                  egyszer együtt átgondolni mindazt, ami lelkünket összekötötte. Többet az esküvőig
                  nem is akarok írni könyvecskémbe s Isten után remélem, attól fogva se sokat, mert
                  jól mondá a bölcs, hogy a boldog embernek nincs története.</p>
               
            </div>
         </div>
         <div type="chapter">
            <head>MÁSODIK RÉSZ</head>
            <div type="chapter">
               <head>8.</head>
               <p>Rozáli nem sokáig állotta a városi dicsőséget, már április vége felé
                  haza-hazaszökdösött, májusban pedig, emlékezetem szerint, véglegesen itthon
                  ragadt. Lehányta magáról fínom ruháit, nagyot lélekzett, összerázkódott, mintha
                  bolond álomból ébredne s felszabadult ujjongással vetette testét-lelkét a falusi
                  munkába. Ha néha, esténként, átszaladt hozzánk, úgy beszélt vásárhelyi
                  társaságáról, mulatságáról, mint a visszatekintő józan ember az ittassága alatt
                  elkövetett dolgokról, kicsit szégyenkezve, kicsit magát csúfolva s kicsit
                  hitetlenkedő csodálkozással. Ahogy hallgattam, nekem is az volt az érzésem, hogy
                  néném valami mesét mond, olyan emberekről, akiknek élete tiszta hiábavalóság és
                  olyan eseményekről, amiknek nincs semmi értelme.</p>
               <p>Azt csak apám háta mögött suttogta el, hogy Imre azt tartja: az együttlétük nagy
                  szerencsét hozott rá, szinte ijesztő, mi tenger pénzt nyert a kártyán ezalatt.
                  Rozáli marékkal szedte ki reggelenkint zsebeiből a bankókat és seprűvel kotorta
                  össze ágyak, szekrények alól a tallérokat, amik szétgurultak, mikor ruháit
                  álmosan lehányta magáról. Többször megtörtént, hogy aranyak akadtak közte, sőt
                  egyszer gyönyörű drágaköves gyűrű is, amit Imre neki ajándékozott.</p>
               <p>Édesanyám utálta a kártyát s nagy aggódással kérte Rozálit, ne szédüljön meg ettől
                  az átkozott pénztől, inkább hozzá se érjen.</p>
               <p>- Dehogy is nem, édesanyám! - kacagott Rozáli. - Megegyeztem Imrével s egymásra
                  raktam, elzártam. Mindíg csak a negyedrészét hagytam nála, hogy továbbjátsszék
                  vele. Attól ne féljen, hogy én elkábulhatok s magamra öltözöm, vagy szétszórom
                  semmiségre. Földet, marhát veszek én azon, úgy biza!...</p>
               <p>- Egyszer fel a kerék, egyszer alá! - csóválta fejét édesanyám. - Hátha majd
                  veszíteni kezd Imre?... Nincs vége annak, fiam!...</p>
               <p>- Abban is megegyeztünk, hogy ha veszít, hol álljon meg; - legyintett Rozáli. -
                  Imre csoda egy ember, nem ugrik verembe. Hideg a feje, mint a jég! Ha játszik,
                  sohase jő indulatba, ezzel bolondítja meg a többit. Elégszer figyeltem a
                  kanapéról, miközben azok a városi tyúkok kotkodácsoltak a fülembe, hogy a
                  kártyaasztalnál kidülledt szemmel, szitkozódva, veresregyúlva, csuromra izzadva,
                  részegen, elvakulva vedlették le a bőrüket is Imrének. Ő meg csak hallgatott,
                  mosolygott, egy kortyot nem ivott közben s beseperte a nyereséget.</p>
               <p>- Nem félsz tőle? - borzadt össze édesanyám s magam is megrázkódtam, ahogy elém
                  képzeltem a jelenetet.</p>
               <p>- De... de... eleinte igazán elrémültem tőle! - vallotta néném. - Sze’ máskor nem
                  olyan, világért se. De ő maga magyarázta, egy éccaka, mikor látta, hogy húzódom...
                  izé... szóval megmagyarázta, hogy minden ember ilyen, valamiben. Hogy is mondta
                  csak?... Valahogy ilyenformán: még a legszelídebb, leggyengébb is olyan kemény
                  valamiben, hogy mikor arra kerül a sor, senki meg nem állhat előtte. Erről nem
                  tehet, se pedig ellene, semmit. Annak a baja, aki éppen ebben ütközik meg vele...
                  Így valahogy... Ezen aztán megnyugodtam. Kért is akkor, hogy maradjak vele,
                  mindíg, Vásárhelyt. Nem értem éppen, mit is mondott, de hát ő annyi furcsa
                  emberrel jő össze, tán köztük szedte fel a tudományát... hogy belőlem valami izé
                  sugároz ki, ami őt szerencséssé teszi... No, de én nem bírom ott!... Én is kemény
                  vagyok valamiben, ahogy ő mondta magáról, én a földet hódoltatom...</p>
               <p>Különben azt ígérte, június végére hazajő s egész késő őszig itt lesz velem.</p>
               <p>Lehet is, hogy Imre a Rozálinak tett ígérete szerint... került volna meg, azonban
                  jóval hamarabb érkezett, június 14-én hajnalban.</p>
               <p>Néném azelőtt való este arra kért, szaladnék át hozzá, mielőtt a magunk dolgára
                  sietnék, akármilyen korán, segíteni neki valamiben.</p>
               <p>Még csak szürkült, amikor ott voltam. De ő is felkelt már s javában csatározott a
                  szolgálókkal. Mire a nap kidugta fejét a temető sűrűjéből, készen is voltunk a
                  megbeszélt dologgal és éppen indulni akartam, mikor a kocsi robogását meghallottuk
                  s Imre bé is kanyarodott az udvarba, a ház elé.</p>
               <p>Gyűrötten, sápadtan tántorodott le az ülésről. Mikor Rozálit átölelte, jól láttam,
                  hogy reszket a karja. Keze, amit nekem nyujtott, hideg volt, szinte élettelen.</p>
               <p>Azt hittem, mindenét elvesztette a kártyán. Rozáli is effélét gondolhatott,
                  karikáranyílt, rémült szemmel meredt reá, szólni se tudott hirtelenében.</p>
               <p>Imre beintett minket a szobába. Egy székbe esett, mintha ina szakadt volna.</p>
               <p>- Dávid... börtönben! - lökte ki magából a hírt.</p>
               <p>Rozáli hang nélkül hanyatlott a kanapéra. Én fadarabként álltam, minden érzés
                  elhalt bennem. Csak a fülem zúgott kibírhatatlanul. Ebből a fülrepesztő zúgásból
                  kezdtem egyszer kihallani az Imre maga elé tördelt szavait:</p>
               <p>- Lehetetlen... Nem, semmit... A maga útján megy most már minden... s hová?</p>
               <p>Lassan jutottunk odáig, hogy faggatni próbáljuk: miként történt? De Imre a puszta
                  tényen kívül alig tudott valamit, látni semmit se látott belőle. Őt csak a sötét
                  jóslatok kólintották fejbe, amiket székházbeli ismerőse károgott a fülébe.</p>
               <p>Szebenben vallott valaki Dávidra, biztosan az a gazfickó Biró húzta ki belőle.
                  Rajta kívül másokra is, mert valami tíz-tizenkét diákot fogtak be vele együtt.
                  Azonfelül egy csomó papot hurcoltak a városba innen-onnan s Földvári Károly
                  ezredes is hurokra került. Hiába, hogy Schwarzenberg Félix nincs többé, egész
                  kamarilla fonja körül az ifjú császárt s folytatják a rémítgetését, hajlítását a
                  maguk hasznára. Vért akarnak inni azok mindenképpen... és sok-sok összeesküvő kell
                  nekik hozzá.</p>
               <p>Később azon kezdtünk tanakodni, hogyan mondjuk meg apánknak, anyánknak a keserves
                  igazat?</p>
               <p>Imre szeretett volna kimaradni belőle, de Rozáli kérlelte, hogy jöjjön velünk
                  mégis, inkább ő elmondja először s Imre csak segítsen valamennyire nyugtatni őket,
                  ha áltatásnak véli is.</p>
               <p>- Mondtam, nem segíthetek semmit, Rozáli! - húzódozott Imre. - Te ezt nem érted
                  még!</p>
               <p>- Megbeszéljük - kapaszkodott belé néném. - Megnyugszol kicsit te is... Közben
                  gondolsz valamit... Gyere, gyere!</p>
               <p>Addig s addig, hogy velünk jött, noha láttam, szerfelett idegenkedve.</p>
               <p>Szegény édesapám a tornácon sétált, ahogy mostanában szokott, meggörbült
                  vállakkal, hátul összefogott kezekkel, nehezen húzva a lépést. Tekintetét
                  elgondolkozva szegezte a földre.</p>
               <p>Közeledtünkre felpillantott s darabig mintha meg se ismert volna.</p>
               <p>Édesanyám a konyhából lépett elénk, tűztől pirosan, nagy fehér kötényben, amibe
                  beletörölte a kezeit.</p>
               <p>Mindjárt rosszat sejtett, mert megreszketett a szája s figyelmeztetőleg emelte fel
                  ujját, apám háta mögött.</p>
               <p>- Mi?... Mi?... - hebegte édesapánk, ahogy köszöntöttük őket.</p>
               <p>Rozáli hozzáfutamodott, kedveskedve ölelte át a vállait s szólt:</p>
               <p>- Valami beszédünk volna, édesapám!... Gyöjjön be lelkem s üljünk le!</p>
               <p>- Baj van? - mordult fel az öreg. Gyanakodva pillantott Imre nyúlt képébe.
                  Biztosan azt hitte ő is, amit az első percben én: Imre elpallotta a vagyonát, tán
                  a Rozáliét is.</p>
               <p>- Ne ijedjen meg, lelkem! - nyugtatta Rozáli. - Megbeszéljük... Meglátjuk...</p>
               <p>Valahogy belülkerültünk s körbeültük őt karosszéke körül. Anyám szorosan mellette
                  ült le, kezét könnyen a vállára téve.</p>
               <p>- Na!... - intett apám.</p>
               <p>- Dávid... Dávidot... - kezdte Rozáli, segítséget könyörgő szemekkel nézve
                  szét.</p>
               <p>- Dávidot érte valami? - emelkedett fel s zökkent vissza édesapánk elfehéredve.
                  Anyám csak belül sikoltott, a száját összeharapta s szeme rémülettől tágult
                  ki.</p>
               <p>- Biztosan tévedés! - sietett Rozáli a szóval. - Összetévesztették valakivel...
                  ostoba zsandárok... Csak azért, hogy mégis tudja, lelkem s tőlünk, ne mástól...
                  Nem lehet baja, sze’ ártatlan!...</p>
               <p>- Megfogták? - hörögte apám.</p>
               <p>Anyám szemét elfutotta a könny. A szék támlájára hanyatlott a feje. Áldott kezével
                  azonban akkor is apám fejét simogatta:</p>
               <p>- Ne félj! - tördelte - ne indulj fel!... Igaza lesz Rozálinak. Tévedés csak!</p>
               <p>- Lehet, hogy az! - avatkozott bele most Imre is felállva. - Talán Dávid nem a fő
                  nekik... sok mást is befogtak... Szebenből jött parancsra...</p>
               <p>- Láttad? - pillantott fel rá apám.</p>
               <p>- Nem, nem! - rázta fejét Imre. - Csak hallottam...</p>
               <p>- Csak? - villant meg a remény hiábavaló szikrája apám szemében. - Hátha nem is
                  igaz?</p>
               <p>- Fájdalom, igaz... Olyantól hallottam, aki... aki... Szóval biztos.</p>
               <p>Apám lehúnyta a szemét s hosszasan úgy maradt, magábaroskadva.</p>
               <p>- Nem segíthet valamit, Imre? - hallatszott anyám suttogó kérése.</p>
               <p>Apám felkapta fejét s kutatva, furcsán, szinte ellenségesen meredt Imrére.</p>
               <p>- Remélem... remélem... - dadogta.</p>
               <p>Ebben a percben robbant be Énok a küszöbön, elfulladva.</p>
               <p>- A mezőről nyargalok... a dombon át... Édesapám!... Valami kopóféle jő megint,
                  két zsandárral!... Szekéren döcögnek, a falu előtt, errefelé... Fertályóra mulva
                  itt lehetnek... Gondoltam: hátha hozzánk?...</p>
               <p>Imre sebesen fordult meg a sarkán. Még sápadtabb lett, szinte falfehér.</p>
               <p>- Én megyek! - csattant fel az ajkán, mint egy riadt kiáltás.</p>
               <p>Úgy nézhettünk rá valamennyien, hogy visszahőkölt s most vérhullám futott át az
                  arcán. Sietve hadarta:</p>
               <p>- Bocsássanak meg!... Mennem kell... Most nem magyarázhatok... Az én
                  helyzetemben... Nem találhatnak itt!</p>
               <p>- Imre! - sikoltott Rozáli. - Mit mondassz?... Hogy érted ezt?...</p>
               <p>- Majd, majd!... - intett Imre s már a küszöbön állt.</p>
               <p>- Te Imre! - szólt akkor apám, tompa, döngő hangon. - Állj meg!... Csak
                  pillanatra, Imre... Még elfuthatsz...</p>
               <p>- Ne értsen félre, apám!... - fordult vissza Imre idegesen. - De...</p>
               <p>- Jó... Csak azt akarom tudni s felelj: büdös neked itt, ha azok meglátnak?</p>
               <p>- Édesapám, az Istenért, mire gondol? - hajolt hozzá Rozáli.</p>
               <p>De apám elhárította. Kőkemény lett az arca, mint régen.</p>
               <p>- Felelj... aztán mehetsz! - szólt rá Imrére.</p>
               <p>- Felelhetek - rántotta vállát Imre. - Nem érdekem, hogy itt lássanak. Vannak,
                  akikre számítok a dolgaimban. Akiknek közbenjárására most a katonaság megvette a
                  termésemet... Jövőre is szerződni akarnak...</p>
               <p>- Úgy - emelkedett könyökére apám. - Hát ezért?... A te dolgod, Imre. Értem. Nem
                  lehetsz egy rebellis rokona, pártfogója... Besugnák ezek... Igazad van... Menj!...
                  Neked úgyse számít, hogy én utállak ezért!...</p>
               <p>Ezt már ordította, aztán felhördült s visszahanyatlott a székbe, fuldokolva. Mi
                  mind hozzárohantunk s Imre eltűnt.</p>
               <p>Szegény Rozáli egy pillanatig iszonyú harcot vívott magával, mintha a szíve
                  kétfelé hasadna. Aztán zokogva apám elé vetette magát s ernyedten leejtett kezére
                  borult csókjával, könnyeivel.</p>
               <p>Édesanyám feltépte apám ingét, a mellét dörzsölte, szólongatta, rázta.</p>
               <p>- Hozzatok ecetet! - kiáltott ránk. - Rozáli segíts!...</p>
               <p>Mi Énokkal rohantunk a kamrába, mindent összevissza dobálva, törve, amíg megkaptuk
                  az ecetet. Anyánk a homlokát kente vele apánknak s az orra alá tartotta, míg
                  Rozáli emelte a fejét.</p>
               <p>Így találtak bennünket a kopó és zsandárjai.</p>
               <p>Míg Rozáli ott maradt apámat ölelve, babusgatva, édesanyánk eléjük lépett s
                  fájdalmas komolysággal szólt:</p>
               <p>- Nem tudom, mit akarnak. De láthatják, hogy az uram nagybeteg. Jöjjenek a
                  tornácba s mondják meg nekem!</p>
               <p>A zsandárok vezetője pillanatig anyám szemébe s onnan apám alélt arcába nézett.
                  Összehúzott szemöldökei lassan elsímultak.</p>
               <p>- Jól van, tekintetes asszony! - hajolt meg. - Elhiszem. Tessék előremenni!...</p>
               <p>Én is utánuk kullogtam Énokkal. Mint férfiak, nem akartuk anyánkat magára hagyni
                  az ellenséggel.</p>
               <p>- Rövid leszek! - mondta az ember. - Ernyei Dávid az önök fia?</p>
               <p>- Az! - bólintott anyám.</p>
               <p>- Akkor kötelességem megmondani, hogy összeesküvés gyanúja alatt
                  letartóztatták!</p>
               <p>- Tudjuk - szólt anyám. - Egy ismerősünk hozta meg a hírét ma. Az uram, aki úgyis
                  nagybeteg, ettől lett rosszul... Talán érthető...</p>
               <p>- Sajnálom! - jelentette ki a vezető. - Parancsom van, hogy házkutatást tartsak:
                  nem hagyott-e itt terhelő írásokat Ernyei Dávid?</p>
               <p>- Nem akadályozhatom meg! - sóhajtott anyám. - De ha van szíve, nem teszi meg. Az
                  uramat ágyba kell fektessük és csend, nyugovás kell neki... A felforgatás izgalma
                  megölheti... S én megesküdhetek rá, hogy a fiamnak semmiféle írása nincs itthon...
                  Csak néhány levele, amit nekünk írt - Azokat átadhatom!...</p>
               <p>Ez másféle ember volt, szerencsére, mint az elődje.</p>
               <p>- Elhiszem, tekintetes asszony. De kérem, mutassa meg a leveleket ott, ahol
                  tartja. - Hirtelen suttogó hangon tette hozzá: - A zsandároknak látni kell
                  valamit!...</p>
               <p>- Jöjjenek - intett anyám. - De engedje meg, hogy előbb az uramat lefektessük.</p>
               <p>- Segíthetek is! - ajánlkozott az ember.</p>
               <p>Beléptek anyám után s mi a nyomukban. Apám még mindíg aléltan feküdt a széken,
                  halkan hörögve egyet-egyet.</p>
               <p>Rozáli futva bontotta az ágyat s mi Énokkal a széket próbáltuk emelni,
                  veresedve.</p>
               <p>A vezető szelíden eltolt s intett a zsandároknak. A két puska zörrenve állt a
                  falhoz s a gyűlölt ellenség egykettőre beszállította apámat az ágyba. Jó, hogy
                  szegény nem tudott róla.</p>
               <p>- Köszönöm! - rebegte anyám.</p>
               <p>- Emberi kötelesség! - hangzott a kurta válasz.</p>
               <p>Aztán, míg mi Énokkal a csizmáit húztuk le, Rozáli kiszabadította a ruháiból s
                  betakargatta apánkat, ecetes ruhát rakva a fejére s kezei közt melengetve hideg
                  kezeit.</p>
               <p>Édesanyánk pedig az íróasztalhoz vezette a rendőrt s feltárta a fiókokat, hogy
                  nézze meg, mi van bennük. Maga mutatta fel Dávidnak három-négy levelét. A rendőr
                  átvette, de azért egyebeket is megvizsgált. Kinyittatott még két szekrényt is,
                  amiben azonban csak ruhák voltak.</p>
               <p>Buzgólkodott, hogy a zsandárok lássák.</p>
               <p>Miközben anyám a szekrényajtót kitárta s ő behajolt, jól hallottam a
                  suttogást:</p>
               <p>- Bocsásson meg, tekintetes asszony... Nehéz kenyér... öt gyermekem van!</p>
               <p>Anyám megértő szelídséggel bólintott.</p>
               <p>Aztán elvonultak.</p>
               <p>Csak mikor már a kapu is csattant, rogyott le édesanyánk, az asztalra borulva,
                  nehéz zokogással... Egy percig tartott az is... Összeszedte magát, felugrott,
                  szaladt apánk ágyához.</p>
               <p>Szelíd arcán ebben a pillanatban jelent meg az a vonás, ami többé nem hagyta el. A
                  hősé, aki felveszi a küzdelmet azokért, akiket életénél jobban szeret.</p>
               <p>Apánk felnyitotta végre szemeit s mereven nézett reánk, ahogy föléje hajoltunk,
                  szólongattuk. De szólni egyet se szólt, csak a szája vonaglott meg
                  egyszer-kétszer.</p>
               <p>Valaki a küszöbön tappogott, arra riadtam fel s kiléptem az ebédlőbe. Imrének egy
                  bérese volt, levelet hozott Rozálinak.</p>
               <p>Kihívtam nénémet. Idegesen tépte fel a levelet, de a szeme előtt táncoltak a
                  betűk. Nekem nyujtotta, hogy olvassam.</p>
               <p>Imre kusza sorokban sajnálkozott s emlékeztette Rozálit, hogy ő semmiképpen nem
                  akart ma apámékkal beszélni. De nem haragszik, megérti most is a kifakadását.
                  Apánk már nem felelős azért, amit mond. Szeretné ha legalább Rozáli megértené,
                  hogy ő az adott helyzetben nyiltan nem vállalhat közösséget Dáviddal s velünk.
                  Azért mindent megtett volt, hogy Dávid kívül maradjon a rácson s eddig sikerült.
                  De most, hogy lakat alá került, csak tönkretenné magát, ha próbálkozna érette.
                  Némelyek már úgyis gyanakodva nézték s akadályozták a dolgait. Erről ő majd
                  meggyőzi Rozálit. Most lóhalálból siet a városba s doktort küld apánkhoz. Rozáli
                  ne ítéljen felette elhamarkodva. Emlékezzék a vásárhelyi szép együttlétükre...</p>
               <p>Néném kivette kezemből a levelet s könnyborította szemekkel nézte egy darabig. A
                  szája rángott. Keserveset sóhajtott végre s markában összegyúrva, elhajította.
                  Visszament apánk ágyához.</p>
               <p>Délután megérkezett az öreg Agyagfalvi doktor úr az Imre kocsiján. Nyájas, kedves
                  bácsi. Mindjárt felsütött kicsit a nap házunkban, ahogy belépett. Apánkat még
                  diákkorából jól ismerte. Most megvizsgálta, aztán eret vágott rajta. Ez használt
                  is, szegény betegünknek kitisztult a feje s megkönnyebbült tőle. Felismerte a
                  doktort s valamennyiünket. Szólott is egyet-kettőt, szívfájdító vékony, távoli
                  hangon. Azt, amiért rosszul lett, mintha egészen elfelejtette volna.</p>
               <p>- Na, táncalunk még, ha jabb idők jőnek! - biztatta Agyagfalvi úr, szép marasmenti
                  szójárással.</p>
               <p>Apám arcán halvány mosoly futott át.</p>
               <p>Később a tornácon uzsonnázott a doktor, mielőtt visszaindult volna s ott anyámat
                  oktatta. Én füleltem, hogy elkapjak valamit belőle. Meg is értettem bánatomra,
                  hogy orvosság, az nincs. De a Természet nagy Istene - ahogy az öreg úr nevezte -
                  segíthet, ha nem állunk útjába.</p>
               <p>Kegyetlen Isten szegény apámra nézve, akárhogy is mosolygott Agyagfalvi doktor,
                  mikor magasztalta. Mert szigorú parancsa kiveré a pipát apám kezéből s ki a
                  boroskancsó fülét is. Csak holmi kisded tyúkfit s főtt zöldséget engedélyezett
                  neki.</p>
               <p>Aztán, gondolám bölcselkedve, hogy lehet a Természet a természet ellen? Mert
                  haragudnia, felindulnia se szabad szegénynek ezután, márpedig neki ez a
                  természete.</p>
               <p>- Tekintetes asszany jal tudja, - bólogatott a doktor - hogy a repedt tajás bármi
                  kis billentésre elfalyik... Hát persze, ez a szegény fiok dalga, ez erősen kaszát
                  vet a gyagyitó természet elé! - hümmgetett, mikor anyám elrebegte a mi nagy
                  bajunkat. - Pia fraus, tekintetes asszany! Így híjják a madját annak, amivel
                  segíthet az urán. Jó híreket kell neki újságalni, áltatni, hagy szabadul a fia
                  hamarasan. S hátha így is lesz?</p>
               <p>Anyám megkérdezte még, hogy elmehet-e mellőle egy-két napra, ha Rozáli ápolja?
                  Mert ég a föld a talpa alatt: be kell futnia Vásárhelyre, Dávid dolgában.</p>
               <p>Agyagfalvi doktor megnyugtatta, hogy bemehet, az még jó is lesz a pia fraus
                  hiteléért. Nem gondolná, hogy hirtelenében történhetne valami apámmal, ámbátor...
                  De bízzék a Természet nagy Istenében s menjen csak.</p>
               <p>- Ezek a fiatalak! Ezek a fiatalak! - csóválgatta fejét. - Nem vót elég a
                  hábarúból?... Örökké ficánkalnak s búsítják az öregeket!</p>
               <p>- Nehéz belenyugodni a zsarnokságba! - vetette ellene anyám szelíden. - S a mi
                  Dávidunk különben is...</p>
               <p>- Én csak aztat mandam, - mosolygott angyalian a doktor - hagy a kurta rövidebb,
                  mint a hasszú... Hát nem tudták azak a fiatalak, hagy a kurta sakkal rövidebb a
                  hasszúnál?... Ez a Természet nagy Istenének törvénye!</p>
               <p>- Ha Kossuth is így gondolta volna, ma a világ azt tarthatná: a magyar csak
                  húzóbaromnak való s jól van úgy! - jegyezte meg anyám halkan.</p>
               <p>- Az a Kasut fiskális vót! - legyintett Agyagfalvi úr. - Azér akvetetlenkedett,
                  azér vitte sáncnak a kacsit... Mast a tekintetes asszany fia se ülne tömlöcben, ha
                  az a Kasut nincs!...</p>
               <p>- Hát doktor úr nem bús hazafi? - rémüldözött anyám.</p>
               <p>- Sajnálam, hagyne sajnálnám én a sak vért, bánatat! - ingatta fejét az öreg úr. -
                  Éppeg azér! Másként kellett vóna, mandam. Mívelődni, gazdagadni, aztat kellett
                  vóna, nem vágni-szúrni... Mast már késő, egyelőre... Csak a muzsika maradt,
                  tekintetes asszany, csak a muzsika!</p>
               <p>- Hogy értsem? - kérdezte anyám.</p>
               <p>- Úgy, hagy én hegedülek - jelentette ki az öreg doktor. - Bach-at, Beethovent,
                  mindenfélét, magamnak. S elrepülek vele, ada, ahal nincs hábarú, tömlec meg Kasut.
                  Csak a muzsika, csak! - erősítette elangyalodva.</p>
               <p>- Dávid fiam is szépen énekel, magyar nótákat... - mosolyodott el anyám.</p>
               <p>- Én csak kattából játszak! - válaszolt a doktor. - Megyek is, hagy este
                  játszhassak!</p>
               <p>Apám valamivel könnyebben érezte magát estére s anyám beadogatta neki, hogy reggel
                  Vásárhelyre szeretne menni, hadd lássanak tisztán a Dávid dolgában, ami biztosan
                  nem olyan keserves, mint innen látjuk, merő hírelésből. Furcsa volt, hogy most nem
                  érintette mélyen a dolog betegünket, amitől anyám úgy reszketett. Szinte
                  közönyösen egyezett bele szeme intésivel s csakhamar jótékonyan el is
                  szenderedett.</p>
               <p>Megállapodtunk, hogy Rozáli vele marad s Énokot is pásztorolja, anyám pedig velem
                  hajnalosan Vásárhelyre indul.</p>
               <p>Reám ezúttal, mint kocsisra volt szükség, mivel Piczula hasznavehetetlenné itta
                  magát az idők folyamán s kidőlt a szolgálatból, úgy hogy jelenleg nem is volt
                  kocsisunk.</p>
               <p>Rozáli azon erősködött, hogy Vásárhelyt az ő házukba szálljunk, furcsa is lenne,
                  ha Bándiékra telepednénk, mikor ott van az a nagy, szép lakás. Imre ezt
                  semmiképpen nem ellenezheti, utóvégre édesanyánkat még akkor se terhelné semmi, ha
                  Dávid ki tudja mit cselekedett volna.</p>
               <p>Édesanyám, tudom, nem szívesen egyezett ebbe belé, de nyilván megérezte, hogy
                  néném mégiscsak szeretné valahogy egyengetni az összerontott utat Imre felé s az
                  övét hozzánk. Ezért aztán ráállott.</p>
               <p>Jókorán be is érkeztünk s a cselédek tisztességgel fogadtak. Elhelyezték a kocsit,
                  lovakat. Betessékeltek az egyik szobába, jelentvén, hogy az úr csak nemrég került
                  haza s most alszik.</p>
               <p>- Akkor a világért se zavarják! - intette őket édesanyám. - Mi csak tisztálkodunk
                  kicsit s megyünk Bándi úrékhoz, mondják meg az úrnak, ha felkelt, hogy ott
                  vagyunk.</p>
               <p>A Sáros-utcán elég gyorsan feljutottunk Bándiékhoz.</p>
               <p>Pepi néni volt az első, akivel találkoztunk, a tornácon. Azelőtt nem láttuk s nem
                  ismertük, csak hírből. De őt ez nem zavarta.</p>
               <p>- Na lelkem, belecsinálának a lakadalomba azok a bitangok! - nyalábolta magához
                  anyámat, nagyokat csókolva az arcára jobbról-balról.</p>
               <p>Nekem az tűnt fel, hogy Pepi néninek az ábrázatja - tisztesség ne essék, szólván -
                  erősen emlékeztetett Csillag kancánk pofájára. A felső ajaka olyan messze esett az
                  orrától s éppen úgy nyúlt előre, mint a Csillagé s ahogy hosszúvágású szemének
                  fehérje megvillant hirtelen, az is szakasztott mása volt a mi ravasz, harapós
                  kancánkénak.</p>
               <p>A tiszteletlen hasonlat alighogy megcsiklandozta a gégémet, Pepi néni már oda is
                  kapott ajakával az arcomhoz, mintha csakugyan meg akarna harapni. Szikra híja,
                  hogy el nem kaptam előle ijedtemben.</p>
               <p>- Te biztosan Áron vagy! - nyerített rám a csók után. - Lila nénéd szavából
                  rádismerek! - Én vagyok Pepi néni, ha nem tudnád, a Paniti Gábor anyja többek
                  közt. Na mer Gábor - fordult anyámhoz - éppen egyidős ezzel a tiéddel! - Jertek
                  befelé, lelkem!</p>
               <p>Nemhogy szóhoz, de még lélegzethez se juthattunk, mire bépenderített a szobába.
                  Ott meg kiabálni kezdett:</p>
               <p>- Lila te!... Gyere, ne bőgj!... Hagyd abba kicsit, lelkem!... Itt van Rozáli
                  anyád!... Hé, Lila!</p>
               <p>De elsőnek Janka robogott elő a szomszédszobából, ezekre a gyöngéd hívó
                  szavakra.</p>
               <p>Pillanatra megtorpant anyám előtt, aztán, Isten tudja miért, egy rikkantással az
                  én karjaimba repült, szilajon vetve hátra fürtös fejét:</p>
               <p>- Ájon, Ájon!...</p>
               <p>Másodiknak Lila jelent meg, kisírt szemekkel, fehér arccal. Mögötte kandikált ki
                  harmadikul Esztike, négykézláb igyekezve előre.</p>
               <p>Mire Jankát ölbekaphattam, anyám és Lila hangnélkül egymás karjába dőltek s úgy is
                  maradtak, a zokogástól rázkódó vállakkal.</p>
               <p>- Na! - helyeselt Pepi néni - könnyebbüljetek csak, lelkem!... Aztán majd
                  beszélhetünk! - S leült, mint aki kiszámította, hogy van ideje várni.</p>
               <p>Janka önzetlen szeretettel ütögette mellemet apró ökleivel:</p>
               <p>- Deje Ájon, cinájd med babát!...</p>
               <p>Megvilágosodott fejemben Janka szerelmének titka. Mikor utoljára itt jártunk,
                  valami emberformát faragtam neki bicskámmal s mindenféle rongyocskát tekertem rá.
                  Ez volt a baba. Megcsinálni azonban, amint kiderült, nem lehetett, tekintettel
                  arra, hogy éppen a feje tört le és veszett el. Arra az ígéretemre, hogy újat
                  alkotok, Janka a fejetlent nagylelkűen Esztikének adta. A kicsi, úgy látszik,
                  reménytelen vágyódását érte el ezzel, mert az örömtől rikoltozva szorította
                  magához a csonkot.</p>
               <p>Míg ez lezajlott s visszakerültem az ebédlőbe, anyám és Lila egyelőre kisírták már
                  magukat s a kanapén ültek, Pepi néni erélyes vígasztalása alatt száradva. Lila
                  néném csak most vehetett észre engem s köszöntésemre némán, forrón magához ölelt,
                  a homlokomra csókolva.</p>
               <p>Megtudtuk aztán, hogy Bándi bácsi most is Dávid sorsa után tudakozódik valahol.
                  Lila töredezett szavaiból értesültünk, hogy Dávid tegnapelőtt reggel hét óra után
                  futott be ide hozzájuk s őt arra kérte: rejtse el jól a könyvecskéjét, amibe
                  mindenféléket beírt. Akármi lesz, azt oda ne adja senkinek, még saját maga is
                  felejtse el, hogy hova tette. Aztán sietve elmondta, hogy a temetőben volt
                  hajnal óta két barátjával, akik vizsgára készültek s ő kikérdezte őket. Hat óra
                  után eső kerekedvén, hazaindultak s a Fazekas-utcán egy kisdiák jővén szembe
                  sírva, kérdék: mi lelte? - „Jaj, instálom, - szepegett a gyermek - katonák mentek
                  a kollégyomba s münket nem akarnak béereszteni.” Dávidék a sarokról kikandikálva,
                  látták, hogy a Kollégyom kapuja előtt nagy zsandárcsapat áll, az egész épületet
                  pedig katonai őrlánc veszi körül. Azt is észrevették, hogy a polgárok ablakokból,
                  kapukból, félig öltözve suttognak, ijedeznek. A Kollégyomban sok száz diák lévén,
                  azokért remegtek. Dávidék fordultak egyet a Fapiacon s a Régi-baromvásár-utcán,
                  azon tanakodva, mitévők legyenek? Végre is úgy határoztak, hogy ártatlanok lévén,
                  inkább bémennek a Kollégyomba, mert az volna gyanúsabb, ha elbújnának. Előbb
                  azonban a Farkas nevű barátja szüleihez, Dávid meg ideszaladt, míg a Gáspár nevű
                  megvárta őket a Fazekas-utca sarkán.</p>
               <p>Édesapám - suttogta Lila, maga elé tekintve - a hátulsó kertből került elő s
                  dubbanva hallá Dávidtól a dolgokat. De ő is azon volt, hogy jobb szembemenni a
                  lehetővel, mint kerülgetni. Hátha nem is lesz baj? - Míg búcsúzkodtok, mondá, én
                  előremegyek a Székház felé, tudakozódni. Gyorsan rendbe szedte a ruháját s indult.
                  Dávidom aztán megcsókolgatta a kicsiket, akik semmit se érthettek a vígan
                  kacarásztak a nyakában. Elbúcsúztunk egymástól is, ő szegény biztatva engem, hogy
                  estére, reméli, visszajöhet s kacagunk majd az ijedtségen. Pepi néni is ezzel
                  vígasztalt, de nékem majd a szívem hasadt ketté, mikor a kisajtó bécsattant
                  Dávidom után s nem láttam őt többé... Aztán a könyvecske elrejtésével
                  foglalkoztam, amíg édesapám hazakerült s tőle tudtam meg a keserves többit. Ő a
                  Székházban egy régi ismerős hajdutól értesült, hogy csakugyan foglyokat várnak oda
                  s többnyire diákokat. Sietett visszafelé s még ott találta Dávidomat barátaival a
                  sarkon. De már akkor professzor Szász Károly és Hegedüs János urak is ott állának
                  velük, nemkülönben több polgárok, köztük a Deák Farkas édesapja is. Professzor
                  Szász, aki, édesapámtól tudom, nagy férfiú vala Enyeden s aztán Kossuth mellett
                  Debrecenben, maga is csak alig menekülhetett volt az akasztófától s betegen került
                  ide a mi Kollégyomunkba, erős köhögések közt suttogá ott nekik, hogy látta a
                  rendőrök kapitányát, Bilzet hét-nyolc tiszttel a Kollégyomba felcsörtetni s még
                  ott vannak. Dugják-e Dávidék fejüket az oroszlány-barlangba, avagy várjanak itt
                  künn valahol? - maga se tudná megmondani. Az a kedves, fínom, csupaszív Hegedüs úr
                  úgy simogatta Dávid s barátai hátát, karját, mint aggódó anya, de mégis azt
                  javallá: menjenek bé, legyen Isten szent akaratja szerint. Ezt helyeslé édesapám
                  is. Búcsút vettek hát szegények az uraktól, kik kezüket rázogatták, vállukat
                  veregették, Isten kezébe ajánlák őket s keményen lépve, vidám orcával indulának a
                  Kollégyom kapujának. Odaérve, édesapámék látták, hogy az őr-tiszt darabig vitáz
                  velük s tartóztatja őket, de aztán csak béengedé s eltűntek szemeik elől...
                  Gondolni lehet azt, milyen szorongások közt lestek édesapámék ott az utcán, mi
                  lészen? Egyszer-kétszer zsandárok hajtották el őket, erre lefelé, de csak
                  visszaszállingóztak megint s együtt maradtak a Téka körül, majd közelebb is
                  merészkedtek, szinte a Székházig, ahol az őrlánc állott, arccal a Kollégyom felé.
                  A nép mind szaporodott közben innen s túl, a katonaság azt nem bánta, csak a
                  Kollégyom s a Székház között tartotta üresen az utat... Egyszer, későre, látták
                  aztán, hogy sűrű két sor zsandár között hozzák a fogoly diákokat ki a kapun s
                  viszik a Székházba...</p>
               <p>Lila néném itt megállt, mert a szava könnyekbe fulladt.</p>
               <p>Pepi néni csak erre várt, nyomban közbedurrantott:</p>
               <p>- Hogy az Isten kényszerítse őket négylábra s változtassa disznyókká, amik!... Nem
                  szégyellték rákenni a mi fiainkra a sok piszok hazugságot! S éppen ezt a drága
                  Dávidunkat kellett latormódjára vasbaverni!</p>
               <p>- Csak nem verték vasba? - jajdult fel édesanyám.</p>
               <p>- Azt nem látták édesapámék! - szárítgatta könnyeit Lila. - A nép is mind
                  odatódult, ők hátulról ágaskodtak. Tíz-tizenkét diákot számoltak. Látták Dávidot
                  is, ahogy jobbra-balra nézegetve, kereste őket szemével, de a tekintetük nem
                  találkozott. Sok polgár hangosan köszöntötte a foglyokat, egy fiatal áttörte magát
                  a zsandárokon s a kezüket rázogatta, amíg vissza nem taszigálták puskatussal.
                  Aztán a Székházba vivén őket, a kaput bezárták a polgárság orra előtt.</p>
               <p>Azóta édesapám mind abba szaladgál, hogy engedélyt kapjon a Dávid meglátogatására.
                  De eddig hiába. Csak azt mondták, még mind hozzák befelé a foglyokat, falukból is,
                  amíg első kihallgatásuk meg nem esett, senki se láthatja őket.</p>
               <p>- Ha kihallgatták, el is engedik Dávidot! - kiáltotta Pepi néni. - Meglássátok,
                  tán még ma itt lesz közöttünk! Azér adá ezt az Isten Ő Szentfelsége, hogy egy
                  kicsit még kipróbáljon, Lila fiam, mielőtt öszveengedne titeket!... E jó házasság
                  lesz, Rozáli lelkem, mer ezt a kettőt ennek utána se szerencse, se nyavalya szét
                  nem húzza!... Isten bűnül ne vegye, ha az én Jánosomat annak idején, a lakodalmunk
                  előtt bár egy-két napig tömlöcben tartják, ő se tért vóna ki ide-oda mellőlem...
                  Nó, sze’ nem azér mondom, visszakanyarodott szépen s most már a köszvény is
                  hűségessé teszi... De nem árt az lelkem, ha a fiatalemberre kicsit ráijeszt az
                  élet: még el is veszítheti azt, amit tán nem becsülne meg...</p>
               <p>Pepi néni filozófiai elmélkedését Imre egyik szolgálója zavarta meg, aki levelet
                  hozott a gazdájától.</p>
               <p>Imre menté magát, hogy későre nyugován le, nem fogadhatott s ugyancsak azért, hogy
                  délben nem lehet otthon, ebédre. Édesanyám izenje meg, mit főzzenek s
                  gazdálkodjunk, mint a magunkéban. Hanem estére vár, hogy együtt vacsorázzunk s a
                  hálóhelyünket elkészítteti.</p>
               <p>Se Pepi néni, se Lila nem hagyták azonban, hogy ebédre elmenjünk, így hát
                  édesanyám megmondta, hogy vacsoraidőre leszünk ott.</p>
               <p>Bándi bácsi is megjött ebédtájt, kifulladva s miután a találkozás okozta
                  érzékenységen túlestünk, lassankint előadogatta, amit tudott. Felháborodva
                  törülgette tarkóját, homlokát, míg elméltatlankodta, hogy Dávidot és társait a
                  Székház tömlöceibe csukták volt, egymástól ugyan elválasztva, de közönséges
                  tolvajok, lókötők, késelők közé, akik között egész csomó tetves cigány volt, ahogy
                  az öreg hajduismerőse vallotta. Így akarták megrémíteni, megtörni őket. Nem a
                  saját tetteikről faggatták, hanem arra igyekeztek, hogy tanárukról, Törökről
                  tegyenek terhelő vallomásokat. Azzal hitegették, hogy ha ezt megteszik, elengedik
                  őket. De nem vallott egy sem, úgy lehet nem is tudtak semmit róla s ha tudtak
                  volna is, biztosan hallgatnak.</p>
               <p>A hajdu, aki Dávidot is Bilzhez kísérte fel, hallotta, mikor az únszolta: mondjon
                  el, amit csak tud, hiszen ő úgyis mindennel tisztában van. De a mi Dávidunk
                  bölcsen felelé erre: akkor árulná el neki is, mit kellene tudnia?</p>
               <p>- Megadá! - csapta tenyereit csípői alá Pepi néni, diadalmas kacagással.</p>
               <p>- Két nap alatt legalább húszszor cibálta maga elé Bilz mindeniket, egyenkint, de
                  hiába. Végre valamennyien egyszerre kerültek elébe s akkor azt próbálá a róka,
                  hogy hazugul idézve költött vallomásaikat, egymással összeveszítse őket: hátha így
                  kipakolnak? De a fiúk szembenevették ezért. Erre éktelen dühbe jött s fenyegetni
                  kezdte őket éheztetéssel, kurtavassal, sötét zárkával.</p>
               <p>De Dávid ismét jól megfelelt neki, a hajdu szerint, azt mondván, hogy a kapitány
                  úr a cigány-tolvajok által gyorsan megtanította őket a lopás, rablás
                  mesterfogásaira, amikkel azok a tömlöcben dicsekednek, félni azonban sohase fogja
                  megtanítani a volt honvédeket s diákokat.</p>
               <p>- Jaj, Istenem! - nyögött fel édesanyám. - Ezzel csak a baját növelte szegény!</p>
               <p>Lila is elsápadt s megremegett.</p>
               <p>- Így kell beszélni az ebellette hóhérral! - lelkesedett Pepi néni. - Csak azt
                  sajnálom, hogy Dávid nem az én édes fiam!... Noha jobban akkor se szerethetném!...
                  Légy büszke rá, Lila te!...</p>
               <p>- Hát használni nem használ neki az efféle - simogatta meg Bándi bácsi Lila
                  lehajtott fejét - de én is csak jobban becsülöm érte!... Hanem a fő az, hogy ma
                  reggel, még szürkületben átkísérték őket a várba, ahol a vidékről behozott
                  foglyok is vannak s többé már úgyse Bilz gyötri őket, hanem a
                  haditörvényszék...</p>
               <p>- Mi... mit jelent ez?... - rebbent fel édesanyám s Lila riadtan emelte kisírt
                  szemeit apjára.</p>
               <p>- Erősnek kell lenni, lelkeim! - sóhajtott ő. - Nem jót, meg kell mondanom...
                  Legalább is egy bizonyos: nemcsak Törökért fogták be őket, hanem saját magukért
                  is. És nem engedik el egy-kettőre, még ha be is látják ártatlanságukat. Ahogy én
                  ismerem a katonai bírákat...</p>
               <p>- Lehet-e látni Dávidot? - kérdezte anyám.</p>
               <p>- A várban nem vagyok járatos - felelte Bándi bácsi. - Kerültem inkább, mióta ez a
                  katonaság lakja. De mások, akiknél kilincseltem, biztattak, hogy bizonyára engedik
                  a látogatást, egy idő mulva. Megtudakolom ismét valaki által... Még ma estig hírt
                  hozok erről... De most jut eszembe: Pókai Imrénél senki könnyebben meg nem
                  csinálhatja, hogy az édesanyát a fiához béengedjék!</p>
               <p>Anyám arcán a pirosság gyors hulláma csapott át. Száját összeszorította. Egy idő
                  multán felelt csak:</p>
               <p>- Igaza van. Persze, hogy Imre segíthet... és fog is segíteni, biztosan!</p>
               <p>Ebéd után édesanyám egyedül elment Agyagfalvi doktor úrhoz, hogy apám állapotáról
                  beszámoljon neki s csak későre érkezett vissza.</p>
               <p>Rám nézve a délután jórészt a Jankának ígért baba megfaragásával telt el, ami nem
                  volt kicsi dolog, mert ez az ördögborda mindent kifogásolt, másként akart. Többek
                  közt az volt a kérése, hogy a baba arca az övéhez hasonlítson, mert ő az anyja.
                  Nagyon sok rábeszélésembe került, amíg elhitte, hogy az éktelen lapótya, melyen
                  csak lyukak jelölték a szemeket, orrot, szájat, szakasztott olyan, mint ő. Édes
                  fitos orrocskáját feltartva, elbiggyesztette pici vérpiros ajkai ívét s csillogó
                  kék szemeiből hitetlenkedő megvetés nyilazott a szerencsétlen műalkotásra. De
                  addig dícsértem, amíg kegyesen beleegyezett, főleg miután valami kócot kerítettem
                  s hajat ragasztottam belőle a baba fejére. Ettől elvakult s szinte ijedt
                  csodálattal bámult rám, mint valami varázslóra.</p>
               <p>Mikor este Imréhez indultunk, a kicsik már aludtak. Janka szívére szorítva
                  tartotta a szörnyeteget. Esztike pedig az arcát fektette rá féltékenyen a maga
                  fejetlenére.</p>
               <p>A boldogságtól pirosan szuszogtak.</p>
               <p>Imre pompás vacsorával várt s nagy udvariassággal igyekezett eltakarni rossz
                  kedvét. Miután apánk hogylétét megkérdezte s gyógyulást kívánt neki, Rozáliról
                  ejtett egy-két szót, hogy mennyire híját érzi. De Dávidról semmit se kérdezett.
                  Vacsora után mindjárt mentette magát, hogy társaságba hívták s nem tudott kitérni,
                  fontos érdeke, hogy ott legyen. De mi aludjunk jól, reméli, a cselédek mindent
                  előkészítettek s édesanyám rendelkezzék velük. Ha reggel már nem
                  találkozhatnánk...</p>
               <p>- Sajnos, holnap még nem mehetünk - szakította itt félbe édesanyám. - Nekem látnom
                  kell Dávidot, addig egy lépést se teszek hazafelé...</p>
               <p>- Persze... Dávid! - kapott a fejéhez Imre, mintha csak most jutna eszébe. - Mit
                  tudott meg róla?</p>
               <p>- Nézze, Imre, - mondta édesanyám, miután néhány szóval ismertette, amit hallott -
                  én megértettem, hogy magának kínos ez a dolog... Nem is kérem semmire... Idejönni
                  is csak Rozáli kedvéért jöttem s ha magának nem tetszik, elmehetek reggel
                  Bándiékhoz... De Rozálit békítse meg valahogy Dávid felől, mert neki rettenetesen
                  fáj ez...</p>
               <p>- Megvallom... megvallom... - hebegte Imre idegesen, - hogy nekem most nagyon
                  nehéz... nagyon kényes... Anyám, remélem, tudja az eddigiekből, hogy én miként
                  érzek... De nem árulhatom el, sőt, sőt! Fájdalom, az ellenkezőjét kell mutatnom...
                  A dolog úgy áll, hogy mióta Rozáli... nincs itt... a szerencse elhagyott...</p>
               <p>Anyám csak búsan bólintott.</p>
               <p>Imre nyelt egyet, aztán folytatta:</p>
               <p>- Nem akartam ezt neki... reméltem, hogy visszajön... hogy visszahozza a
                  szerencsémet... ma is hiszem, rendületlenül, hogy visszahozná... Ez olyan nekem,
                  mint a vallás... Szóval, nem akartam tőle kérni a pénzből, amit félretett...
                  Kölcsönt kértem... Sokat... S most minden attól függ, a katonai parancsnokok
                  szerződnek-e velem ismét?... Ők meg csak akkor... izé... állnak szóba velem, ha
                  gyanún felül állok... S a zsidó, akinek régebben eladtam volt egy tagomat, adta a
                  kölcsönt... előbb erre a házra... aztán a gerlédire... s a földekre is...</p>
               <p>Anyám megkapaszkodott az asztalban, holtfehérre válva.</p>
               <p>- Az Istenért, Imre, a Rozáli részére is?...</p>
               <p>- Nem, nem, azt ne féltse! - törülte meg homlokát Imre. - Nem vagyok gazember,
                  mégse... És nincs veszve semmi még, ha a szerződést megkapom... azzal fizethetek a
                  zsidónak, úgy egyeztünk... S az Istenre kérem, küldje vissza Rozálit!... Mindent
                  visszanyerek, mindent, ha velem lesz!... És akkor... akkor nem kell letagadnom
                  Dávidot se!... De most...</p>
               <p>- Most le kéne fekügyék - mondta anyám szilárdan.</p>
               <p>- Nem, nem, hogy gondolja? - rázkódott össze Imre. - Mennem kell... nem szabad
                  sejtsék, hogy bajba jutottam... Mesés hírem van... az fékezi még őket... S hátha
                  nyerek?... Ha nyernék!...</p>
               <p>- Ebbe inkább nem szólok bele! - sóhajtott édesanyám. - Tudhatja, mit gondolok az
                  egészről... Imádkozom magukért, Imre, magáért és Rozáliért... hogy legyenek inkább
                  szegények, de tisztességben s szeretetben. Menjen, Imre, el ne késsék!...</p>
               <p>- Ne mondja még meg Rozálinak... majd én... De ismét kérem: Küldje be hozzám!!
                  Küldje be!!</p>
               <p>- Ez nem talál az én lelkemhez s az övéhez sem. Így nem. Csak egy lehet: ha
                  mindent elmondok neki s úgy kérem, jöjjön vissza magához.</p>
               <p>- Akkor... akkor... várja meg, amíg kifuthatok Gerlédre... s majd segítsen!...
                  Kezét csókolom! Szervusz, Áron! - s elrohant.</p>
               <p>Azt hiszem, anyám nem igen aludt ezen az éjszakán, de én se. Felfogtam s
                  szenvedtem a Rozáli baját, a Dávidéval együtt. Az élet már annyi mindent rám
                  rakott, magam is elfelejtettem, hogy gyermek vagyok. Míg anyám forgolódását,
                  sóhajtozását hallgattam, azon törtem a fejemet: miért is születik tulajdonképpen
                  az ember erre a világra? Apámnak semmi se sikerült s félholtan szenved, anyám
                  szívét örökös fájdalom szurkálja, Dávid tetves cigányok közt, vasban gyötrődik,
                  Lila szívéből cseppenkint folyik el a vér, Rozáli boldogtalan, s reggelre
                  koldussá lehet... Mi várhat Énokra s reám is? A tiszteletes úr egy mondása
                  zakatolt az eszemben, amíg újra és újra mondogatva, álomba bódultam tőle: „Mely
                  kikutathatatlanok a te ösvényeid, óh Uram!”</p>
               
            </div>
            <div type="chapter">
               <head>9.</head>
               <p>Reggelre kelve, édesanyám figyelmeztetett, hogy a vizet ne prüszköljem hangosan
                  mosdás közben s lábujjhegyen lépkedjek. Mindezt azért, hogy Imrét fel ne zavarjam
                  álmából. Tettem hát a tempót, de amint kisült, ok nélkül, mert Imre még nem került
                  haza. A szolgáló, aki a frustukot behozta, újságolta ezt. Édesanyám elgondolkozott
                  a dolgon s nem lehettek vídám gondolatai, mert a homloka ugyancsak felleges lett.
                  Közben azonban ünnepélyesen felöltözködött, tiszta feketébe, mintha templomba
                  készülődne. Egész tartásában, mozdulataiban, szótalan komolyságában, messzire
                  nézésében különös elszántság nyilatkozott meg. Isten bizony úgy láttam, hogy az
                  éccaka megnőtt egy arasszal. Tisztelet és büszkeség feszítette mellemet, hogy
                  ilyen anyám van. A sok bánat, ami hirtelenében rászakadt, nemhogy legörnyesztette
                  volna gyönge vállait, hanem ellenkezőleg, szemmel láthatóan kiegyenesítette. Nem
                  szólt, de én éreztem, hogy valami nagy elhatározáson járt az esze éjjel, amíg az
                  álom kerülte.</p>
               <p>Mikor egészen elkészültünk, arra kért: fogjak bé a kocsiba, mert úgy megyünk Bándi
                  bátyámékhoz, hogy onnan aztán dolgunk végeztével egyenesen hazaindulunk. Hátra is
                  hagyta izenetét Imrének erre vonatkozólag, köszönvén a szállást. Szépen
                  megajándékozta a cselédséget s nagy köszöngetések közt gördültünk ki a kapu
                  alól.</p>
               <p>Útközben egyszer csak előreszólt nekem:</p>
               <p>- Áronkám, akármit is mondok Bándi bácsiéknál, ne csodálkozz rajta s vedd úgy,
                  mintha már tudnád. Majd később megértesz engem, ha nősz még egy kicsit s
                  gondolkozol.</p>
               <p>Már is úgy akartam venni, mert férfiasan, kíváncsiskodás nélkül bólintottam
                  rá.</p>
               <p>Csak magamban zökkentem meg hát egy kicsit, mikor édesanyám Bándiéknál azt mondta,
                  hogy Ézsaiás bácsi helyes tanácsot adott, Imre bésegíti őt a várba éspedig Lilával
                  együtt. Csak ők ketten mehetnek be a kapun, férfi-kíséret nélkül. Legfennebb
                  engemet, ha béengednek, gyermeknek tartván. Öltözzék azért Lila gyorsan s vegyen
                  magára a szomorú helyzethez találó köntöst.</p>
               <p>- Megláthatom Dávidot? - rebegte Lila, a bús örömtől elszédülve. Még az ajka is
                  fehér lett s azt hittem, mindjárt meghal. De szerencsére zokogásba tört ki s ez
                  megoldozta szíve láncait.</p>
               <p>A hír nagy izgalmat keltett Bándi bácsi és Pepi néni lelkében is. Akkor még nagyon
                  szokatlan volt, hogy Lila-féle fiatal leány a várba menjen, az ellenséges tisztek
                  s katonák közé, akikre rá se szabad pillantania tisztességes magyar nőnek. Igaz,
                  hogy anyámmal megy, de így is két nőről van szó, férfikísérő s védelmező nélkül.
                  Lila csak Dávidra gondol, eszébe se jut egyéb, de ők!</p>
               <p>Anyám azonban félelmetlen, határozott és sürgető volt. Maga segített Lilának
                  öltözködni s szigorúan nézte végig, mikor elkészült. Meg lehetett elégedve. Lila
                  úgy hatott, mint a ravatalra tett fehér liliom. Majdnem elbőgtem magamat, olyan
                  gyönyörű és megható volt, mikor a lovakat kifogva és elhelyezve, visszatértem a
                  szobába és megpillantottam, anyám karjába fogózva.</p>
               <p>- Ne aggódjanak Liláért - mondta anyám. - Bízzák reám, visszahozom baj nélkül.
                  Áron is azért jön velünk, hogy nyugton legyenek. Ha valamiért szükséges lenne,
                  módját ejtem, hogy izenetet küldjek vele.</p>
               <p>Így hát elindultunk hárman, édesanyámat közrevéve, a Sáros-utcán lefelé, a várhoz.
                  Anyám mereven előrenézett, Lila pedig szemeit a földre sütve lépkedett mellette.
                  Csak én láttam, hogy a járókelők meg-megállnak s rájuk csodálkoznak. Sokan
                  tisztelettel félreálltak s némán kalapot emeltek. Annyira rájuk volt írva
                  mindenkinek közös bánata, hogy az emberek megérezték, kitalálták titkukat. Mintha
                  maga a gyászoló Magyarország lépdelt volna két alakban, mint anya s szerető, egy
                  láthatatlan koporsó után.</p>
               <p>Elkanyarodva a Vargák-bástyája alatt, közelítettünk a kettős fal megtörésének
                  mélyedésében nyíló várkapu feljárójához. A sarokból, a bástya felett magasra
                  ágaskodva nézett utánunk a nagytemplom tornya, a fedélsisak alatt sötétlő csúcsos
                  ablakának ijedt-kíváncsian tágranyitott szemével és négy szeglettornyocskája a
                  megrémült ember hajaszálaként meredt az égnek. Magamban igazat adtam neki, mert a
                  hideg futkározott a hátamon, ahogy a kapuban feszítő szuronyos őrséget megláttam s
                  a ki-be csörtető mord katonákat. Legszívesebben elfutottam volna, ha anyám elszánt
                  arca, kemény lépése meg nem szégyenít. Soha még nem láttam ilyennek, ma reggelig.
                  Borzongva éreztem át az anyaszív csodáját. Szegény Lila reszketve simult hozzá.
                  Mindjárt leesik a lábáról!... - ijedeztem, az elsápadását látva.</p>
               <p>Anyám végigpillantott rajtunk:</p>
               <p>- Ne féljetek! - suttogta. - Lilám, te menyasszony vagy s te, Áron, férfi!...</p>
               <p>Nagyot nyelve, kihúztam a derekamat. Ha éppen harcra kerülne a dolog, itt a bicska
                  a csizmám szárába!... S csak egy ujjal merje valaki bántani anyámat vagy Lilát:
                  Istenre fogadom, nem egyedül megyek a másvilágra!</p>
               <p>- Halt! - rikoltotta egy őrmesterféle, ahogy a kapu alá értünk s két baka
                  keresztülfektette előttünk szuronyos puskáját. Az őrmester vadul forgatta szemeit
                  s bajusza ijesztően meredt reánk.</p>
               <p>Anyám azonban levelet vett elő kendőjéből s odanyujtotta:</p>
               <p>- Herszényi százados urat keressük...</p>
               <p>Lila is, én is ámulva rezzentünk feléje. Ki az a Herszényi s kitől való ez a
                  levél?...</p>
               <p>Tán Imre mégis segített? - gondoltam kételkedve.</p>
               <p>- Herszeni... Herszeni... - csikorogta a nagybajuszú. Vasvilla-szemekkel nézett
                  végig anyámon. Aztán rajtam futott át a tekintete, kicsinyléssel. Végre Lilán
                  állapodott meg, aki most legyőzve remegését, egy pillanatig elszántan nézett
                  szembe vele.</p>
               <p>Én már megszoktam Lila gyönyörű szemeinek, édes arcának varázsát, úgy vettem, mint
                  a napsütést, amelyre az ember szó nélkül ledobja magáról az ujjasát. De most
                  láttam, hogy még erre az emberevőre is csodálatos hatással van. Ez is le kell
                  vesse magáról a farkasbundát. S megéreztem, hogy anyám aranykulcsot hozott a
                  várkapuhoz, bölcs számítással.</p>
               <p>A cerberusnak megzavarodott a szeme. Aztán kidülledt a bámulattól. S végre még a
                  bajusza is visszahúzódott, mint a csiga szarva.</p>
               <p>- Kapitän Herszeni - morogta. - Ja, ja!... Warten Sie, dort!...</p>
               <p>Karjának durva lendületével a kapubolt sarka felé mutatott. A levelet pedig néhány
                  ugató szóval egy közlegénynek adta át, aki eltrappolt vele.</p>
               <p>Mi tehát a sarokba húzódva vártunk, az őrmester pedig a maga helyére állt,
                  mindegyre Lilán felejtve ordas-szemét.</p>
               <p>Mintha tüzes szegeken állottunk volna, emelgettem talpaimat, anyám s Lila kínos
                  helyzetét látva. A kapu alatt rettentő dübörgéssel robogtak ki-be a
                  katonaszekerek, jöttek-mentek a szakaszok, néha egy-egy lovastiszt csattogott el
                  mellettünk, megint ordonáncok szaladgáltak, írásokat lobogtatva s mindenki
                  ordított, káromkodott, torkaszakadtából. Minthogy magyar szó egy se csendült ebben
                  a hangzavarban, azt hihette volna az ember, tán valami nagy veszedelem üte bé a
                  várba s attól bolondultak meg. Pedig csak az idegen hatalom hencegett
                  győzelmével, biztonságával, gőgös fölényével a mi várunkban.</p>
               <p>Megborzadtam, ahogy Dávid bátyámat ennek a durva ellenségnek karmai között tudtam
                  s átéreztem, mi tépdesheti anyám s Lila szívét a komisz lecke alatt. Csodáltam
                  anyámat! Vasakarattal győzve le gyöngéd, szelíd természetét, nézett el a folyton
                  ránkbámuló s különösen Lilára vigyorgó katonák felett, akik szerencsénkre
                  érthetetlen szavakat kiabáltak felénk. Lila szegény összeharapta ajkait, hogy ne
                  sikoltson s anyámba kapaszkodva váltotta színét, mintha pellengéren tépdesnék le
                  róla ruháit. A bicska mozgott csizmaszáramban, tehetetlen dühömtől.</p>
               <p>- Ki kell bírni!... - suttogta anyám, magához szorítva Lila karját. - Meg kell
                  lássuk Dávidot!... Légy erős!...</p>
               <p>Úgy lehet, nem is telt el hosszú idő, de nekünk a pokol végtelenségének tetszett,
                  amíg végre a küldönc visszakerült s jelentést tett cerberusunknak, aki aztán
                  tenyerével lapátolva a levegőt, értésünkre adta, hogy menjünk a hírhozó után.
                  Sietve indultunk. Lila megborzongott, mintha hátát égetné a fenevad utánalőtt
                  tekintete.</p>
               <p>Vezetőnk gyorsan emelgetve bakancsát, a katonáktól nyüzsgő udvaron át, a kapuval
                  szemközt emelkedő épületbe vitt, mely két régi, párkányos bástya közé volt
                  illesztve. Ezek, mint később megtudtam, a hajdani templomkastély maradványai
                  voltak.</p>
               <p>Rideg, rosszulmeszelt kaszárnya fojtott levegőjű folyosóján kopogtunk végig,
                  számozott ajtók előtt, melyeken katonai hivatalok, tisztek címtáblái villantak
                  fel. Mindenütt sűrűn állingáltak a várakozó közlegények, egymás taszigálásával,
                  röhögtetésével szórakozva.</p>
               <p>Újabb vesszőfutás volt számunkra, míg szemtelen pillantásaik, durva nyerítésük
                  gyötrésein átvergődtünk.</p>
               <p>A folyosó legvégén, homályos sarokban nyíló ajtón kopogott emberünk.</p>
               <p>- Herein! - hangzott belülről valami életúnt medve dörmögése.</p>
               <p>Beléptünk a sivár, porszagú, légypiszokkal borított ablakú szoba homályába. Az
                  íróasztal mellől alacsony, kövér tiszt emelkedett fel, nehezen szuszogva. Kopasz
                  feje és kissé piszkos fehér kabátja Énokkal alkotott otromba hóembereinket
                  juttatta eszembe, mikor már szállni kezdte őket a por és korom. Mélyenülő, kicsi,
                  fekete szemeit seprűszerű szemöldökök árnyékolták, bajusza pedig szinte
                  hihetetlenül lebegett orcái körül, mint két szürke bagolyszárny, összefolyva deres
                  pofaszakállával.</p>
               <p>- Koapitány Herszényi - bökkentett fejével anyám s Lila felé. - Tessék leülni!</p>
               <p>Két székre mutatott, elég feleslegesen, mert több nem is volt a szobában. Azoknak
                  a lábai is erősen sántítottak az ócska padlódeszkák irdatlan göcseitől.</p>
               <p>Miután anyámék főhajtással köszöntek s leültek, Herszényi kapitány is vissza
                  ereszkedett sóhajtozó székére. Engem nem is méltatott észrevételre, a nők háta
                  mögé állottam hát, igyekezve minél kisebbnek látszani.</p>
               <p>- Ühüm... - köszörülte meg rozsdás torkát a kapitány. Az íróasztaláról felvett
                  levélbe pillantott, aztán anyámra. - Ühüm... Boarátom ez oaz Oagyagfalvi doktor...
                  Egyidőben toanultunk Pesten... - dörmögte zsíros, kongó őrmesterhangon.</p>
               <p>- Hát az öreg doktor anyám szövetségese! - derült fel fejemben a levél titka. -
                  Vele beszélt olyan sokáig tegnap délután s ott sütötték ki, hova forduljon?</p>
               <p>- Oazt írja, fogoadjam tekintetes oasszonyt s legyek segítségére... Oa régi
                  boarátság kedviér megteszem. Mivel szolgálhoatok?</p>
               <p>- A fiamat szeretném látni, Ernyei Dávidot - szólt anyám. - Az Isten megfizeti,
                  kapitány úr, engedjen hozzá minket!...</p>
               <p>- Ohó!... Ohó!... - mordult fel Herszényi. - Oaz a rebell?... Oaz a tekintetes
                  oasszony fia? Honvéd, összeesküvő!... Szépen voagyunk!</p>
               <p>- Hogy honvéd volt a fiam, - suttogta anyám küszködve - azon nincs szégyellnivaló.
                  Kapitány úr is tudhatja, hogy csak akkor fogtak fegyvert a székelyek, mikor már
                  égett Erdély s asszonyok, gyermekek ártatlan vére folyt... Csak védték az
                  övéiket... De összeesküvő nem volt a fiam... Nem is arra való, sze’ nyíltszívű
                  magyar ember...</p>
               <p>- Moagyar, moagyar! - ütögette a kapitány öklével az asztalt, gomolygó
                  porfelhőcskéket szabadítva fel repedéseiből. - Én is moagyar voagyok. De nem
                  honvéd, oaz már nem! Ő felsége a császár katoanája! Oaz igen...</p>
               <p>- Nem akartam megbántani, kapitány úr - rebegte anyám. - Kérni akartam s most még
                  nagyobb bizodalommal kérem...</p>
               <p>- Jó, jó! - krákogott a bajuszkirály, kétfelé törölve szájáról a szőrrengeteget. -
                  Oazér voagyok itt, mer moagyoar voagyok. Tolmács a kihoallgoatásokon. Kemény feje
                  voan a fiának, tekintetes oasszony!... Nem oakar voallani!</p>
               <p>- Higyje el, kapitány úr, nincs mit vallania... Ártatlan! - erősítette anyám.</p>
               <p>- Oazt moajd Moaior Topferner dönti el! - mordult a kapitány. - Oaz pedig a kőből
                  is kihúzza oa titkot!... Oaféle ember!... De eddig még ő is hiába próbálkozott...
                  A tegnoap már úgy kifároasztott a fia, oasszonyom, hogy oa végén moagam is
                  könyörgőre fogtam: Édes boarátom, voalljon már voalamit!... De nem s nem!</p>
               <p>Nagyot fújt az emlékezésre s megtörülte izzadt tarkóját. Lilára nézett, mintha
                  csak most vette volna észre:</p>
               <p>- S ez a szép kisoasszony kicsoda? - kérdezte.</p>
               <p>- A fiam menyasszonya - mondta anyám. - Csak két hét választotta el őket az
                  esküvőtől. - Magához karolta Lilát, aki felzokogott.</p>
               <p>- No-nó! - dörmögte a kapitány. - Ne sírjon, kisoasszony! Két hét... Két hét!...
                  Noagyon soajnálom... Ember volnék én is, hogy a fene enné meg a politikát!</p>
               <p>Hosszasan, mormogva nézegette Lilát, aki lassan erőt vett fájdalmán.</p>
               <p>- Látni szeretné a vőlegényét? Hogyne. Értem... - bólintott, Lila néma intésére. -
                  Csoakhogy nem tőlem függ... Nem biza... Brunner ezredes poarancsol itt... voagy
                  még inkább oaz őrnagy... Topferner...</p>
               <p>Hirtelen élesen pillantott Lilára.</p>
               <p>- Igen... Topferner... hoa a kisoasszony szépen megkéri... A tolmácsolásra
                  válloalkozom...</p>
               <p>- Áldja meg a jóságos Isten! - lehellte Lila s anyám rábólintott.</p>
               <p>- Te ki vagy? - bökött ekkor felém bogos ujjával a kapitány.</p>
               <p>- Ernyei Áron, szolgálatára! - ütöttem össze szépen a sarkomat s hozzátettem: - Az
                  Ernyei Dávid édes öccse.</p>
               <p>- Úgy! - Toanulj a bátyád sorsából, fiam!... No, menjünk!...</p>
               <p>Tanulok is, gondoltam, de nem azt, amit te akarsz!</p>
               <p>A folyosón visszafelé az öreg bölény fujtatott elől s ezt igen jól tevé, mert a
                  komiszkodó legények szeppenten húzódtak félre az útból.</p>
               <p>Felmásztunk az emeletre s egy sokkal tisztább, rendesebb folyosón kopogtunk végig,
                  Topferner őrnagy ajtójáig, mely előtt szuronyos őr állott s meredten tisztelgett a
                  kapitánynak.</p>
               <p>- Moaradjanak itt, kérem s várjoanak! - intett Herszényi.</p>
               <p>Kopogtatás után belépett.</p>
               <p>- Eddig jó, hála Istennek! - szusszant fel anyám. - De most úgy látom, rajtad a
                  sor, Lila lelkem! Csak a szívedre hallgass s mondjad, amit az diktál... Ne félj
                  tőle!... Ha rangosabb, mint a kapitány, biztosan öregebb is... Egy öreg ember,
                  nó... Tán apa, vagy nagyapa... Nincs kőbül ő se... Mitől félnél?...</p>
               <p>Lila kebléből akadozó sóhajtás tört fel.</p>
               <p>- Meg... megpróbálom, anyám!</p>
               <p>- Én bémehetek-e? - kérdeztem anyámat.</p>
               <p>- Sirülj bé, lelkem! - suttogta ő. - Láss, hallj mindent... Csak Isten tudja, mire
                  lesz jó?</p>
               <p>Titokban az őrt nézegettem, milyen indulatja van irántam? Hátha keresztbeteszi
                  előttem a puskáját? De ha lehet, megelőzöm... Az őr láthatólag nem törődött,
                  velünk. Egy legyet nézett a falon, kitartó merevséggel.</p>
               <p>Kínos, hosszú percek mulva nyitotta az ajtót a kapitány s intett, hogy menjünk
                  béfelé. Ő maga kilépett, úgy engedett utat anyáméknak s így közénk és az őr közé
                  került. Isten akarata, gondolám áhítattal s már benn is voltam, anyám szoknyája
                  mögött, szétpillantva hirtelen, hogy hadd lám azt az öreget, aki tán nagyapa s
                  nincs kőből?</p>
               <p>De semmiféle öreg nem volt észlelhető. Ellenben karcsú, párducszerű fiatal tiszt
                  szökkent elénk, megfordulva az ablakból, ahol kinézett. Első pillanatban azt
                  hittem, az öreg őrnagy segédje. Ragyogó fehér kabátján egy porszem sem vetett
                  árnyékot, villogó gombjain szikrázott a bevetődő napfény s aranygallérját is
                  mintha különösképpen kifényesítették volna. A szobája tündöklő tiszta volt, tele
                  szőnyeggel, képpel, fínom bútorral s a levegőben szagosvíz párája illatozott.</p>
               <p>Fekete oldalszakállának keretében keskeny arc világított sápadtan s magas,
                  redőtelen homloka márványszoboréra emlékeztetett.</p>
               <p>Hosszú, leányos kezeit előrenyujtva közeledett, mintha kedves vendégek érkeztén
                  örvendene.</p>
               <p>A hangja hízelgőn dorombolt s ajkain gyors, síma szavak perdültek ki.</p>
               <p>- Oaz őrnagy úr noagyon örvend, hogy tekintetes oasszonyék megtisztelték -
                  tolmácsolt Herszényi a szünetben - a kéri, fogloaljanak helyet, minthoa otthon
                  volnának, éppeg úgy!</p>
               <p>Álmélkodva tátottam szájamat erre a csodára. Ez hát maga a félelmetes vallató!...
                  Sze’ csupa kedvesség az egész ember!... Nó, nyert ügyünk van!... De miért
                  zavarodott úgy meg anyám, hogy alig találja a széket s vakmódjára tapogatódzik,
                  amíg leül? És mi ez a rémület Lila tekintetében, mintha bűvölt madárka meredne
                  iszonyodva a kígyó hideg szemébe?... Persze, az, hogy nem öreg nagyapa! Hogy
                  egészen más, mint aminek vélték! De annyi baj legyen! Dávid bátyám is fiatalember,
                  így hát jobban megérti ez a szép fiatal tiszt s ha Lila kéri, biztosan mindent
                  megtesz érettük!</p>
               <p>Reménykedve húzódtam a hátuk mögé s mert az őrnagy nekem is nyájasan bólintott,
                  ügyesen meghajoltam feléje. Egészen más, gondoltam melegen, mint ez a vén hájas,
                  pipaszagú Herszényi, pedig nem is magyar, mint ő. Lám-lám, németben is akad
                  jóféle!</p>
               <p>Javában áradoztam magamban, mialatt Topferner őrnagy szembeülve velünk, már
                  sebesen beszélt, élénken gesztikulálva hozzá gyöngéd fehér kezeivel. Egy szót meg
                  is értettem belőle. Szinte dalolt, mikor kimondta: Érnei...</p>
               <p>Valósággal ünneprontás volt, ahogy Herszényi, a vén, büdös mackó vastag
                  keréksárként öklendezte vissza az üdén csörgedező szópatakot:</p>
               <p>- Oazt mondja oaz őrnagy úr: legyenek bizalommal hozzá. Szívesen megengedi, hogy
                  beszéljenek a fogollyal, ha teljesítik egy egészen kicsi kis kérését... Oazt is
                  csak az Ernyei úr érdekében kéri...</p>
               <p>Hálatelten pillantottam hatalmas jóakarónkra. Mosolygott... s ahogy ezt a mosolyt
                  most boldog emlékezetembe vésendő, kissé jobban megfigyeltem, egyszerre furcsa
                  gyöngeség rogyasztotta meg a horgasinamat. Mert láttam már ezt a mosolyt,
                  láttam... Szamócza bácsi mutatta meg, még mikor elsőosztályos voltam, az
                  iskolában, egy állatos-könyvből... Most is hallom a hangját, ahogy mondja: ez
                  pedig a tigris, mely Indiákon, az őserdő setétségében lopja magát a préda
                  nyomában, valamint az árnyék s jaj, kire rávigyorog...</p>
               <p>Ó, anya s szerető! Ti már az első pillanatban megláttátok a mosolyra vont
                  tigris-szájat s a szemeket, melyek mosolytalan kegyetlenséggel fúródtak a szívetek
                  gyökerébe!</p>
               <p>Önkéntelenül anyám karjához kaptam s csak az Isten óvott, hogy el nem ordítottam
                  magamat: fussunk!</p>
               <p>Topferner biztató várakozással nézett előbb anyámra, futólag s azután Lilára,
                  hosszasan. Anyám felemelte, Lila pedig lehorgasztotta a fejét.</p>
               <p>- Mit parancsol az őrnagy úr? - kérdezte anyám elfulladó hangon.</p>
               <p>De Topferner már csak Lilára nézett, villogó fogait mutogatva. S duruzsolt,
                  dorombolt, énekelt neki. Most már nekem is rettenetes volt hallani.</p>
               <p>Szegény, édes, szép Lila! Anyám kezéhez kapott s kitágult szemmel, falfehéren
                  meredt a bestiára. Nem tudta levenni róla a tekintetét. Összerázkódtam arra a
                  gondolatra, hogy mi lenne vele, ha egyedül kellene itt ülnie, szemben ezzel a
                  ragyogó tigrissel?</p>
               <p>- Oazt mondja az őrnagy úr - térített észre Herszényi s be hálás voltam most a
                  becsületes, kocsis hangjáért s hogy felszusszantam, mikor Lila is felrezzenve
                  végre, eltépte szemét a bűvölőről s a kapitány felé fordult. - Oazt mondja, hogy
                  Ernyei úr ártatlan, ő oazt jól tudja. Csak foarmaságból toartja még itt...
                  csoakis... Ha felelne néhány kérdésére, már szoabad volna s a szép kisasszony egy
                  könnyet se kéne ejtsen többet érette... Oazt mondja az őrnagy úr, iszonyúan fájna
                  neki, ha az esküvőjöket el kellene hoalasszák csak az Ernyei úr moakacssága
                  miatt... Mert miről voan szó? - kérdi oaz őrnagy úr... Miről is? Csupáncsak
                  oarról, hogy voallaná meg Ernyei úr: oaz a tanárja, Török, meg oaz a prókátor
                  Gálfi s még oaz a fiatalember Horváth unszolák őt, hogy lépjen bé az
                  összeesküvésbe s hogy oazokat mondák neki, oamiket az őrnagy úr már le is tett egy
                  jegyzőkönyvbe. Ernyei úr csoak oalá kéne írja... Oaz őrnagy úr azt is megírá, hogy
                  Ernyei úr a felséges császár tiszteletében élvén, megtoagadá a csábítókat... Nó,
                  lássák, ennyi az egész... Oazokon semmit se segít a moakacssággal, oazok úgyis
                  nyoakig voannak a szószban... De az őrnagy úr csupán oazért oakarja ezt, hogy
                  Ernyei úr szoabaduljon... a szép kisasszony örömére, oakit nagyon soajnál... s aki
                  megmenthetné a vőlegényét. Osztán mehetnének a paphoz, oakár holnap!... Hát ha
                  ráveszik Ernyei urat erre, oaz őrnagy úr tüstént hozzája engedi...
                  Megláthoatják... S vihetik is moagukkal...</p>
               <p>Anyám és Lila egyszerre állottak fel, mintegy parancsszóra s egy ugyanazon szót
                  kiáltották:</p>
               <p>- Nem!...</p>
               <p>Ezt tolmácsolni se kellett. Az őrnagy megértette. Mosolygott tovább, sajnálkozó
                  kézmozdulattal. S beszélt, beszélt...</p>
               <p>Herszényi mozdulatlan faarccal csorgatta az értelmét:</p>
               <p>- Oazt mondja az őrnagy úr, hogy noagyon soajnálja, fáj a szíve a fioatal párért.
                  Az édesoanyát is szerette volna kímélni a boánattól. De reméli, hogy még
                  meggondolják. Ha a szép kisoasszony igazán szereti a vőlegényét, vissza fog jönni
                  oaz őrnagy úrhoz... Ha tán oaz édesoanya is belátná, hogy ez a fioatalok dolga s
                  nem állna útjába... Oaz őrnagy úr azt mondja, szerinte a boldogság mindennél
                  fontosabb... és oa polgári kötelesség is oazt poarancsolja, hogy segítsünk oa
                  hoatóságnak a gonosz izgoatás eltaposásában... A jutalom sem moaradna el az ilyen
                  érdemért... És ha oártatlan Ernyei úr, oakkor bé is kell bizonyítsa... Oaz őrnagy
                  úr hiszi, hogy oártatlan, de bé kell bizonyítsa... s csak így teheti...</p>
               <p>Anyám hidegen biccentett a fejével, magához karolta Lilát s fordult az ajtónak.
                  Felzárkóztam hátvédnek.</p>
               <p>Topferner kecses tánclépéssel lejtett a nyomunkba, karjait terjesztette felénk,
                  búcsút lengetve s mosolya még a folyosóra is utánunk sugárzott.</p>
               <p>Herszényi dörmögve kullogott velünk s a fordulónál csattanósat köpött a
                  téglapadlóra.</p>
               <p>- Bocsássanak meg, tekintetes asszony! - hörögte. - Én csoak visszhang voltam...
                  Ez a kenyerem...</p>
               <p>Anyám megállt, kezét nyujtotta s könnyeivel küszködve rebegte:</p>
               <p>- Köszönjük a jóságát, kapitány úr... Nem tehet róla, hogy nem sikerült...</p>
               <p>- Tudtoam, hogy miféle! - ráncolta szemöldökeit az öreg. - Hogyne tudtam volna...
                  De reméltem, megszánja bár oa kisoasszonyt... legoalább most először... Mer
                  oazután!... Nó, csak annyit mondok: nem fordítottam le mindent, oamit oa
                  kisasszonynak dorombolt!... Hó, kisasszony!</p>
               <p>Ezt Lila felé kiáltotta, aki ebben a pillanatban összerogyott, mielőtt az ujjunkat
                  mozdíthattuk volna s a folyosó téglaköveire hanyatlott. Hiába, nem bírta tovább
                  szegény a szíve iszonyú terhét.</p>
               <p>Anyám térdeire hullott mellette, alélt fejét ölébe emelve:</p>
               <p>- Lila, Lilácskám! - zokogta. - Bocsáss meg, édes gyermekem!... Kegyetlen voltam
                  hozzád. Túl sok volt... Jaj, Isten, Lila, drágám!...</p>
               <p>Herszényi esetlenül topogott körülöttünk.</p>
               <p>- Emeljük, édesanyám! - kaptam észbe s a dereka alá nyúlva, próbáltam felemelni
                  Lilát. Erre Herszényi is segítségül jött s először édesanyámat állította talpra,
                  aztán nekem segítve, Lilát támogattuk fel. Élettelenül esett a vállunkra.</p>
               <p>- Erre, erre - nógatott a kapitány, a folyosó végén világító üveges ajtó felé
                  vonszolva Lilát s vele engem is.</p>
               <p>Hála Istennek, egyetlen lélek se akadt most az utunkba. Az ajtón át zárt, néptelen
                  udvarra jutottunk. Balfelől a nagytemplom fala emelkedett a magasba s ahhoz egy
                  régi, vasrácsos ablakokkal ellátott egyemeletes épület támaszkodott, ódon
                  bástyával határolva.</p>
               <p>- Oaz Isten oakarta! - lihegett Herszényi. - Csoak gyorsan, öcsém! - Oaz ott a
                  börtön!... Vigyük oa prófoszhoz!...</p>
               <p>A prófosz lakásának külső ajtója a börtönépület vaskapuja mellett, az udvarról
                  nyílt. Előtte a nyirkos homályban beteges színű gyepszegéllyel védett virágtábla.
                  Halvány kelyhecskék próbálkoztak benne nyílni és illatozni. De mégis szépség és
                  enyhület volt ez a börtön komor világában. Arra vallott, hogy van itt valaki, aki
                  még nem kövült egészen rabtartóvá.</p>
               <p>Ez pedig a prófosz galamb-begyű, csinos felesége volt. Ahogy észrevett, elénk
                  futamodott, nem is kérdett semmit, elég volt neki, amit látott, mindjárt kitárta
                  az ajtót, párnát tett az ócska kanapéra s buzgón segített Lilát lefektetni. Mi
                  Herszényi kapitánnyal visszahúzódtunk, míg anyám s a prófoszné Lila élesztésében
                  forgolódtak. Csak kívülről hallottuk az asszonyt:</p>
               <p>- Hogy kerüle ide ez a gyönyörű kisasszonyka?... Mitől ijedt meg a lelkem?... No,
                  nem is csoda ebben a pokolbéli várban!... Tessék az ecetesruha, tekintetes
                  asszony... oda a szép homlokára! Hadd dörzsöljem meg a szíve táját!... Tessék csak
                  megoldozni kicsit a derekát... Piheg mán!</p>
               <p>Herszényi eközben a prófosz után indult, én meg visszaóvakodtam a tiszta, kis
                  szobába. Lila magához tért már, szakadozott sóhajok között s csodálkozva nézett
                  szét, hova került? Én is odaültem anyám mellé, a kanapé szélére s két kezem közé
                  fogva hideg, kicsi kezeit, fujogattam.</p>
               <p>Lila halvány mosollyal ismert rám és édesdeden szorította meg ujjaimat. Anyám mind
                  csak azt suttogta a fülébe, hogy bocsásson meg neki a kemény szívéért... Lila erre
                  kivonta jobb kezét az enyémből, anyámé után nyult, az ajkaihoz húzta s
                  csókolgatta.</p>
               <p>A prófoszné úgy forgott, mint az orsó, már hozta is a forró herbatét Lilának s
                  unszolta, hogy igyék:</p>
               <p>- Ettől meleg lesz a mejjébe, arannyas csürkécském!...</p>
               <p>Aztán ismerkedni kezdett, magáról beszélt, kotyogva, kedves tyúkocska módjára.
                  Hogy ő is székely asszony, de árva volt s idevetődött Uzonból Vásárhelyre,
                  szolgálni. Osztán itt összeverte sorsa ezzel a Hanc-cal, az Elbában, azon a
                  promenádon ott a Maros két ága közt, tudják, egy vasárnap délután... Kukkot se
                  értettek egymás szavából, de több vasárnapon át kitaláltak egy közös beszédet...
                  Hanc is árva fiú volt valahol messze, nem is rossz ember, mit tehet róla, hogy
                  szegény rabok őrzése lett a porciója?... Legalább nem bánik rosszul velük...</p>
               <p>Így aztán hozzáment feleségül s itt élnek, ebben a szomorú várban, már két
                  esztendeje. De ha az ajtót bezárja s az ablakot elfedi, nem törődik a várral...
                  Lám, az Isten most megengedte, hogy segítsen egy ilyen gyöngy magyar kisasszonyon!
                  S hát mi kik vagyunk?</p>
               <p>Csak csodálkoztam, hogy anyám s még Lila is milyen egy-kettőre belemelegedtek a
                  szóba. A prófoszné öt perc alatt mindent tudott.</p>
               <p>- Jaj, lelkem, az maga a sátány, az a Hoppfene, vagy minek hijják! Hanc-ból
                  kivettem, hogy miket csinál a szegény honvéd foglyokkal... Nó, ne ijedjen meg,
                  drága kisasszonykám, nem hogy ütné, kínozná, arról szó se!... Éppeg máskép
                  csinálja!... Még meg is öleli őket, sír a nyakukban s esküdözik, hogy tudja:
                  ártatlanok. Osztán csak százszor meg ezerszer ugyanazt kérdi tőlük órák hosszáig,
                  néha reggeltől estig, de mindíg éppen azon szókkal, tudják, hogy a végén
                  megbolondul tőle az a szegény rab s azt se tudja, mikor mit felel... Az az ördög
                  bírja: nem eszik, nem iszik, csak beszél, beszél, duruzsol, hóttá fárasztja az
                  áldozattyát... Osztán sok van, aki inkább ráhagy mindent a végin, csakhogy már ne
                  hallja-lássa s enni kapjon vagy aludhassék... Ilyen az, hogy az Isten verje
                  meg!</p>
               <p>Lila borzongva erősítette meg az asszony jellemzését, a saját benyomásából. S
                  mikor megmondta, hogy Dáviddal még ez a tigris se bírt, a menyecske összecsapta a
                  kezeit s felkacagott:</p>
               <p>- A ’mán legény a talpán! Illyen vőlegényből micsoda férj lészen! Mer’ úgy van a’,
                  lelkem, hogy az ilyen keményderekú férfiút tenyeréből etetheti az asszony, mint a
                  kezes bárányt, mán ha elég okos hozzá... S maga, aranyasom, az lészen, látom!</p>
               <p>Lila már édesdeden kacagott is a tyúkocska bolond karattyolásán, rózsaszínre
                  pirulva.</p>
               <p>A beszélgetést Herszényi szakította meg, hozván Hanc-ot, a prófoszt. Lila közben
                  felült a kanapén s anyám meg a menyecske rendbetették.</p>
               <p>Hanc-ot az asszonya már jó gömbölydedre hízlalta a fájin székely koszton, nem
                  nagyon sikerült a hajlongása, noha erősen igyekezett. Kerek holdvilágképe az
                  együgyű jóindulat s a ravaszság keverékét mutatta. A katonarégula szerint
                  császárszakállt viselt s vastag, kifent bajuszt. Ezek a férfidíszek veres színben
                  pompáztak. Kicsi disznószemeit szerette szigorúan villogtatni s szemöldökeit
                  fontoskodva mozgatta, mikor beszélt. Maga a beszéde átmenetet képezett a német s a
                  magyar között, körülbelül azon a ponton, ahol mindkettőre nézve a legrosszabb.</p>
               <p>Azt igyekezett megértetni velünk, hogy ő engedelmeskedik a kapitány úrnak, hogyne,
                  de viszont az őrnagy úr négybevágatja ezért. Mert a foglyokhoz nem szabad
                  látogatókat engednie, ez az őrnagy szigorú parancsa.</p>
               <p>Anyám és Lila hálatelt szemekkel rebegtek köszönetet Herszényi kapitánynak. Én is
                  bocsánatot kértem tőle magamban, mert beláttam, hogy igazi jó ember szegény
                  feje.</p>
               <p>- Ha már így fordult, - dörmögte a kapitány - legoalább lássák, szóljanak vele!
                  Utóvégre én válloalom a felelősséget!...</p>
               <p>De a prófoszt mégis a felesége puhította meg, kézzel-lábbal és saját külön
                  nyelvükön magyarázva meg neki az édesanya s a menyasszony szívfacsaró állapotát.
                  Hanc öklével törölte szemeit s szipákolt a meghatottságtól. De csak rázta a fejét.
                  A végén az asszony azt is megígérte, hogy ő őrtáll s ha Hoppfenét arra hozná az
                  ördög, idejében jelt ad, nem lesz semmi baj. A nagy, veres ember nehezen engedett,
                  de csak engedett, miután anyám azt is kifejezte, hogy meghálálja a jóságát s ezt a
                  menyecske székelynémet nyelven tolmácsolta neki. Hanc viszontválaszából, szintén
                  a tolmács útján, érzékeny szívvel vettük tudomásul, hogy neki nem kell semmi, de
                  ha az őrnagy úr felhasíttatja, a szegény Szuszanna, a felesége, legalább ne haljon
                  éhen.</p>
               <p>Erre, kötelességéhez híven, felkért, hogy álljunk sorba. Anyám elől, Lila utána, s
                  én mögötte sorakoztunk fel. Szemöldökeit mozgatva, szigorúan mért végig
                  mindenikünket. Ha szabályellenességet készült is elkövetni, a tempót
                  lelkiismeretesen megtette.</p>
               <p>S csakugyan hivatása magaslatán állott, mert utolsónak ide-oda forgatván engem,
                  szeme hosszasan szegződött csizmámra s legnagyobb ámulatomra pocakját meghazudtoló
                  hirtelenséggel lehajolt, ujjával odabökve a csizmaszáramra:</p>
               <p>- A picska elveszünk! - jelentette ki.</p>
               <p>Máig se értem, hogy vette észre? Vagy csak feltételezte, hogy ott tartom? Át
                  kellett adnom, pedig egy percig se szerettem megválni tőle.</p>
               <p>Hanc azonban a saját nyakán mutatta ujjával, hogy a bicska veszélyes és vartyogott
                  hozzá valamit.</p>
               <p>- Azt mondja, - fordította le Zsuzsanna - hogy nem szabad a fogolyhoz effélét
                  vinni. Hátha azért viszem, hogy elvágja vele a nyakát s így űzzön csúfot a
                  törvényből?</p>
               <p>Végre megindult előttünk s mi utána, nagy köszönések közt búcsúzva el a
                  kapitánytól. Ő visszament a kaszárnyába s véleményem szerint jól tette, mert a
                  bűze könnyen nyakunkra vezethette volna az őrnagyot. Rettentően kitaposott,
                  szúette lépcsők nyikorogtak alattunk, ahogy a prófosz nyomában felkapaszkodtunk
                  egy rozsdás vasajtóhoz, melyet ő a kulcsok rőfnyi hosszúságú nagyapjával nyitott
                  ki. Nyomott, bolthajtásos folyosóba jutottunk, mely alig kapott valami
                  világosságot a szennyes ablakok vasrácsain keresztül. Alacsony, vaspánttal
                  lakatolt ajtók nyíltak a fal hosszában, nyolc vagy tíz.</p>
               <p>A prófosz megállott ez egyik előtt, fülét odatapasztotta s hallgatózott. Aztán
                  ujját figyelmeztetőleg feltartva, intett, hogy mi is úgy tegyünk. Vigyorgott.</p>
               <p>Megdöbbenve, hitetlenkedve hallottuk Dávid bátyám drága hangját. Isten úgy
                  segéljen, énekelt!... Azt énekelte, hogy: „Te zsellér vagy, én meg székely. De
                  egünkre egy nap jő fel.” Itt megállott s biztatva mondta:</p>
               <p>- Na, fújjad, oláh, hogy kopjék a szőr a nyelvedről!...</p>
               <p>S erre valaki vastag hangon ismételte: „Zsellér vagyom, te vagy székely...”</p>
               <p>- Az igaz, - kacagott Dávid - de a nótában fordítva van...</p>
               <p>A lakat csattanására elnémultak. Az ajtó kitárult s mi ott álltunk a
                  küszöbön...</p>
               <p>Nem tudom én azt leírni, hogy nézett reánk s mit láthatott a mi arcunkon? Csak azt
                  tudom, hogy egyszeriben ott voltunk a nyakában s hármunkat ölelt-csókolt egyetlen
                  karolásban, kacagva, sírva s mi is hasonlóképpen.</p>
               <p>Csak a lecsendesedés után vettem észre, hogy mások is vannak a szobában. Az ablak
                  közelében, törtlábú széken reverendás papféle ember kuporgott, félig háttal nekünk
                  s fekete könyvecskébe dugva orrát, monoton mormogással áhítatoskodott, előre-hátra
                  hintázva magát bizonytalan ülésén. Minket egyáltalában nem kívánt észrevenni.</p>
               <p>Családi jelenetünket egy másik fogolytárs szemlélte, titkolatlan érdeklődéssel
                  kidülledt szemeiben. Olajfakó arcát kusza szakáll s vállig érő, deres haj
                  keretezte. Pálinkabűzt árasztott s kopott, piszkos reverendája ráncaiban
                  igyekezett elrejteni valami üveget. Pap volt ez is, nyilvánvalóan oláh pap. Varjú
                  módjára szökdelt körülöttünk, helyeslő fejbólogatással.</p>
               <p>Nem volt csoda kitalálni, hogy őt tanította Dávid bátyám a székely nótára.</p>
               <p>A bolthajtásos szoba nem volt barátságtalan, se piszkos. Csak a bútorzata volt
                  igen silány: három kurta vaságy, kemény szalmazsákkal, szalmapárnával s durva
                  pokróccal, egy festetlen, kecskelábú asztal s három szék. Ennyi volt az egész.
                  Zöld, csecses cserépkorsó s három ónbögre állott az asztalon.</p>
               <p>Nem tudom, mit beszéltünk, össze-vissza kérdeztünk mindenfélét s feleltünk, egymás
                  szavába vágva. Később az volt az érzésem, hogy az idő elrepült, mielőtt valami
                  igazán fontosat mondtunk volna. Emlékszem, hogy Lila otthon zokogva tördelte: ezt
                  se kérdezte meg, azt se; erről se szólt, arról se, pedig ezerszer kigondolt
                  magában előre, minden szót, de hiába, a fejében megállott a kerék s a szíve
                  túlcsordult elmondhatatlan érzésekkel. Anyám is ette magát érte, hogy szakasztott
                  így járt. Én magam csupa ostobaságot galagyoltam, Piczulát, Mackót, efféléket. De
                  tán így kellett lennie: a szó csak arra való volt, hogy közben nézhessük őt s ő
                  minket, hogy soha többet el ne felejtsük egymást. Sírásból, simogatásból, csókból
                  viszont annyi esett, mint májusi záporkor az esővízből. Úgy mellékesen azért sok
                  mindent közöltünk egymással, ami később visszajött az emlékezet zsákjából, ahova
                  gyorsan behánytuk.</p>
               <p>Dávid bátyám arról igyekezett meggyőzni minket, főképen Lilát, hogy jól érzi magát
                  s bízik benne, hogy hamarosan szabadul. Nem is únja magát, noha Márkus atya, a
                  csíki katolikus pap, furt imádkozik s nem lehet vele beszélgetni, ellenben itt van
                  a parintye, Muntyán bácsi, Medgyesfalváról, ő kitűnő barát, egymást tanítják szép
                  magyar s román dalokra és versenyeznek a népmesék, jóízű adomák mondásában.</p>
               <p>Muntyán bácsi vigyorogva helyeselt, veregette a Dávid vállát s kacsintott Lilára,
                  nagyokat cuppogva szájával.</p>
               <p>Gondolom, kicsit kótya volt az öreg s a pálinka is hozzájárult az eredeti örökség
                  megtartásához. Egy éjszaka tulajdon kezeivel félreverte a harangokat s a
                  zsandárok azt hitték, forradalmat akart csinálni... Ezért hozták be a jámbort s
                  most Topferner vesézi, hogy nem tartozik-e az összeesküvők közé? Márkus atya egy
                  levelet vitt Csíkba Andrási gvárdiántól. Fogalma sincs, mi volt benne, de azért
                  itt kell csücsülnie neki is... A többiekkel, a barátaival, Dávid „kopolás” útján
                  beszélget, a falakon keresztül, éjszaka. Itt vannak mind: Horváth Gáspár, Muzsnai
                  Pál, Deák Farkas s még vagy nyolc diák... De az őrnagy hiába kétszínűsködik,
                  semmire se megy velük. Mire is menne, mikor maguk se tudnak semmit? Most már vége
                  lesz az egésznek bizonyára, akármelyik nap kiszabadulhatnak... Az esküvőt se kell
                  elhalasztani... Bízzál Lilám, a jó Isten csak azért adta ezt, hogy annál
                  boldogabbak legyünk hamarosan!</p>
               <p>Édesanyám nem akarta búsítani Dávidot apám betegségének rosszhírével. Csak hogy
                  gyengélkedik, azt mondta. De majd felerősödik s megvidul a lakodalmon!... Másokról
                  is esett egy-két szó, a testvérekről, Bándi bácsiról, Pepi néniről s a két
                  kicsiről. Átadtuk a csókjaikat s átvettük a részüket...</p>
               <p>Legnehezebb az volt, hogy Dáviddal közöljük: titkolja el a látogatásunkat. Mert
                  anyám nem akarta elmondani, hogy jutottunk ide s mit akart tőlünk az őrnagy? Az
                  őrnagyot nem is említettük, csak Herszényit, mondván, hogy a maga felelősségére
                  engedett ide s érette hallgasson ő is, Muntyán bácsi is. Márkus atya úgyis
                  hallgatni fog... Végre megígérték...</p>
               <p>Hogy mikor jövünk megint? Hogy jöjjünk hamar! Hiszen alig beszélgettünk
                  valamit!... Ezekre csak azt mondhattuk: adja Isten, hogy ő jöjjön ki hozzánk
                  mielőbb!...</p>
               <p>Hanc azonban türelmetlenül dugta be fejét az ajtón, már harmadszor s hadonászott a
                  nagy fene kulcsával... El kellett válnunk...</p>
               <p>A búcsú nehéz percében mintha Dávid bátyám is elvesztette volna egy rebbenésig
                  reménykedő kedvét!</p>
               <p>Úgy intéztük, hogy Lila néhány pillanatig egyedül maradhasson vele, s mikor
                  kiléptünk, láttam, hogy Márkus atya mélyebben merült el breviáriumába, egészen
                  elfordulva, Muntyán bácsi pedig a légyfogás művészetének szentelte magát... Aztán
                  Lila is kiszédelgett utánunk s Hanc megkönnyebbülten szusszantott, mikor minden
                  baj nélkül visszajutottunk a lakásába, felszabadítván Zsuzsanna asszonyt is az
                  őrködés terhe alól.</p>
               <p>Vele anyám mindjárt tárgyalásba bocsátkozott a felől, hogy miként lehetne javítani
                  a Dávid állapotán? Miután Zsuzsanna Hanc-cal értekezett ebben a dologban, rövid
                  összefoglalást adott férje véleményes javaslatáról.</p>
               <p>- Azt mondja Hanc, hogy a császár neki naponta ötven krajcárt ad a foglyok
                  őrzéséért. Ha tehát a tekintetes asszony megpótolja ezt még ötven krajcárral, a
                  fiatalúrnak nem lesz oka panaszra, jó ebédet főzünk neki, borocska, pipa is kijár
                  s még az alsóruháját is kimosom.</p>
               <p>Anyám meg volt elégedve az alkuval s egy hétre előre kifizette a kívánt összeget.
                  Ha, adja Isten, hamarabb szabadulna a mi kedvesünk, boldogan hagyja itt a pénz
                  maradékát, sőt meg is pótolja. A mai jó szolgálatért is fogadják el ezt a
                  csekélységet...</p>
               <p>Hanc elégedetten csókolt kezet, meggyőződvén anyám bőkezűségéről. Eközben Lila a
                  menyecskének suttogott s fellángolt az arca a siker örömétől. A jó asszony nagy
                  dologra vállalkozott: a levélváltás lebonyolítására.</p>
               <p>- De ezért nem jár semmi! - erősködött. - Ezt tiszta szívből teszem a kedves, szép
                  kisasszony vigasztalására! Sze’ úgyis mindennap megyek én a piacra, egy kisded
                  séta csak használni fog!... Az én Hancom nem is kell észrevegye, mit visz-hoz az
                  ebéddel... Tessen csak rámbízni! Lila azonban mégis megjutalmazta a kedves
                  prófosznét: hálájában, örömében a nyakába borult s jobbról-balról megcsókolta
                  barnapiros orcáit. A kis tyúk olyan karicsálásba kezdett a boldogságtól, mintha
                  aranytojást tojt volna hirtelenében.</p>
               <p>Így barátkoztunk az ádáz ellenség várában, mikor Herszényi kapitány lihegve
                  betoppant s ránk kiáltott:</p>
               <p>- Most jöjjenek, tekintetes oasszony, gyorsan! Az őrnagy kiment a várból, tiszta
                  oaz út!...</p>
               <p>Elbúcsúzva a prófoszéktól, siettünk utána. Maga vezetett ki, egészen a kapu elé s
                  ott, az őrség szeme előtt, kurta szalutálással hátat fordított.</p>
               <p>Összekapaszkodva mentünk, szinte futottunk, amíg elértük a Vargák-bástyájának
                  sarkát. A toronyban megzendült a déli harangszó s szárnyaira kapva Istent áldó
                  fohászainkat, röpítette hálaadásunk jó illatát a mennyei trónus felé.</p>
               
            </div>
            <div type="chapter">
               <head>10.</head>
               <p>Lábujjhegyen léptem ki a tornácra s megálltam a feljáró szélén. Péter-Pál napjának
                  ragyogó nyári hajnala vigasztaló, meleg csókokkal borította el orcámat, szívemet.
                  Különös nagy csend. Mintha a falu kihalt volna. Csak valahol a fülem mélyén,
                  fekete posztó alól sejtem a természet távoli lélegzését, mint halk méhdongást. Az
                  úton ember halad el asszonyával. A férfi némán emeli meg kalapját, az asszony hang
                  nélkül hajtja meg a fejét. Engem nem is igen láthatnak, a háznak köszönnek. Lenn,
                  az istálló ajtójában, egy béres tesz-vesz valamit, megjelenik, eltűnik. Mintha
                  csak képen látnám, olyan nesztelen. Most a gabonás melletti öreg fáról tompa
                  puffanással alma esik le... tán kendőbe takargatták, olyan puhán hullott...</p>
               <p>Végignézek magamon. A csizmám makulátlan fekete tükör, ünneplő ruhámon, nadrágomon
                  egy pihe sincs.</p>
               <p>Énok öcsém jő a konyhából, ő is igyekszik csikorgás nélkül lépni. Inggallérját
                  igazgatja a nyakán, némán mellém áll. Ketten nézzük a világot.</p>
               <p>Mackó a hasán csúszik elő a tornác alól, lábunkhoz dörgöli fejét, felnéz ránk bús
                  szemével s halkan nyöszörög.</p>
               <p>Erre elönti szememet a könny, fátyol borul az aranyló égre s fejemet a tornác
                  párkányára nyomja a rám zuhanó fájdalom. Énok szepegve fordul el s nekidől az
                  oszlopnak, ökleire hajtva fejét.</p>
               <p>Mint az éles kés, hasít belém a gondolat, hogy ma lett volna a Dávid és Lila
                  esküvője... De Dávid nincs itt. Dávid még mindíg ott van, a börtönben. Iszonyatos
                  dolog, hogy ezen a napon nem lehet köztünk. Mit érezhet, hogy bírja ki? Bándi
                  bácsi mondta az este, hogy mikor, sok instanciára, béengedték hozzá a hírrel, nem
                  akarta megérteni. Háromszor is újra kérdezte s csak nézett, mint a szobor, üres
                  szemmel. Vigasztaló szavaira nagy későre megindultak a könnyei s arra kérte Bándi
                  bácsit: eszközölje ki, hogy hazajöhessen, csak erre az egy napra. Akár zsandárok
                  között is, csak engedjék. Megesküszik az Istenre, hogy visszamegy... De hát erről
                  szó sem lehetett... Az őrnagy azt mondta: hova gondolnak? Rebellió lenne ebből s a
                  regula sem ismer ilyen kedvezést... Ott kellett hagynia szegényt Bándi bátyámnak a
                  gyötrelemben...</p>
               <p>Lila... Lila itt van... Tegnap estére érkezett az édesapjával... Megjött, az
                  esküvője napjára... Végre meglátta apánkat. Megtörtént a találkozás...</p>
               <p>Mozdul a ház. Rozáli jő ki a tornácra, árnyékos szemekkel. Suttogó hangon
                  rendelkezik a szolgálónak, asztalt terítenek, frustukhoz... Ma is kell
                  frustukolni, persze... A kút nyikorog... Két fogadott cseléd vizet zuhint a rudas
                  cseberbe s mennek vele, a konyha felé... Az apró jószág is követelőzni kezd az
                  udvar mélyén. Viszi is már a szemet nekik egy mezítlábas, kócos süldőlány. Malacok
                  visítanak a moslék elé az ólból. Béresfiú önti eléjük, a vályúba. Megy minden a
                  maga rendjén...</p>
               <p>Bándi bácsi lép ki a tornácra, szép, zsinóros fekete ruhában. Köszöntjük. Fejünket
                  megsimogatva, viszonozza.</p>
               <p>- Meleg nap lesz - állapítja meg, az égre nézve. - Nagyot sóhajt s nem jut az
                  eszébe több. Hátul összefont kezekkel lassan sétába fog a tornác hosszán. Anyám
                  némán ölel magához, ahogy eléje megyünk. Gyászruhájában is olyan most, mint a
                  fenyőfa. Csodálatos anya. Minden csapásra egyenesebb lesz. Tegnap már elállt a
                  zokogása. Arcán a fájdalom mozdulatlanná dermedt. Tekintete valahová nagyon messze
                  néz.</p>
               <p>Lila jő utolsónak. Már tegnap is láttam, hogy két hét alatt erősen megváltozott.
                  Most a reggeli fényben ez a változás még feltűnőbb. Az arca megnyúlt, a szemei még
                  nagyobbak. De nem ez az igazi. Belül történt vele valami nagy dolog. Mintha ifjú
                  szépségének álarca mögött a lelke százesztendőssé öregedett volna. Nyugodt és
                  hangtalan, mint aki mindent tud.</p>
               <p>Később többször tapasztaltam életemben azt, ami most, először, furcsának tetszett.
                  A nagy bánatban jólesik, megbékítően fűz egybe az asztal jótéteménye. Illatos
                  kávé, szépen pirított zsíros kenyér, hófehér, frissen köpült vaj, csorgó aranyméz,
                  makkos szalonna vékony, sárgás szeletei s vérszínű kerti eper csábító halma a
                  tornác lombján átszűrődő napfény játékában édes vigasztalással hivogatott
                  magához.</p>
               <p>A makulátlan abrosz, a csillogó tányérok, csészék, poharak, evőeszközök, a
                  szivárványosan mosolygó, hideg párával lepett vizeskancsó gyógyító szeretetet
                  leheltek magukból. Amíg csendesen eddegéltünk, éreztük, hogy most egy fokkal
                  erősebben szeretjük egymást s összetartozunk, eltéphetetlenül.</p>
               <p>Bándi bácsi felmelegedett lélekkel jegyezte meg:</p>
               <p>- Ilyen jó zsíros kenyeret csak az én boldogult Lilám kezéből ettem!</p>
               <p>- Hogy szerette szegény uram! - suttogta édesanyám, kegyeletes emlékezéssel még
                  egy falatot törve magának.</p>
               <p>- Mindíg külön megdícsért érte, lelkem édesapám! - törülte le kibuggyanó könnyeit
                  Rozáli.</p>
               <p>- Itt marad őkegyelme ebben a házban s körülötte, a legkicsinyebb jelekben is,
                  amíg csak az ő szerettei élnek s aztán meg együtt leszünk Isten kegyelméből
                  mennyekben! - vigasztalt Bándi bácsi szép papi kenettel.</p>
               <p>- Neki jobb! - bólintott édesanyám. - E világon már idegen volt szegény s amit
                  legjobban szeretett volna elérni, abban csak csalódott, sebződött...</p>
               <p>Lila lehúnyta szemét s úgy emelte arcát az égre, néma, nagy kérdéssel.</p>
               <p>Imre, aki hajnalban érkezett, reggeli után jött halott-látni. Lesoványodott,
                  vértelen arca, beesett szeme s kuszált haja megijesztettek. Édesanyámnak kezet
                  csókolt s mormogva mondott résztvevő szavakat. Rozálira félénken, zavarodottan
                  pillantott, alig merte megölelni, megcsókolni. Néném kendőjébe temette arcát,
                  felzokogva, az ölelést, csókot csak tűrte, nem viszonozta. Imre egyikünktől
                  másikunkig szédelgett, kezet fogva. Nem nagyon tudta, mit mondjon, tegyen. Végre
                  megkérdezte, hogy láthatná-e apánkat? S erre lassan mind beszállingóztunk utána az
                  elsötétített ebédlőbe, ahol a ravatal állott.</p>
               <p>Körülállottuk a koporsót s édesanyám gyöngéden felhajtotta a szemfödelet.</p>
               <p>- Szép halott! - hajtotta meg fejét Imre. - Isten nyugosztalja!</p>
               <p>- Az! - intett édesanyám, merengve nézve apánk elbékült arcát. - Most már nem
                  bántja senki, semmi...</p>
               <p>Én Lilához húzódtam s megfogtam lecsüngő kezét. Ő azonnal, gyöngéd szeretettel
                  símult az oldalamhoz s együtt néztük a halál művét.</p>
               <p>Édesapám komoly, fenséges arccal feküdt a koporsóban. A halál kiemelte az élet
                  nyűgei, bajai közül. Nemességének, becsületességének, okosságának, erélyességének
                  legszebb vonásai rajzolódtak ki győztesen az utolsó idők gyötrései által
                  összekuszált, elmúlt kép helyén. Tegnap óta sokszor, elmélyedve néztem meg ezt az
                  arcot, nem fogom elfelejteni soha. És Dávid bátyámnak is híven akarom lefesteni
                  majd, hogy maga előtt láthassa, mintha csak itt lett volna. Ezt a magam
                  kötelességének éreztem s iránta való szolgálatom feladatának. Nem adtam volna
                  semmiért, ha rajzolni tudok s úgy örökíthettem volna meg számára ezt az apai
                  arcot. Valami azt súgta bennem, hogy erre a látomásra közülünk neki volna
                  legnagyobb szüksége, neki mondana a legtöbbet vigasztalásul s
                  figyelmeztetésül.</p>
               <p>Bizonyára mindnyájan, amíg élünk, látni fogjuk őt, ha rágondolunk s behúnyjuk a
                  szemünket. De mégis szívettépő pillanat volt, mikor a koporsót le kellett
                  zárnunk.</p>
               <p>Édesanyám szemében, minden hősiessége dacára, iszonyodó tiltakozás sikoltott,
                  Rozálit alig lehetett eltépni, úgy ölelte magához a koporsót. Mintha hideg
                  késpenge szelte volna át agyamat, éreztem én is a sivár, földi embernek
                  elviselhetetlenül hangzó szó jelentését: soha többé!...</p>
               <p>Kora délután, a harangok bús hivogatására, elöntötte udvarunkat a gyászoló nép.
                  Sok-sok feketefejkendős asszony állott köröskörül, sírdogálva. A férfiak barázdás
                  arcán komor nyugalom ült. A leányok kíváncsi félelemmel símultak egymáshoz,
                  bátorításért a legények felé pillantgatva. Az udvar távoli sarkában gyermekek
                  rángatták egymást a sövényről s hullott almát rágcsáltak, áldva a jó alkalmat.</p>
               <p>A koporsót kihozták az udvarra, két hosszú lócán keresztbetett rudakra helyezve.
                  Anyám, Rozáli és Lila számára székeket tettek fejtől, szokás és illem szerint.
                  Bándi bácsi, Imre, én és Énok mögöttük állottunk fel. Hozzánk csatlakozott,
                  botjára támaszkodva, Iszlai keresztapám is. A házicselédség kissé hátrább
                  csoportosult s Piczula bácsi is, noha kikopott már tőlünk, megadta a végső
                  tisztességet azzal, hogy közéjük állt, kicsit bizonytalan billegéssel.
                  Harangbéhúzásra megérkezvén Zúzó tiszteletes úr Szamócza mesterrel, rákezdett a
                  gyülekezet az énekre:</p>
               <p>Krisztus, én életemnek</p>
               <p> Te vagy reménysége.</p>
               <p> Szegény bűnös lelkemnek</p>
               <p> Örök idvessége.</p>
               <p> Leszek hát én csendességben,</p>
               <p> Bár a halál fullánkjával rettentsen!</p>
               <p>- Gyászoló halotti gyülekezet, megszomorodottan hátramaradott szerettei a
                  néhainak! - kezdte a tiszteletes úr öblösen búgó hangon az orációt. - Az élet
                  mezején hajózva, gyakran botlik az ember akadályokba... S végigkísértük szegény jó
                  édesapánkat életének viharos tengerén, kevésszámú derült napok és sok rémítő
                  hullámverések között, a mai csendes révig, melybe a fekete hajón, nevezetesen a
                  koporsóban, béevezett. A keserű habok, Zúzó bácsi beszédében, szép fényesre mosták
                  édesapámat, semmi hiba nem maradt drága alakján, nemes példájává magasztosult a
                  hűséges, szerető férjnek, a gondos apának, a fáradhatatlan, jó gazdának, a büszke
                  magyar nemes úrnak, a nagylelkű cselédtartónak, s a vendégszerető jó barátnak. A
                  Szent Eklézsia is áldja őt, mert a templom javíttatására s a torony fedésére bőven
                  adakozott, az Úr asztalára kenyeret s bort mindíg a javából külde. Az édes hazának
                  pediglen hős fiat szentele a dúló csaták idején s most is, ha! - idehallani
                  rabláncainak csörgését a mély börtön fenekéről, ahonnan nem szabadulhatott, hogy a
                  gyászkoporsóra borulva elsírhassa a bánatát s köszönetét a legjobb apának!</p>
               <p>Erre olyan sírásba kezdtünk s velünk az egész nép, hogy Zúzó bácsi kifújhatta
                  magát a forróságos napsütésben s megtörülközött a verejtéktől, nekikészülve immár
                  a vigasztalásnak. A vigasztaló rész hat erősséget emelt a halál ellen. Ezek, igen
                  alaposan és meggyőzően kifejtve, valának: a földi élet mulandóságának
                  meggondolása, a halott jó emlékezete, szép példaadásának követése, a bánat
                  enyhítése a jócselekedetek által, Krisztus urunk feltámadása és a viszontlátás
                  reménysége a boldog örökéletben.</p>
               <p>A harmadik és zárórészben egyenként szólt hozzánk az Úr szolgája, meghasogatván az
                  özvegyen maradt hűséges feleség, az árvaságra jutott gyermekek, a rokonok és
                  barátok szíveit s aztán a vigasztalás balzsamát csepegtetvén a sebekbe,
                  emlékeztetve Isten irgalmára és gondviselő kegyelmére.</p>
               <p>Még egy hosszú szép imádság következett, a Miatyánkkal egyetemben s aztán Szamócza
                  bácsi megindult, a presbiterek s egyéb tekintélyes férfiak élén, keserves
                  bődüléssel: - Ú!... A menet ünnepélyes kanyargatással folytatta:</p>
               <p>...tas vagyok e világban,</p>
               <p> Mennyországban,</p>
               <p> Vár örök hazám készen...</p>
               <p>Az énekesek után a tiszteletes úr következett, azután a koporsó, hat ember által
                  emelve, nyomában mi s utánunk az egész gyülekezet.</p>
               <p>Édesanyámat Bándi bácsi vitte a karján, Rozálit Imre, mi pedig Énokkal Lila két
                  karját fogtuk magunkhoz. Így kísértük ki édesapánkat a kapun, fel a dombra, a
                  harangok zúgása között reáváró elődeink közé, nyitott sírjához.</p>
               <p>Itt, körülállván a sírvermet, mely fölé a koporsót helyezték, Szamócza bácsi
                  búcsúztatta el halottunkat, mégpedig érzékeny versekben, erdőtől, mezőtől,
                  pataktól, falutól, idelátszó házától, a bús hazától s a tündérvilágtól. A
                  versekben maga édesapánk szólt, mindezeket megszólítván, kinek mit köszönhetett,
                  dícsérőleg felemlegetvén, a bántásokat megbocsátván s Isten jóságába ajánlván
                  őket. Végre sajátmagáról is nyilatkozott, kifejezvén a feltámadásba vetett erős
                  hitét ilyenképpen:</p>
               <p>De még lészen egy nap,</p>
               <p> Melyen gyászos halmom</p>
               <p> Keblében az angyal</p>
               <p> Trombitáját hallom,</p>
               <p> Mikor a századok sarkai bomlanak</p>
               <p> S egymásra omlanak...</p>
               <p>Ti mennyei kapuk,</p>
               <p> Zendülve nyíljatok,</p>
               <p> Búcsúzó lelkemnek</p>
               <p> Utat mutassatok,</p>
               <p> Én örök hazámba hogy repesve szálljon,</p>
               <p> Bizton eltaláljon...</p>
               <p>A koporsó lassan leereszkedett a sírba. Édesanyámon kezdve, mind Énokig egy-egy
                  göröngyöt hullattunk utána s aztán dübörögni kezdett a föld...</p>
               <p>Estefelé benéztek hozzánk a jó emberek, vigasztalódást kívánni s hogy ne legyünk
                  mindjárt olyan egyedül. A tornáckiugrón s végig a tornácon is hosszú asztal
                  terült. Gerlédi szép régi szokás szerint az eltávozott gazda lélekben még egyszer
                  ideült családja, tisztelői, barátai s cselédei közé.</p>
               <p>Az asztalfőn üresen álló teríték felé mindenki főhajtva pillantott, áhitatosan
                  evett s poharát némán ráköszönté. Csendes beszélgetésben előbb Zúzó bácsi, aztán
                  keresztapám méltatta az elköltözöttet, emlékeztek jelesebb mondásaira, derék
                  tetteire, a gazdálkodásban való kiválóságára. Ezekre az asztal hosszában helyeslő
                  mormogások feleltek, a presbiterek, gazdák ajakáról, miközben a főző asszonyok
                  ismételten körülhordták a tyúkhúsos laskalevest s az asztalon felhalmozott fehér
                  cipók dombocskái szépen leapadtak. A vigasztalás poharával Szamócza bácsi fordult
                  édesanyámhoz s hozzánk, bátorítván, hogy a derék férj és apa hátramaradottjait nem
                  hagyja el az Isten, de az emlékezetét áldó falu sem. Mire minden vendég biztatólag
                  bólogatván, fenékig itták poharaikat. Dávid, a boldogult gazda nagy fia
                  fájdalmasan hiányozván, a köszönő feleletet családunk nevében Bándi bácsi adta
                  meg. A halotti tor zsoltárénekléssel végződött: Az Úr énnékem őriző
                  pásztorom...</p>
               <p>Mikor végtére magunkra maradtunk s elpihent a ház, én az egyik benyíló ablakából
                  még sokáig néztem a telehold fényében fürdő temetődombot. Ha édes apám kijöhetne
                  koporsójából s a sírjára ülhetne, egyenesen idelátna rám, ahogy itt ülök, róla
                  gondolkozva. Milyen jó is, hogy így kell élnünk tovább, mintegy az ő őrködő s
                  figyelmeztető szemei előtt... Jobban fogunk ügyelni a házra és a lelkünkre, ha
                  felpillantunk hozzá s elképzeljük, mit látna jónak s mit helytelennek az
                  életünkben.</p>
               <p>Reggel kezdődött visszazökkenésünk a mindennapi élet keréknyomába. Ki-ki próbálta,
                  ahogy tudta. Csak Mackó mondott fel, követve legderekabb őseinek szép
                  hagyományait. Nappal nem került elő, néhány éjszaka hallottuk távoli síró
                  vonítását a domb felől. Egy reggel aztán megtaláltuk apánk sírján, kimúlva. Őt is
                  megkönnyeztük s eltemettük tisztességesen. Bándi bácsi és Lila a temetés után még
                  két napig maradtak nálunk. A kicsik felől nyugodtak lehettek, azokat Pepi néni jól
                  elkormányozta. De Bándi bácsinak volt valami a homloka mögött, amit tartogatott,
                  csak azt várván, hogy a halott helyet adjon az élőknek.</p>
               <p>De előbb ebben a tekintetben is a ház és birtok dolgának megbeszélése került sorra
                  a második nap délutánján, Imre és Rozáli jelenlétében.</p>
               <p>Természetesen minden abban a hitben történt, hogy Dávid bátyám mégiscsak
                  kiszabadul hamarosan s átveszi a gazdálkodás vezetését.</p>
               <p>Ahogy Bándi bácsi Imrével számba vette a dolgokat s édesanyám és Rozáli
                  figyelmesen megtanulták, mi hogy is áll tulajdonképpen, de még én magam is
                  igyekeztem megérteni a helyzetet, az derült ki, hogy az Ernyei föld hasznos
                  kezelése sok rendbeli alkalmazkodást kíván a világ új rendjéhez. Adóhátralékokat,
                  büntetéspénzeket kell kifizetni sürgősen, termelési engedélyeket váltani, új
                  cselédséget fogadni, azok járandóságait számításba venni, az állatok s a
                  felszerelés hiányosságait pótolni, a termés értékesítésére megbízható s állandó
                  vevőket szerezni, a gazdasági épületeket tatarozni és így tovább. Mindehhez pénz,
                  jó sok pénz kell, az világos. Pénzt pedig csak eladásból lehet csinálni, a föld
                  egy részének feláldozásával a többi megtarthatásáért. Lássuk hát, mink van s mitől
                  váljunk meg? A Dávidnak szánt egykori részből már csak tizenkét hold maradott, a
                  szabadi völgy bejáratánál. Az igaz, hogy jó szántóföld, búzára s törökbúzára
                  egyaránt, megad harminckét öreg-vékával holdankint. A Rozáli része most már ki van
                  adva neki s azt ő az Imréével együtt jól gondozza. Van azonban még két szántóföld
                  a temetődomb megett, az egyik tizenöt, a másik tizenhét hold, aztán a Nagy Patak
                  mentén a szép nyolc holdas rét, felette az oldalon a szénafű, harminc holdnyi az
                  is s végül a Gödör erdője s szőlője. Százötven holdnál többet bírunk még jelenleg
                  is, noha a jobbágytelkek s földek elvesztek, kártalanításunkról pedig Imre szerint
                  még csak vitáznak Bécsben s ki tudja, lesz-e és mi lesz belőle valamikor?</p>
               <p>Most már, Bándi bácsi szerint, Imre helyeslésével is, csakis a Dávid részének
                  maradéka, a tizenkét hold volna eladható, mind elszakított, távoli fekvésénél s
                  mind kiválóságánál fogva. Ahogy a föld ára mostanság áll, ki lehetne egyenlíteni
                  minden tartozást s a beszerzések is telnének belőle. Fájdalom, jóféle magyar vevőt
                  aligha találhatunk rá, mindenik hozzánk hasonlóan vagy még rosszabbul áll. Imre
                  szerint vagy az ő zsidója, vagy valamelyik idegen beamter volna csak hajlandó és
                  képes megfizetni. Ajánlta is, hogy ha édesanyám beleegyezik, ő utánajár ennek a
                  dolognak. Ez nehéz kő volt anyám szívén. Hiszen úgy érezte s mondta is, hogy
                  szegény jó apánk soha nem tudta volna magát rászánni effélére. Nem olyan ez,
                  mintha beszennyeznők áldott emlékezetét?</p>
               <p>- Menteni akarjuk ezzel a lehető legtöbbet abból az ősi földből, amit ő annyira
                  szeretett! - sóhajtott Bándi bácsi. - Belátom. Pókai úr igazat mond, Rozáli
                  lelkem. De még várjunk ezzel azért. Most elég, ha principiáliter elhatározzuk.
                  Meglátjuk, hátha akad magunkfajta vevő is? Menjünk tovább a plánumban!</p>
               <p>Édesanyám úgy kívánta, hogy az egész megmaradó birtok legyen a mi közös életünk,
                  Dávid gondozása alatt. Ne szakasszunk ki az ő számukra most egy részt, elkülönítve
                  az övétől s a kiskorúakétól. Reméli, mondá csendes sóhajtással, nem sokáig kell
                  egyedül bujdosnia a földön, párja nélkül s ha Isten kegyelmes akaratából ő is ott
                  pihenhet apánk mellett, akkor majd ráérünk osztozkodni, vagyis apánk régi terve
                  szerint különíteni el a birtokrészeket, mikor is Áronnak (nekem) a Gödör jutna s a
                  többi Dávidék és Énok között oszlana meg.</p>
               <p>- Dávid biztosan tisztelni fogja anyám szép akaratát! - suttogta Lila. - Mért
                  válnánk szét, mikor most még inkább egyek kell hogy legyünk.</p>
               <p>Ebben maradtak s Rozáli vállalta, hogy Dávidék esküvőjéig ő mindennek igazítását
                  magára veszi, mivel most már mi fiúk is elég nagyocskák lettünk, hogy segítsünk
                  neki.</p>
               <p>Bándi bácsi és Imre meg a legsürgősebb törvényi dolgok intézését ígérték, amíg
                  Dávid, nemsokára, maga kaphatja kézhez a gyeplőt.</p>
               <p>Édesanyám nagyon köszönte a felajánlott segítségeket, csak azon aggodalmaskodott,
                  hogy sok lesz Rozálinak, asszonylétére a maguké mellé még a miénk egész gondjának
                  felvétele is. Ebbe Imrének is beleszólása van. Mit mond hozzá?</p>
               <p>- Ha csak hetekről van szó, - dörmögte Imre - talán elbírja Rozáli... Nem, nem
                  akarom sötéten festeni a helyzetet... Bízzunk benne, hogy úgy lesz... Ha nem úgy
                  lenne, akkor mindent újra kellene megbeszélni... Engem egyelőre a városhoz köt a
                  magam dolga is, meg az is, amit most itt vállaltam... Igaz, sohase volt nagyobb
                  szükségem arra, hogy Rozáli mellettem legyen... de belátom, fájdalmasan, hogy most
                  itt a helye, az édesanyja mellett... Néhány hét mulva, mondom, meglátjuk...</p>
               <p>Néném kutató és sejtő szemmel nézett férjére. Imre a maga dolgairól hallgat. Pedig
                  az arca elárulja, hogy ő is nagy gondok közt hányódik. De most világos az első
                  kötelesség útja: Rozálinak itt kell állania anyánk oldalán, ahogy Imre is
                  mondta.</p>
               <p>- Ma este... ugye, hazajössz azért velem, Rozáli? - pillantott fel Imre meggyötört
                  tekintettel. - Ketten is kellene beszéljünk egyről-másról... Ma még Bándi úrék itt
                  vannak anyánkkal... Holnap aztán...</p>
               <p>Nem fejezte be, maga elé meredt, lehajtott fejjel.</p>
               <p>Rozáli tévetegen nézett anyánkra s reá.</p>
               <p>Akár előre mondhattam volna neki anyánk szavait, ahogy közbevágott:</p>
               <p>- Hát természetesen, hazamész Imrével estére. Hogyne mennél.</p>
               <p>Rozáli megrázkódott kicsit. Apánk rosszullétének szomorú napja óta valami
                  borzadály markolta a szívét Imrével szemben... Elejtett szavak, mozdulatok, arca
                  és szemei eléggé elárulták ezt sokszor, még nekem is. De csak némán intett, hogy
                  legyen.</p>
               <p>Imrének elég volt ez is. Láng csapott fel a szeméből. Egyszerre idegesen
                  megélénkült... Ha nem szégyelli, bizonyosan ölbe kapja s most mindjárt elfut
                  vele.</p>
               <p>Édesanyám szívéből óhajtotta, hogy béke és szeretet legyen köztük. Az ő nagy lelke
                  nem vádolta Imrét apánk haláláért. Mindnyájunknál tisztábban látott s
                  igazságosabban ítélt. Az Isten súlyos keze alatt ő hamar tanult.</p>
               <p>- Nagyon jó, hogy mellettem vagy, Rozáli... Köszönöm, lelkem... Gondolhatod, hogy
                  most is az volna kedvemre való, ha itt maradnátok vacsorára s lefekvésig
                  beszélgethetnénk... De a mi legsürgősebb, abban megállapodtunk... s holnap megint
                  együtt lehetünk... Talán mégis az volna helyes, ha most mindjárt hazamennétek
                  Imrével... Sok beszédetek lehet, a magatok dolgában... Menjetek, lelkem!...</p>
               <p>Mivel Lila is jól megértvén anyánkat, édesen biztatta, hogy miattuk ne mulassza
                  saját férjét, házát és dolgait, Rozáli az illem kedvéért még kicsit maradt,
                  tett-vett, de aztán, Imre titkolhatatlan örömére, búcsút vett tőlünk s
                  eltávoztak.</p>
               <p>Utánuk néztem a kút mellől. A kapuig Rozáli elől ment, Imre pedig egy-két lépéssel
                  utána. Amíg a kerítés fala takarta, nem láthattam őket, de aztán az útra kiérve,
                  már egymás mellett lépkedtek. A patak hídjánál Imre karonfogta a feleségét. Még
                  egyszer, az utca fordulójánál felbukkantak egy pillanatra, messziről. Nekem úgy
                  tetszett, hogy Rozáli szorosan hozzásímult a párjához s vállának támasztotta
                  fejét.</p>
               <p>Bándi bácsi vacsora után rágyujtván édesapám szép tajtékpipájára, melyet temetési
                  emlékül kapott anyámtól, kegyeletes füstölés közben engedelmet kért, hogy
                  valamiről szólhasson, ami nem a halottra, hanem az élőkre tartozik s Dávid
                  sorsával van kapcsolatban.</p>
               <p>Miután anyám kérdőleg nézett rá, Bándi bácsi az ő szép mértéktartásával fogott
                  mondanivalójába:</p>
               <p>- Úgy lehet, nincs is valami nagy értelme annak, amiről szólani kívánok, Rozáli
                  lelkem... Ne is építsen rá túlságosan... De lássa, nekem az az érzésem, hogy a
                  Dávid dolgában, noha bírái immár tökéletesen ismerhetik ártatlanságát, késik a
                  várva várt jó fordulás... Akármi legyen is efelől a mi vélekedésünk, én még
                  Topfernerékről se tudom feltételezni, hogy minden igaz ok nélkül képesek lennének
                  őt elítélni és büntetni... Sokat töprengvén rajta, arra a sejtésre jutottam, hogy
                  immár ők is belátták és szégyellik túlbuzgalmukat, országfelforgató rebellióvá
                  fújván fel bús hazafiak tán megfontolatlan, de távolról se veszedelmes
                  álmodozásait... Igen ám, de ezt beismerni nagy kudarc s tán bukás is volna
                  némelyiküknek... De ha lenne valaki, akinek módjában áll az állítólagos bűnt
                  megbocsátani s eltörölni a nélkül, hogy ezeknek a kiváló bíráknak baklövése
                  nyilvánvalóvá lenne, sőt fáradozásukért még tán elismerést is kapnának a világ
                  előtt, nékem úgy tetszik, titkos örömmel fogadnák ezt a feloldást...</p>
               <p>- Ilyen csak a császár lehetne! - sóhajtott anyám. - De az messze van!</p>
               <p>- Jól mondá, Rozáli lelkem! - szippantott Bándi bácsi elismeréssel. - Csakis a
                  császár!... S néhány nappal ezelőtt magam is lemondással legyintettem a saját
                  jámbor gondolatomra: a császár nagyon messze van!... De éppen ez az, amiért
                  mindezt eléhoztam, ez, hogy a császár nincs már olyan messze jelenleg... A császár
                  Magyarországon utazik, Rozáli lelkem s az a híre, hogy Erdélybe jön!</p>
               <p>Anyám s Lila döbbent csodálattal kapaszkodtak össze ezekre a szavakra.</p>
               <p>- Ez a híre - ismételte Bándi bácsi, bólogatva. - Megmondtam azt is, amit
                  hallottam: parancs jött volna Vásárhelyre, hogy a katonai s polgári fők mindent
                  készítsenek elő, mert a Felség Vásárhelyt is ki fogja tüntetni
                  látogatásával...</p>
               <p>- Istenem! - kiáltott fel anyám a csillagos égre nézve. - Istenem!</p>
               <p>Lila kitágult szemekkel nézett apjára, reszkető szájjal.</p>
               <p>- Nem azért mondám el ezeket, - tette kezét előbb anyám karjára s aztán Lila
                  fejére Bándi bácsi - hogy mindjárt biztosra vegyük annak bekövetkezését, amit
                  állítunk... De ilyen világosság gyúlt bennem a hírre: ezek azért tartják
                  börtönben az ártatlanokat, hogy a császár bocsássa ki őket helyettük... A magyar
                  nép hálás lesz érte az uralkodónak, ők pedig csak hű szolgáknak bizonyulnak.
                  Számításnak se rossz, ugyebár? És nemcsak én gondolok ilyeneket, de több mások is.
                  Professzor Bolyai egyenesen biztosra veszi, hogy az ifjú császár megbocsátani,
                  békülni jön. Szerinte ez volna a legbölcsebb politika is. Igaza van, én is így
                  gondolom... No, lelkeim, a sok bánat és gyász után ma ne kergessük el ágyunk
                  mellől a reménység vigasztaló angyalát! Imádkozzunk, hogy így legyen!</p>
               <p>Bizonyos vagyok felőle, hogy forróbb imádságok ritkán szállhattak az égbe, mint
                  akkor éjszaka a mi fedelünk alól. Vajjon az angyalok, akik szabadon röpködhetnek
                  kunyhók és paloták, porszemnyi emberkék és császárok ágyai között, megérintették-e
                  szárnyuk hegyével az ifjú uralkodó szívét, hogy megérezze álmában ezt a különös
                  csodát? Magyar anyák, szeretők, testvérek, esedeznek az osztrák császárért:
                  lehessen igazi király belőle, Isten kegyelméből való...</p>
               <p>Bándi bácsi s Lila hazamentek azzal, hogyha valami biztos hírük lesz, akárhogy is
                  tudatják. Addig is Lila, a prófoszné jóvoltából, naponta tud néhány sornyi
                  levélkét váltani Dáviddal s erősíti, vigasztalja.</p>
               <p>Imre is visszautazott a városba.</p>
               <p>Egyszerre nagyon egyedül maradtunk a gazdátlanná vált házban. Édesapám hiánya még
                  csak most növekedett számunkra igazán szívfájdítóvá. S minden zugocska, minden
                  apróság róla kezdett beszélni, hallgatásra késztetve minket. Nappal ki-ki végezte
                  dolgát, az aratás is ránk köszöntvén, volt munka bőven s azt végezni kényszerűség
                  is volt, de jótétemény is. Estére aztán összebujtunk négyen, mert Rozáli is nálunk
                  aludt ezeken az éjszakákon. Sokat nem szóltunk, sőt alig is beszélgettünk, de
                  erősen összeforrtunk s szavak nélkül is jól értettük egymást.</p>
               <p>Talán három vagy több nap mulva történt, hogy lefekvés után meghallottam anyám és
                  Rozáli beszélgetését. Én ugyanis apám temetése óta az ő hálószobájuk melletti
                  benyílóban aludtam, hogy a nyitott ablakon át szemem lecsukódásáig láthassam
                  sírját, a temetődombon, a hold fogyó fényében. Ez nagyon megvigasztalt s
                  rászoktam. Régi fekvőhelyünkön csak Énok maradt. Anyámék ablaka is nyitva lévén, a
                  nagy csendben tisztán hallottam suttogó szóváltásukat.</p>
               <p>- Nem kellett volna hazamenjek vele! - küszködött a sírással Rozáli. - Tudom,
                  tudom, hogy édesapámért éppen nem vádolhatom, bűn volna, ha azt mondanám, hogy ő
                  ölte meg... De akkor, abban a rettentő pillanatban mégis borzadály fogott el...
                  akkor belémhasított, hogy nem közénkvaló, nem a mi fajtánk... idegen, idegen!... S
                  megbántam, édesanyám, keservesen, hogy bolond fejjel odaadtam magam neki!... És
                  amíg drága jó édesapámat ápoltam, arra gondoltam, hogy elválok Imrétől...
                  elszakítom magam az idegentől... visszajövök a házba, az enyémekhez...</p>
               <p>- Már nem szereted, Rozáli? - hallottam anyám halk kérdését. - Mert jól gondold
                  meg: akárhogy is egy vagy velünk, azért te mégis őt választottad, mellette van a
                  helyed s rajta kell segíts... Te nem Ernyei Rozáli vagy már, hanem Pókai
                  Imréné!...</p>
               <p>- Nem kellett volna hazamenjek vele! - ismételte Rozáli. - Már azon az úton
                  voltam, hogy ki tudom tépni magamból egészen... De resteltem magamat, főleg Lila
                  előtt! Minek tudja, lássa szegény, hogy a házasság ilyen is lehet!... Elmentem s
                  elvesztem, anyám! Ó, hogy le nem téphetem magamról!... Nem, nem tudok
                  elleneállani, ha ölel s csókol... A lelkem borzad tőle, fázik s mégis!... Tudja
                  ezt jól Imre... Azért is akarta, hogy a karjai közé kaphasson...
                  legyőzhessen...</p>
               <p>- Szegény leányom! - babusgatta anyám.</p>
               <p>- Nem, Gerlédtől s apám sírjától azért mégse tudott eltépni, akárhogy igyekezett
                  is rávenni... S hogy! Azzal vádolt: én vagyok az oka minden
                  szerencsétlenségének... én, amiért nem ülök ott vele a kártyázásaiban... Ebben
                  olyan, mint az őrült... S nem érzi, hogy sért vele, megaláz. Kellenék is én neki,
                  ha ez a dühödt babonája nem lenne!... Honnan szedte, az ördög tudja csak! Ó,
                  anyám!...</p>
               <p>- Attól félek, földönfutó lesz nélküled, koldus, árok rongya...</p>
               <p>- Most még menekül, ha igaz. Azt ígérte, a pénzzel, amit félretettem, minden
                  adósságát rendezi. Az itteni birtoka s a vásárhelyi háza is tisztán marad. A
                  szerződést, amit a katonákkal kötött, kiváltja a zsidótól ezzel a pénzzel...</p>
               <p>- Odaadtad?</p>
               <p>- Oda... Igazi ördög: olyankor kérte, mikor nem tudtam megtagadni... Édesanyám,
                  értse meg, lelkem, el kell váljak tőle, mert az én jussomat is elveheti egyszer,
                  ha nagyon akarja...</p>
               <p>- Mit gondolsz, Rozáli: ha vele mennél, ha a városban laknál vele, nem tudnád
                  leszoktatni a kártyáról? Ha ez az ára: meg kellene tenned...</p>
               <p>- Ó, tudom már! Először két hétig is úgy ült mellettem, mint a bárány... De nem
                  bírta tovább... Akkor vitt magával s jött rá arra az őrültségére! Aztán csak azért
                  kellettem már... Úgy zuhant le minden hazatértünkkor, mint a fejszével kidöntött
                  fa, ájultan a visszafojtott izgalomtól... Csak estére lett ember belőle, mikor
                  elhurcolt magával, új csatájára a szerencsével... Belehaltam volna, ha haza nem
                  futhatok!... Nem, ezt nem birom s hiába is!... Imre meg nem változik a kedvemért
                  és senki kedvéért a világon!... Ebbe fog belepusztulni s ha el nem hagyom, engem
                  is magával ránt...</p>
               <p>- Most... most visszajön, ha kifizette a tartozásait?</p>
               <p>- Ígérte... De anyám lelkem, úgy félek, hogy megcsalt ezzel is... Hogy szerencsét
                  kísért a pénzzel... s elveszíti!</p>
               <p>Nem hallgattam tovább, fejemre húztam a takarót. Elég volt ebből ennyi is, bőven,
                  hogy megtöltse lelkemet érthetetlen dolgok feletti borzongással... Igaza van
                  Rozálinak: idegen ember tört a családunkba s romlást, átkot hord magával...
                  Szegény Rozáli!... De az Ernyei-földeknek egy göröngyét se fogja elrabolni Imre,
                  amíg én élek!</p>
               
            </div>
            <div type="chapter">
               <head>11.</head>
               <p>Azt hiszem, még abban a pillanatban, mikor Bándi bácsi a császár jövetelét
                  említette, fellobbant édesanyám lelkében az elhatározás. De szokott, csendes
                  módján csak forgatta magában, érlelgette anélkül, hogy szólt volna róla.</p>
               <p>Az aratási munka egy esti szünetében kezdett példálódzni először, amikor a
                  fáradtságtól félholtan vacsorázni se volt kedvünk. Nénémhez intézte szavait:</p>
               <p>- Megverne engem az Isten s méltán, ha tétlenül nézném tovább, ami velünk
                  történik, Rozáli! Te is, lelkem, a sajátodat hanyagolva, itt ölöd magadat
                  hajnaltól estig a dologgal... S ez a két kicsi árva, sze’ gyermekek ezek még, erős
                  férfiaknak is nehéz munkában rogyadoz. A gazdát nem pótolhatják sehogy sem s csak
                  az aratók tisztességén múlik, hogy meg ne csaljanak... A ház ura a sírban s aki
                  pótolhatná a gondviselésben, azt láncon tartják, mint valami rablógyilkost,
                  ártatlanul! Ez nem maradhat így, Rozáli!</p>
               <p>Nénémmel együtt csak néztünk rá kérdő szemekkel: mért mondja ezeket? Nagyon jó
                  tudtuk, hogy így van, de segítségét nem látva, hiábavalónak véltünk minden
                  panaszt.</p>
               <p>- Ez nem maradhat így! - erősítette anyánk újra. - Kell, hogy valaki megértse,
                  átlássa ezt... Még a kőnek is meg kellene ezen indulnia!... Ember nem akarhatja
                  egy egész család romlását, ha ismeri a valót...</p>
               <p>- Igaz, igaz... De mit tehessünk, édesanyám? - vonta fel vállát Rozáli.</p>
               <p>- Én bémegyek Vásárhelyre, fiam! - mondta csendesen édesanyánk. - Ott majd
                  próbálok valamit... Utoljára még próbálok... Van Isten, meg fog segíteni!</p>
               <p>- Annyit imádkozok én, higgye el, lelkem, hogy az ég teli van vele! - sóhajtott
                  Rozáli. - Mi egyebet tehetnénk mi, szegény asszonyok és apátlan árvák?</p>
               <p>- Én is, fiam! De mintha Isten éppen az imádságaimra felelné, érzem, hogy taszít s
                  húz valami: kelj fel özvegy Ernyei Mihályné s eridj Vásárhelyre!... Ne várd
                  kulcsolt kezekkel a jó szerencsét, a térgyeden is csússz elébe annak, aki
                  meghozhatja! Akkora gyásznak s búnak, mint a tiéd, jussa van kiáltani...</p>
               <p>- Maga tudja, édesanyám... Ha csak a lelkit nyugtatja is vele, jó lesz... De bajos
                  éppen most... Hordanak a lovak s minden embernek a mezőn a helye... Sze’ így is
                  keservesen vagyunk.</p>
               <p>- Igaz, lelkem, de én úgy érzem: fontosabb mindennél, hogy bejussak idejében... A
                  kárt inkább elszenvedjük földi javakban, mintsem hogy a szívünk hóttig vádoljon:
                  elmulasztók az alkalmat Dávid szabadítására! S ha ő szabadulna: majd helyrehozná a
                  kárt is jövőre... Áron behajt velem a városba s mihelyt lehet, rögtön fordulunk...
                  Tudom, hogy ezzel még több gondot zúdítok rád, de ha sikerül, te is pihenhetsz
                  tőlünk, Rozáli!</p>
               <p>- Tudhatja, lelkem, hogy én mindent megteszek, amit csak birok!... Az aratókat
                  megügyelem... főzök nekik... az asztagrakáson is ott lesz bár a fél szemem... De
                  ha mégis kár esik, bocsássa meg!</p>
               <p>- Jó, hogy te megértesz s nem ellenkezel! - csókolta meg édesanyám. - Tán minden
                  ember, aki kívüláll, bolondnak vélne engem, akire éppen ilyen munkaidőben jött rá
                  a futókája... De hát ilyen az özvegy, társaveszített asszony: csak a szíve adhat
                  neki tanácsot, senki más...</p>
               <p>Így jutottam bé édesanyámmal Vásárhelyre, július közepén, az aratás derekából,
                  minden gazdaember szemében megbocsáthatatlan bűnt követve el.</p>
               <p>De lám, az anyaszív megérzése ezúttal is helyesnek bizonyult. Bándi bácsi azzal
                  fogadott, hogy éppen izenni készült: a császár három-négy nap mulva Vásárhelyt
                  lesz, ezzel a hírrel van tele a város.</p>
               <p>- Hála Istennek, hogy nem vártam tovább! - kiáltott fel édesanyám. - Kicsi az idő
                  így is, nagyon kicsi... De annál inkább kell segítenie nekem, kedves Ézsaiás!</p>
               <p>- Azt hiszem, megláthatja a császárt, Rozáli lelkem! - bólintott Bándi bácsi. -
                  Nem jő titokban. Sőt, úgy hallom, az itteni főfők akarják is, hogy lássa a népet s
                  a nép őt... Még a diákságot, sőt az iskolásleánykákat is kirendelik az utcákra...
                  Majd megállunk mi is, valami alkalmatos helyen...</p>
               <p>Anyám megrázta a fejét s különös élességgel nézett Bándi bácsira, magához ölelve
                  Lilát, aki hozzásímulva állt mellette.</p>
               <p>- Üljünk le, Ézsaiás lelkem... Valamit mondani akarok... Ne ijedjen meg... S ne
                  gondolja, hogy elment az eszem... Én nem azért jöttem, hogy megbámuljam a
                  császárt, az utca sarkáról...</p>
               <p>- Nem, nem! - védekezett Bándi bácsi, leülve. - Bocsásson meg... Nem szó szerint
                  gondoltam... Találhatunk ablakba ülést is, valamelyik ismerősnél... Utánajárok,
                  hogyne...</p>
               <p>- Hagyja el - legyintett anyám. - Egyéb dolga lesz, ha segíteni akar... Én
                  meghallgattatást kérek a császártól... Érti, Ézsaiás lelkem?... Beszélni akarok a
                  császárral... Oda akarok térdelni a lába elé, Lilával!</p>
               <p>Csakugyan jó, hogy Bándi bácsi leült előbb. Még így is szinte lefordult a székről.
                  A szeme kimeredt s a száját eltátotta rémült csodálatában. Lila is dermedten,
                  hang nélkül nézett anyámra. Én azonban az ő fia voltam, abban a szempillantásban
                  megértettem, hogy ez természetes és bölcs elhatározás. Inkább azon csodálkoztam,
                  hogy magamtól nem jöttem rá: mit akar?</p>
               <p>- A császárral? - hebegte Bándi bácsi jó sokára. - Hogy... mi módon... gondolja
                  ezt, Rozáli lelkem?... És Lila... Lilával?... Nem értem!</p>
               <p>- Bízom Istenben, hogy sikerülni fog!... - emelte fel fejét anyám. - A császár meg
                  kell tudja: egy özvegy s árvái nem maradhatnak támasz nélkül!... Ez
                  igazságtalanság, kegyetlenség, istentelenség! A császár megbocsátani jön, azt maga
                  mondta nekem akkor este, Ézsaiás lelkem, emlékszik-e?</p>
               <p>- Azt mondtam, hogy némelyek, így professzor Bolyai is, ezt hiszik... S hogy magam
                  is vélem: bölcs politika lenne...</p>
               <p>- És hogy a polgári s katonai fők se bánnák...</p>
               <p>- Igen... ez valószínű... De elébejutni, beszélni vele. Hogy jutott erre?</p>
               <p>- Gondolkozzék kicsit, Ézsaiás lelkem!... Maga sokat tanult, sokat látott, bölcs
                  ember! Gondolja el: ha a császár meg akar bocsátani, nem könnyebb neki, ha
                  valaki, éppen egy gyászoló anya, kéri erre? S egy törtszívű ifjú menyasszony? Csak
                  nem képzeli, hogy Topferner térdel majd eléje, kegyelmet esdekelni a foglyok
                  számára? Hát nem maga mondta el okosan, hogy éppen a ludasok keresnek kibúvót
                  maguknak a csávából? S nem jönne ez kapóra nekik is?</p>
               <p>- Megáll az eszem! - törülte verítékes homlokát Bándi bácsi. - Ilyent csak
                  asszonyi lélek képzelhetett ki! Jó, hogy Pepi hazament aratásra, mert nyomban
                  kilökne az ajtón, hogy csináljak már valamit!...</p>
               <p>- Igen - bólintott anyám komolyan. - Pepi rögtön látná, hogy ezt kell
                  megcsinálni!... Minden anya megérti... S minden szerető női szív... Lila is!</p>
               <p>Ránézett Lilára, aki azonnal lángoló szemmel kiáltott fel:</p>
               <p>- Segítsen, édesapám!... Igaza van anyámnak: ezt kell tenni!</p>
               <p>- De hogy?... De mit? - kapkodott levegőért a jámbor ember.</p>
               <p>- Elgondoltam én azt százszor is - mondta anyám. - Ha igaz, hogy a bajkeverők,
                  érdemkeresők is ezt akarják, akkor segíteni fognak, hogy a császár elé jussunk...
                  Csak egy valaki kell, aki ezt megmondja nekik s kimódolja velük... Ebben segítsen,
                  Ézsaiás lelkem, ebben, hogy ilyent találjunk!</p>
               <p>Ézsaiás bácsi izgatott sétába fogott a szoba hosszán fel-alá. Látszott, hogy
                  önmagával birkózik, az eszét akarja rávenni, hogy lehetőnek fogadja el az asszonyi
                  okoskodás képtelen érveit... hogy komolyan tudja venni ezt a nevetséges, de makacs
                  reménykedést...</p>
               <p>Közben efféléket lökött ki magából:</p>
               <p>- A szászok s az oláhok meg vannak keseredve... Azt hitték, a császár látogatása
                  az ő jutalmukat, dícséretüket, igazukat jelenti... Egyik is, másik is magának
                  jussolja Erdélyt... elsőségért verseng... S lám, mindenki mondja, hogy az ifjú
                  császár nem akar se szász, se oláh Erdélyt... Békét akar, rendet, nyugalmat,
                  egyenlőséget... Csendre intette a szász urakat s Jancut, aki panaszra jelentkezett
                  s tán érdemrendért, nem is fogadta... Nem is fogadta!</p>
               <p>- Na látja! - szólt közbe anyám. - A császár ifjú, de máris bölcs és
                  igazságos...</p>
               <p>Bándi bácsi hökkenten állt meg. Rámeredt anyámra:</p>
               <p>- Tudja-é, Rozáli lelkem, hogy a szászok és az oláhok mindenütt távol maradnak a
                  felség ünnepélyes fogadásától? Ezzel mutatják ki sértődöttségüket... A szegény
                  levert magyarok pedig, tisztességből és bizakodásból, hódolnak neki, ahol csak
                  megáll...</p>
               <p>- Ez csak tetszhetik neki! - emelte fel ujját anyám. - Megláthatja, mifélék azok s
                  milyen tisztességtudó, derék nemzet vagyunk mi! Eggyel több ok a reménykedésre,
                  Ézsaiás lelkem!...</p>
               <p>Bándi bácsi fejét csóválgatva, töprengőn sétált tovább.</p>
               <p>- Igaz, ilyen a magyar!... - morogta. - Kész a felejtésre, ha jóakaratot,
                  igazságot sejt!... S hogy a császár olyan fiatal, sze’ huszonkét éves csak, a
                  magyar szív nem tud rosszat hinni róla... sőt reménykedik!</p>
               <p>Megállott s karját összefonva mellén, felemelt szemöldökkel suttogta:</p>
               <p>- Hinné-e, lelkem, hogy olyan nagy, öreg tudós is, mint professzor Bolyai,
                  gyermekként lelkesedik az ifjú császárért, úgy várja, mint valami csodát s
                  verseket költött a tiszteletére, ezen titulus alatt: Szívhangok! Át akarja
                  nyujtani neki magyar s német nyelvű írásban...</p>
               <p>- Igen? - villant meg anyám szeme. - Hát ő beszélhet majd a császárral?</p>
               <p>- General Schobel egyenest felkérte, hogy fogadja a Felséget a Kollégyom előtt, a
                  professzorátus élén... Ő a magyarok közt az, akit a katonai s polgári fők
                  egyaránt respektálnak s még a program felől is megkérték a tanácsát...</p>
               <p>- Vegye a kalapját, Ézsaiás lelkem... Professzor Bolyaihoz fogunk menni... Őt
                  kérjük meg, járjon közbe érettünk, hogy a császár elé juthassunk!</p>
               <p>Ézsaiás bácsi hirtelen leült:</p>
               <p>- Hogy erre nem gondoltam! - ütött a homlokára. - Rozáli lelkem, micsoda esze van
                  magának!</p>
               <p>- Eszem? - mosolygott anyám szomorúan. - Nem ész kell ide, lelkem! Csak együgyű
                  asszonyi szív! Ó, férfiak!...</p>
               <p>Fel is kerekedtek hárman, mert anyám Lilát is okvetlenül vinni akarta, akármennyit
                  is erősködött Bándi bácsi, hogy professzor Bolyai felett már két kasza suhog,
                  vagyis 77 éves s biztosan unja a fiatal leányokat. De anyám azt mondta erre, hogy
                  Bándi bácsi nem ismeri az öreg emberek természetét s bízza csak rá az effélét. Így
                  hát elmentek, a két kicsit az én gondjaimra bízva.</p>
               <p>Kézen fogva őket, a hátulsó kertbe húzattam magamat, mert Janka mindenképpen ló
                  akart lenni s erre Esztike is csikóvá változott. Volt ott egy terebélyes
                  pojnik-almafa, a fajtáját én még nem ismertem eddig, kérdésemre Bándi bácsi
                  magyarázta meg aznap ebédkor, hogy ezt is professzor Bolyai honosította meg
                  Vásárhelyt s ősz elejére szép, nagy, sárgászöld, dúslevű, édes gyümölcsöket hoz,
                  egész garmadával. De mivel télire nem igen áll el, istenesen fogyasztani kell s a
                  piacra is hordják a kofák, lévén ez a diákok őszi csemegéje.</p>
               <p>Janka természetesen rögtön beleharapott egy kínban érett, nyüvesen lehullott
                  példányba s csillogó szemekkel szürcsölte fanyar édes nedvét. Esztike is
                  kísérletezett, de rögtön elfintorította arcocskáját s kiköpte a magáét. Nem volt
                  szerencséje, éretlenül hullott bingyóba kezdett. A kis jelenet világosságot vetett
                  mindkettőjükre. Nemcsak azért, mert Janka nagyobb volt egy évvel, hanem
                  teremtettségüknél fogva is ellentétei voltak egymásnak. Janka életrevalónak
                  született, Esztike ábrándozónak. Mezítláb, egy ingecskében nyaraltak a júliusi
                  forróságban. Janka gyíkmódjára surrant ide-oda a fűben, az út kövecsein, az
                  ágyások göröngyein, a veresszőlő és egres bokrai között. Kicsi talpa keményen,
                  rugalmasan alkalmazkodott mindenhez. Esztike ellenben félénken emelgette
                  lábacskáit s mindegyre felszisszent, mintha még a gyenge fűszálak is gyötörnék.
                  Janka arcát, nyakát, karjait halvány aranybarnára égette a napsugár. Esztike bőre
                  fehér virágszirom maradt. Janka vékony, karcsú teste hajlós, suhogó vesszőhöz
                  hasonlított, Esztike puha kis cicaként gubbaszkodott össze a fa tövében, félénken
                  pillogva nénjére. Még a szemük tekintete is ellentétes volt, bár egyformán nagy és
                  kék, de a Jankáéban pajzán szikrák táncoltak, Esztikéében ellenben kérdő, szomorú
                  epedés sugárzott, még akkor is, ha mosolygott.</p>
               <p>- Áron, Áron! - hallottam Janka sikítását a kert mélyéről.</p>
               <p>Elbújt a kis ördög s azt akarta, hogy keressem meg. Jó darabig folyt a bújócska,
                  mert Janka sohse bocsátotta volna meg, ha hamar rátalálok. Együgyű keresgélésemet
                  visszafojtott gerlekacagással élvezte s végre is kirobbant belőle a gúnyos,
                  győzelmes hahota egy borostyánbokor mögül, ahonnan izgatott lábacskáit már percek
                  óta láttam topogni. De most el is kaptam a kisurranó gyíkocskát s mind a két
                  karommal magamhoz szorítottam. Ott vergődött a mellemen s dühösen kiabált:</p>
               <p>- Eressz el, eressz el!...</p>
               <p>Hirtelen kiszabadította egyik karját s csattanósan pofonvágott.</p>
               <p>- Jaj - kiáltottam tettetett fájdalommal. - Kifolyt a fél szemem!... - s a
                  fehérjére fordítva kancsítottam rá vele.</p>
               <p>Janka iszonyatosan megijedt. Mozdulatlanná dermedve dőlt hozzám. Aztán éreztem,
                  hogy a mellecskéje megremeg a felszakadó zokogástól.</p>
               <p>- Nem baj, nem baj! - siettem vigasztalni. - Félszemmel is eleget látok... Ne
                  sírj!</p>
               <p>De Janka nem elégedett meg ezzel. Nem hiába keresztelték Jeanne d’Arc nevére,
                  lovagias és hősies lélek rügyezett benne.</p>
               <p>- Neked adom az enyémet! - suttogta lenyelve könnyeit. - Nesze, vedd ki s tedd a
                  tiéd helyére!</p>
               <p>Olyan közel emelte arcát az enyémhez, hogy az orrunk összeért. Nagyratágult
                  ragyogó szemeinek sugárzó kéksége elborított, mint a felhőtelen égbolt.</p>
               <p>- Nem! - tiltakoztam. - Hová gondolsz? Elég, ha megcsókolod, attól meggyógyul!</p>
               <p>Engedelmesen nyujtotta piros ajkait s odahajolva, úgy éreztem, mintha illatos,
                  puha rózsaszirmok cirógatták volna szemhéjamat.</p>
               <p>- Köszönöm! - mondtam ránevetve s kinyitva szememet. - Látod, már a helyén is
                  van!...</p>
               <p>Janka is boldogan, megkönnyebbülve kacagott. S nyilván láttam, hogy büszkén hisz
                  csodatevő hatalmában.</p>
               <p>Az idillnek Esztike sikoltozása vetett véget.</p>
               <p>Rohantam, Jankával a nyomomban, hogy kiszabadítsam valami fene sárkány torkából.
                  Csakugyan rémítő szörnyeteg támadta meg: egy hatalmas szarvasbogár. Esztike
                  görcsösen karolta át az almafa derekát s reszketve készült a halálra, alig bimbózó
                  életéért jajgatva. Az áldozat tehetetlen kínján gyönyörködő, lassú léptekkel
                  közeledett feléje a rém, óriási szarvait gúnyos bólogatással emelgetve.
                  Szerencséje volt a fenevadnak, hogy falusi fiúval került szembe s még hozzá
                  olyannal, aki nem diák. Később elégszer megfigyelhettem, hogy a városi fiúk egyik
                  főgyönyörűsége a ritkán látott s körmük közé kerülő szarvasbogarak ízenként való
                  halálrakínzása. Még a jobbik eset, mikor tudományos buzgalomból forrósított tűvel
                  égetik ki a belét és spirituszba fullasztják. De én együtt éltem a bogarakkal
                  erdőn-mezőn s a tudomány se bántotta az egészségemet. Így hát óvatosan, ügyesen
                  derékon csíptem a komát s messzire hajítottam a levegőbe. A kicsik ámulva néztek
                  utána, ahogy búgó szárnyakra kelve tovatűnt.</p>
               <p>Hőssé magasztosultam a szemükben. Úgyszólván diadalmenetben vonultam be a házba, a
                  hódoló tartományok legszebb szűzeitől környezve.</p>
               <p>Az expedíció is hazaérkezett s a bús körülményekhez képest vidáman.</p>
               <p>- Ugye mondtam, - intett édesanyám még ebédközben is vagy ötször kanállal,
                  villával Bándi bácsi felé - hogy Lilát el kell vinni!... Meghódítottad a
                  professzort, lelkem! - mosolygott Lilára. - Csakis érted teszi meg!</p>
               <p>Lila pirosragyúlva rázta szép fejét s önfeledten kacagott.</p>
               <p>- Hála Istennek, hogy már tud tréfálni, Rozáli lelkem! - mosolyodott el Bándi
                  bácsi is. - Hiszen igaz, hogy professzor Bolyai amilyen nagy tudós, olyan tüzes
                  gavallér is volt ifjabb korában... Sok történet forog erről közszájon Vásárhelyt s
                  ő maga se titkolta... No, de tréfa ide, tréfa oda, az a fő, hogy áldott jó szíve
                  megindult érettünk...</p>
               <p>- Igazi nagy ember! - mondta anyám meggyőződéssel. - A tudományához nem értek
                  semmit, biztosan rengeteg... de a szíve azért nagy, mert gyermeki szív... Hisz a
                  csodában... Látta, Ézsaiás lelkem, ugye, hogy cseppet se okoskodott rajta:
                  lehet-e, vagy nem?... Megtetszett neki Lilával együtt az én együgyű anyai
                  gondolatom, mint valami szép játék...</p>
               <p>- Ebben igaza van, Rozáli lelkem - bólintott Bándi bácsi. - Professzor Bolyai
                  örökké játszott, mint egy nagy gyermek. A számokkal s a csillagokkal is. Úgy
                  beszél a megmérhetetlen távoli világokról, mintha csak a szomszédban járt volna...
                  S azt a kicsi kertjét pedig úgy tekinti, mint egy őserdőt, sziklahegységekkel,
                  síkságokkal és folyamokkal... Azon a tenyérnyi helyen patakvitelt, vízesést,
                  erdőt, vadászkunyhót, oltóiskolát, palántatelepet csinált, idegennek tán nem is
                  láthatólag, de ha ő mutogatja s beszél róla, egyszerre csak minden megjelenik
                  előttünk s magával ragad valami más világba...</p>
               <p>- Sohse láttam ilyen embert! - kiáltott fel Lila rajongó szemekkel. - A hosszú
                  ezüst haja, a nagy fehér homloka, a szeme barna csillagjai... igazán, a jó Isten
                  arcát képzeltem így kicsi koromban...</p>
               <p>Én már az előbb, Bándi bácsi szavai közben kiejtettem kezemből a villát. Tátott
                  szájjal hallgattam a varázslóról mondott szavait. Ő észrevéve ezt, hozzám fordult,
                  mintha mesét mondana, de igaz mesét:</p>
               <p>- Biz úgy, Áronkám!... Ketten-hárman ha tudjuk Vásárhelyt valójában, kicsoda él
                  közöttünk annyi sok esztendő óta?... Hinnéd-e, hogy sokkal kisebb volt nálad, még
                  csak kilenc esztendős s már az enyedi kollégyom csodája, akivel a professzorok
                  kérkedtek... Latin verseket írt, Homéroszból ötszáz sort tudott könyv nélkül,
                  zsidóul is beszélt egyet-mást. Őmagától hallottam egyszer, hogy tizennégyjegyű
                  számokból hiba nélkül mondott négyzet- és köbgyököt, fejből, pedig nem is
                  sejtette, mit csinál? Nemcsak deákul tudott ifjúkorában, de könyvből megtanult
                  németül, angolul és franciául... Oláhul pedig kölyökkora óta beszél... És mit
                  szólsz ahhoz, hogy ő maga feltalálta magának a puskaport?</p>
               <p>Nem szóltam semmit, csak a fejemet csóváltam, mert azt hittem: mókázik velem.</p>
               <p>- Elég rosszul tette ezt, - folytatta Bándi bácsi - mert a puskapor felrobbant s
                  szinte kisütötte a két szemit. Egész életébe fájt is neki a szeme s néha azt
                  hitte, megvakul... Ezért nem lett festő, mert az akart lenni... És a katonaságtól
                  is csak ez tartotta vissza, mert ma is erősen szereti a csillogó mundért s a
                  kardot... Na, de annál szebben hegedül! Senki nincs itt, aki úgy értene a
                  muzsikához...</p>
               <p>- Ilyen ember! - sóhajtott fel anyám. - Milyen kár, hogy eltemette magát! Ország
                  boldogítója lehetett volna! Nem is értem...</p>
               <p>Bándi bácsi most anyámhoz fordult s neki magyarázott, annyira belelelkesedve a
                  dologba, hogy önfeledtségében a lehámozott almahéjat is mind megette
                  szóközben.</p>
               <p>- Lássa, Rozáli lelkem, így van ez a magyarral, sok nagy magyarral!... Ha
                  professzor Bolyai németnek, vagy angolnak születik, ma az egész világ ismeri s
                  csodálja... Volt is egy német barátja, világraszóló matematikus, Gaussnak hívják,
                  akivel együtt tanult Göttingában, az tudta, kicsoda ez a magyar... De itt? Olyan a
                  tudománya lelkem, hogy azt minálunk senkise fogja fel s nem ügyeli... Hiszen azért
                  vigasztalja ő magát játékokkal. Csupa játékból írt valamikor gyönyörűséges
                  verseket s szomorújátékokat. De játszadozott egyébbel is: olyan cserépkemencéket
                  talált ki s épített itt a Tékában, meg egynémely mágnás barátja kastélyában,
                  amelyekben traktusokban kanyarog a meleg s egy bégyujtásra kerek egész napig
                  egyformán adja ki magából... Már csupa ebből meggazdagodhatott volna, de ingyen
                  csinálta... Aztán olyan kocsi építésébe fogott, amit ló nélkül futtathat a benne
                  ülő s még hátsó ajtócskát is szerkesztett rá, hogy elragadás esetében baj nélkül
                  lehessen leszállani róla...</p>
               <p>- S meg is csinálta? - kiáltottam fel izgatottan.</p>
               <p>- Meg, - pillantott rám Bándi bácsi komolyan - de nem futott. Egy kemence volt
                  benne, aminek a melege kellett volna hajtsa... De csak lökődött egyet-kettőt s
                  megállt. Sokat kacagták emiatt szegény professzort. Ő azonban váltig erősítette,
                  hogy a szerkesztésben nincs hiba, elgondolás szerint a kocsi fut, annyi, mintha
                  futna... csak a meleggel van a baj, az nem elég... Valami más matéria kellene s
                  biztos, hogy majd rátalálnak az utánajövők...</p>
               <p>- Mégis boldog ember! - vélte anyám.</p>
               <p>- Boldog? - merengett el Bándi bácsi. - Tán igen... Abban, hogy kiverekedte a
                  legnagyobbat: magában állani s megelégedni önmaga alkotta világával... De nagy ára
                  volt ennek, lelkem!... Lemondani hírről, dicsőségről, még a család boldogító
                  melegéről is...</p>
               <p>- Nem volt családja? - suttogta Lila.</p>
               <p>- Volt felesége s ma is él egy fia... Itt él, Vásárhelyt... Micsoda szomorú
                  történet! Tán az a legszomorúbb benne, hogy ma már senki se törődik vele... Senki
                  sem vigasztalja érte!... Apám még látta a szép Benkő Zsuzsánnát, ifjú feleségét,
                  mikor hazahozta Kolozsvárról, mint fehér-piros rózsát a mellén. De én már nem a
                  harmatos virágszálat, hanem csak tövises, mérgesen csapkodó ágát ismertem... De
                  nem tehetett róla az se: beteg volt elméjében az asszony s őrületben is halt
                  meg... Eszelős a fia is, János... Mord, kötekedő, összeférhetetlen, züllött
                  ember... Katona volt valamikor s hallám, hogy dicsően indult, de kivetették, mert
                  minden fellebbvalójával összement s tiszttársait párbajokban szabdalta
                  nyomorékká... Csodálatos atyja - tán azért is, hogy mentse - sokáig azt
                  erősítgette, hogy a fia különb nála a matematikában s a hegedűben, mutatá is
                  egyszer nekem nyúlfarknyi munkácskáját, melynek titulusa vala: A’ tér igaz,
                  tudománya... De hinné-e, Rozáli lelkem, hogy ez a háládatlan fiú arccal támadott
                  atyjára s nem átallotta azzal vádolni, hogy csupa irígységből Gaussal együtt
                  elnyomták őt, sőt, hogy az atya maga árulta el, játszotta át Gaussnak az ő
                  gondolatait, melyekkel az a nagy tudós aztán úgy dicsekedett, mintha azokat ő
                  találta volna fel!</p>
               <p>- Borzasztó! - rázkódott össze anyám s Lila haragosan ráncolta homlokát.</p>
               <p>- Ennél borzasztóbb is következett... Jobb nem is beszélni róla... Iszonytató
                  szócsaták, vádak, kicsinylések, gyalázkodás... s egy sötét téli estén karddal
                  mentek egymásnak... Agyagfalvi doktor kötözte be a sebeiket, mert a szolgáló
                  hozzárohant rémületében. Ő ugyanis néha együtt szokott velük muzsikálni, onnan
                  ismerte a leány.</p>
               <p>- Ó, Istenem! - törölte meg szemeit édesanyám, megsimogatva a borzongó Lilát -
                  lám, milyen sötét, szomorú dolgok vannak a világon! Apa és fiú! Sohase hittem
                  volna! Mi hálát adhatunk az Istennek, minden bánatunkban is, hogy megőrzött
                  ilyenektől!</p>
               <p>- Nagy fák nagy árnyéka! - mormogta Bándi bácsi. - Most már csendesebbek...
                  Legalább is ritkábban csapnak össze. Hiszen aggastyán már az atya, s a fiú is
                  ötven esztendős... De hagyjuk is, lelkeim... Azért professzor Bolyai mégis csak
                  nagy lélek s mi most hálálkodhatunk neki jóságáért, hogy mindjárt megszánta
                  Dávidunkat és segíteni akar... Nagy dolog ez, ilyen öreg embertől!</p>
               <p>Szó közt aztán megtudtam én is, hogy a csodálatos ember még ma délután beszél
                  Schobel tábornokkal, a város főparancsnokával, anyám kérelméről s hogy Bándi bácsi
                  estefelé elmegy hozzá, megtudni: mit végzett?</p>
               <p>Egész délután professzor Bolyain legeltettem az eszemet, mert sohasem hallottam
                  ilyen emberről. Szinte nem is hihettem, hogy valóban létezik s itt él, ebben a
                  városban, az emberek pedig csak elmennek mellette s ostobaságukban nem is sejtik,
                  hogy magasabb a nagytemplom tornyánál s fényesebben ragyog, mint annak csillaga.
                  Azt a fiút is erősen szerettem volna látni, aki úgy tetszik, maga az ördög, de
                  mégis az ő fia s hozzá hasonlít... Először gondoltam arra, hogy Gerléden semmi
                  nagy és borzongató dolog nem történik s hogy ki kéne bújjak onnan ebbe a furcsa
                  világba, hadd éljek én is!</p>
               <p>De a nap még egyebet is tartogatott számomra, amire gondolni se mertem volna. Mert
                  estefelé, Bándi bácsi, vévén a botját s kalapját, feltette a kérdést anyámnak: ne
                  vigyen el engem is magával? Mert hátha még több izenetváltás is szükségeltetik
                  ezután s én fürge lábammal gyorsan vihetném-hozhatnám? Azért nem ártana, ha
                  megtudnám: hol lakik a professzor s ő is megismerne engem, mint futárt?</p>
               <p>Már ez a megtisztelő bizalom is elég volt ahhoz, hogy megtántorodjam. Ha pedig
                  arra gondoltam: tulajdon szememmel látom meg a varázslót, részeg lettem a
                  boldogságtól. Lángoló, könyörgő szemekkel néztem anyámra.</p>
               <p>Ő azonban természetesen, egyszerűen fogta fel a dolgot s azonnal beleegyezett.</p>
               <p>Elindultunk hát fel a Szent Miklós-utcán, a Tábla s a Téka méltóságos szép
                  épületei között, egészen a kollégyom s a Székház előtti kis fapiactérig, ahol
                  balra kanyarodtunk a Régi Baromvásár-utcába s abból megint egy dombra futó
                  másikba, amelynek közepe táján, a balsoron lakott professzor Bolyai, a kollégyom
                  egyik tanári szállás-házában.</p>
               <p>Útközben nem sokat szaporítottuk a szót, csak mikor már a professzor utcájába
                  fordultunk, mondá Bándi bácsi:</p>
               <p>- Adná Isten, hogy el ne felejtette légyen!</p>
               <p>- Mit, Bándi bácsi, kérem? - érdeklődtem.</p>
               <p>- Hát, amit vállalt... Elmenni a generálishoz...</p>
               <p>- Csak nem gondolja, Bándi bácsi?... Sze’ egészen máskép festette!</p>
               <p>- Nem is úgy gondolom, fiam... Nem szándékkal... Hanem sokszor kizökken ő kegyelme
                  ebből a világból s olyankor mindent elfelejt... Ideái elragadják magukkal, a
                  végtelenségbe...</p>
               <p>Meghökkentem, hogy ilyen is lehetséges. De még csak furcsább s izgalmasabb lett
                  tőle a lelkemben az egész ember. Hát ilyen a tudomány! - álmélkodtam magamban,
                  riadozva.</p>
               <p>A viharvert, korhadó utcakapun át beléptünk titokzatos udvarába. Bokrok, fák,
                  virágok szövedékén vezetett az ösvény a ház felé, mely kopaszodó fenyők között
                  gubbaszkodott, alacsony, vedlő falaival s magas, rokkant, mohás zsindelyfedelével.
                  Igazán megbotránkoztam rajta, hogy ilyen nagy tudós férfinak csak efféle barlangot
                  juttatott a kollégyom. A kertet nem tudtam átlátni, lehetett nagy is, kicsi is,
                  azonban annyira össze volt sűrűsödve, hogy a tekintet eltévedt benne. A meleg
                  nyári alkonyatban fülledten, bódítóan illatozott, olyan szagok áradtak belőle,
                  amilyeneket sohase éreztem, mintha távoli, idegen világok lelke lihegne a
                  homályban.</p>
               <p>Professzor Bolyai a tornácon ült, szalmafonású kerti székben s ingujjban, a meleg
                  miatt. Vállait borító tiszta ezüsthaja eltakarta lehajtott arcát. Egyik szép, síma
                  fehér kezének hosszú ujjai a szék karfáján pihentek, másik karja ernyedten hullott
                  le oldala mellett. Széles vállai előregörbültek s ültében is látható volt, hogy
                  magas termetű öregember. Úgy volt, ahogy Bándi bácsi mondta: lelke valahol a
                  végtelenség világában szálldosott.</p>
               <p>Kétszer köszöntötte rá Bándi bácsi a Jó-estét-adjon-Isten-t s magam is mind a
                  kétszer hozzájárultam, míg az öreg úr lassan felemelte fejét s mintha látna is,
                  nem is, halkan megszólalt:</p>
               <p>- Tegyük fel, hogy X annyi mint...</p>
               <p>Elbűvölve tapadtam arcára. Olyan homloka volt, mint egy tökéletesen alkotott
                  hódomb: gömbölyűre boltozott, síma és fehér. Gyöngéden ívelő, fínom szemöldökei
                  alatt mandulametszésű, vékony nyílású szemhéjjak alól kicsi, tüzes barna csillagok
                  szikráztak elő. Hosszú, szabályosan görbülő orra nagy komolyságot és méltóságot
                  adott arckifejezésének. Bajuszt, szakállt nem viselt, keskeny ajkainak szélesen
                  zárt kemény vonala s állának gömbölyű, de határozott formája szabadon,
                  leplezetlenül mutatták fensőbbséges öntudatát. Arcvonalai, szájának szélei felé
                  keskenyedve, két mély, töprenkedő ráncot vetettek. Egyébként, aggastyán kora
                  dacára, síma volt a bőre s gyengén piros, mint a leányoké. Dús hajának leomló
                  fürtjei megható szomorúsággal keretezték ezt a csupa lélektől sugárzó fejet.</p>
               <p>- Ohó! - rezzent össze, miután már egy ideig szemlélt minket. - Bándi
                  öcsémuram!... Tessék helyet foglalni! - S egy másik szalmaszékre mutatott,
                  lecsüngő keze kis lendítésével. - S ez a legényke ki légyen?</p>
               <p>Bándi bácsi bemutatott s én is megmondtam nevemet, önkénytelen tisztelettel, a
                  szék karján pihenő kezére hajolva, csókommal. Erre másik kezével felemelte államat
                  s fürkészve mélyedt arcomba, míg forrón öntött el a pirosság.</p>
               <p>- Nem vagy diák, ugye? - suttogta rekedten. - Erdők, mezők szele s napsugár tüze
                  játszik orcádon, szemedben... A diák félve néz a tanárra... de te, bátoran...</p>
               <p>Feleltem, hogy csak falusi iskolát jártam s most gazda vagyok. És hogy így is
                  akarom.</p>
               <p>Erre már csak alig figyelt s lehet, azt se hallotta, hogy Bándi bácsi magyarázta,
                  miért hozott ide?</p>
               <p>Megint elrévedezett valahová, míg Bándi bácsi leereszkedett a másik székre, én
                  pedig, több nem mutatkozván, a tornác küszöbére kuporodtam, a lábaik elé.</p>
               <p>- Ez a János tiszta bolond! - folytatta a professzor a maga gondolatait. - Mert
                  hogy lehessen a tér igaz tudományáról beszélni, amíg a párhuzamosak postulatuma
                  bizonyítva nincs? Vagy tér az, ami végtelen s határtalan? Ma tán ezredikszer is
                  végig gondolám ezt... Szemfényvesztő, csepürágó, vásári bűvész! S hogy a tér
                  felépítéséhez ennek a mocsoknak elmosása szimplán felesleges? Hogy van olyan
                  tértudomány is, amelyikben a postulatum nem igaz? Geometria absoluta! Pöffeszkedő;
                  üres szóbeszéd... Mit kiabálsz, te János? Hogy Euklides geometriája csak egy kicsi
                  kis szoba a te végtelen palotádban, amiben számlálhatatlan sok más is lehet?</p>
               <p>Hirtelen megrázkódott, visszaesett közénk s mentegetődzve suttogta:</p>
               <p>- Bocsánat... Elfutottam kicsit... De lássa, uramöcsém, ilyen ez a János. Nagy
                  elme, én mondom, higgye meg, több az apjánál... Hogy nem értik meg, ezért dühöng?
                  Hát engem tán megértettek? A tudósnak a tudomány a hites társa... Más nem
                  számít... Jó, jó, erre mondja ő, hogy én kikapós férj voltam: egyebekkel is
                  szeretkeztem... De mindíg visszatértem azért hozzá, nem úgy, mint ő, aki végképp
                  elhagyta s csak gyűlölködik! Ő pedig észvallást eszkábál, meddő, sivár,
                  szeretetnélküli csúfságát a hitnek s szeretetnek! Ő már mindent megoldott, neki
                  nincs titok! Szerencsétlen, nyomorult ember! Csakhogy a tudomány nem abban van,
                  hogy nagyokat mondunk, kapásból... Bizonyítani kell, bizonyítani, hé!... Mert
                  tegyük fel, hogy X...</p>
               <p>- Az én együgyű elmém fel nem foghatja ezeket - vágott bele Bándi bácsi, hogy
                  lefogja a már megint lendülő szárnyakat. - S ennek a gyermeknek is itt, kérem
                  alássan, széthasad a feje a hiábavaló erőlködéstől... Engedje meg kegyelmed,
                  magnifice professzor, hogy visszatérhessek a mi kisded semmi dolgunkra, amiért
                  zavarni is merészeltük...</p>
               <p>- No-nó!... - torpant meg az öreg tudós. - Bocsásson meg... Persze... Mi is
                  voltaképpen?... miről is?... Igen, igen, hogyne tudnám, csak mondja kegyelmed!</p>
               <p>- Az én lányom volt itt ma, a leendő anyósával... Tetszik emlékezni, a fogoly
                  Ernyei Dávid dolgában... Hogy a császári Felség...</p>
               <p>Bolyai Farkas arca felderült, térdére csapott s kacagott.</p>
               <p>- Ugyan, mit gondol rólam?... Hát hogyne emlékezném!... Arról az egyről biztos
                  lehet, hogy szép lányt soha el nem felejtek!... S a kegyelmed lánya igazán szép!
                  Ragyogó lélek ül a szeme ablakában!... Még azt is tudom, hogy Lilának hívják!...
                  Na, igen, a Felség!... Barátom, most kell megragadni a szerencsét üstökén!...
                  Szász, oláh, mind vackorba harapott, a magyar szökkenjen elébe, hódoljon neki,
                  fogadja tárt szívébe! Egy ilyen ifjú császár! Reménység ez, sőt élet,
                  öcsémuram!... Azt mondom én: tegyük félre az ostoba kuruckodást! Bár félretettük
                  volna ennek előtte is! S tudja, mi a nyitja az egésznek? Mihelyt beszélni tudnók a
                  művelt világ nyelvét, ami nekünk a német, mihelyt magyar lélekből igazán
                  elmondhatnók, kik vagyunk, mit tettünk, mit akarunk, mit tudunk: meghiggye,
                  mindent elérnénk művelődésben, gazdagságban... Birodalom törzse lenne a magyar!
                  Mert csak az a baj, hogy nem értenek minket s mi őket! Én az anyanyelvvel együtt
                  tanítanám meg minden gyermeknek a németet!</p>
               <p>- Lehet... ki tudja?... - bólogatott Bándi bácsi. - De a mi kicsi bajunk... nekünk
                  nagy dolgunk...</p>
               <p>- Igen... igen!... - legyintett a professzor. - Nem feledtem... Voltam generál
                  Schobelnél. Voltam hát! Értelmes ember, békét akaró ember... Ajánlani is fogja a
                  Felségnek, hogy ezt a processust töröljék, mihelyt lehet. De van valami baj itt,
                  öcsémuram! A többiek, Bécsben, meg itt is egynéhányan, tudja, most már azért
                  akarják tartani a dolgot, mert Kossuthék odakünn nem nyugosznak, turbálják a
                  világot s nem hagyják a sebeket hegedni itthon se. Schobel mondá, hogy háború
                  készül a muszka s a török közt. Ebbe akarják Kossuthék belekapcsolni
                  forradalmukat. Lehet olyan szikravetés, amitől Európa felrobban... Ettől félnek...
                  s mivel tartsák zabján az emigránsokat, mondá Schobel, ha nem azzal, hogy itt ezt
                  az összeesküvést felfújják, a foglyokat szaporítják, láncon tartják s halállal
                  rémítik? Ha Kossuthék nem csitulnak, ezt sajnálattal mondá, itt bizony akasztófák
                  emelkedhetnek s ártatlanok számára is... Tán akkor észre térnek a kívülről
                  kuruckodók... De az ő lelkükön szárad, ha így lenne!</p>
               <p>- Rossz hír, bizony! - lógatta fejét Bándi bácsi elszontyolodva. - Szegény,
                  kétszeresen sujtott anya s szegény lányom!</p>
               <p>- Mégse volt hiábavaló annak a derék asszonynak, a kegyelmed nászasszonyának szép,
                  bátor gondolása! - vigasztalta a professzor. - Mert a generális méltányolva hallá
                  tőlem s vélte, hogy az efféle csak kedvére lehet az ifjú császárnak. Hadd lássa: a
                  szívéhez folyamodnak s bíznak benne a magyar nők... Hát szóval azt végeztem:
                  holnap vigyem fel hozzá őket, meghallgatja s a szerint tesz valamit a
                  dologban.</p>
               <p>Bándi bácsi hálálkodva köszönte s megbeszélték, hogy reggel mikor s hol
                  találkozzanak anyámék a professzorral.</p>
               <p>Eközben besötétedett s a csillagok kiragyogtak az ég bársonyából.</p>
               <p>A tornác végében egy ajtóból szolgáló lépett ki, égő gyertyát hozva a professzor
                  széke melletti kis kerti asztalra. Sebesen fordult, ment s jött is vissza, nagy
                  köcsög friss, habzó bivalytejet, ivóbögrét s fekete karajkenyeret rendezve egy
                  piros terítőre. S már surrant is.</p>
               <p>- Nó, Abiság, - mosolygott rá az öreg úr - hozz a vendégeinknek is!</p>
               <p>A lány megfordult párducderekából, megállva hirtelen. A rávetődő gyertyafényben
                  nagyot villant két fekete, félig húnyt szeme a hosszú pillák alól. Vérpiros,
                  duzzadt kicsi ajkai közül hófehér gyöngysor világított. Nagyon fiatal és nagyon
                  szép leány volt, vad havasi zerge, akit a pásztor elfogott s egy marék dohányért
                  odaad az úrnak.</p>
               <p>- Nem, nem! - tiltakozott Bándi bácsi. - Nem zavarjuk tovább kegyelmedet... Minket
                  várnak a vacsorával otthon!</p>
               <p>A lány karcsú árnya nesztelenül tűnt el a fénykörből.</p>
               <p>Bándi bácsi utána csodálkozott:</p>
               <p>- Abiság!... Honnan kapta ezt a nevet, ott a havason? Mert havasi ez, nyilván.</p>
               <p>- Az - mosolygott a professzor, vacsorához készülődve. - Lehet, hogy Mariorának
                  hívják... Én Abiságnak hívom... Kegyelmed is ismeri a Királyok könyvének első
                  versét: Mikor pedig megvénhedt és megöregedett Dávid király...</p>
               <p>Bándi bácsi elvörösödött s zavarodottan forgatva kalapját, felállt, jóéjszakát
                  köszönvén.</p>
               <p>Felállt a professzor is, kezét nyujtván:</p>
               <p>- Ifjú koromban sok virágot szakajték s ellobogtam... Juventus: ventus... De most
                  tudok csak gyönyörködni a természet szép, ifjú teremtésében... Most, mikor már
                  csak csodálni tudom! Jóéjszakát s reggel várom a hölgyeket...</p>
               <p>Intett nekem is köszöntésemre s Bándi bácsi után iramodtam, aki úgy loholt a sötét
                  bokrokon át a kapu felé, mintha kergetnék. Isten csodája, hogy az ágak ki nem
                  verték a szemeit. Az utcán, hogy kicsit meglassudott, kérdezem ártatlanul:</p>
               <p>- Mér’ futunk, Bándi bácsi?</p>
               <p>De erre ismét nekilódult s csak magában dörmögte, tört szavakban:</p>
               <p>- Ilyen ember... Arany és sár... Lángész és háborodott!... S hetvenhét éves,
                  hetvenhét!</p>
               <p>Isten bocsássa meg, én inkább azt hittem, hogy Bándi bácsi hibbant meg
                  hirtelenében. Akkor még nem ismertem a Királyok könyvét és Szamócza bácsi sohase
                  beszélt a Szunem városából való Abiságról, az igen szép szűzről, akit keresének a
                  király szolgái, hogy az ő uruk karjai között aludjék és felmelegítse az ő urukat,
                  a királyt.</p>
               
            </div>
            <div type="chapter">
               <head>12.</head>
               <p>Édesanyám és Lila azon buzgólkodtak, hogy egymásra hárítsák át a siker dicsőségét,
                  mellyel Schobel generálisnál jártak. Akárhogy is, tény az, hogy nagy sikerük volt:
                  a generális megígérte az audencia kieszközlését. Jelezte, hogy éppen gróf
                  Hunyadi érkezését várja, aki a császár előtt jön, hogy mindent megbeszéljen s
                  előkészítsen vele a méltó fogadtatásra. Ha a grófot is megnyerheti a dolognak,
                  bizonyos, hogy általa a Felség színe elé fognak jutni anyámék.</p>
               <p>De a generális behódolásának más nyilvánvaló bizonysága is volt. Megengedte
                  anyámnak és Lilának, hogy bemehessenek Dávidhoz a várba. Édes sírás és bús kacagás
                  között öntötték ki este ennek az újabb találkozásnak részleteit. Most nem kellett
                  Topferner előtt kínlódniuk, Herszényit szagolva, mert a generális a saját udvarias
                  fiatal segédtisztjét küldte velük s csupa tisztelgés között, pillanatok alatt ott
                  voltak a börtöncellában, Dávid nyakába borulva. A prófoszné levélhordói jóvoltából
                  mindent tudtak egymásról a szerelmesek s Lila által anyám is, de azért ezer és
                  ezer kérdésük volt, alig győztek felelni rájuk. Dávidot meghúzta a börtön
                  levegője, de azért tartja magát keményen, nótázva s adomázva Muntyán bácsival, aki
                  úgy megszerette a rabéletet, hogy attól fél: hamarosan hazaengedik s vége lesz a
                  lusta, szép napoknak. Már Márkus atya kedélye is nyiladozott kicsit: a zárdai
                  élet némely titkait elbeszélte fogolytársainak. A kihallgatások megszakadtak,
                  mintha Topferner feladta volna a meddő harcot. A prófosz szerint azonban most
                  készíti jelentését Szebenbe, a főhaditörvényszéknek. Mekkora hazugságok lehetnek
                  abban!</p>
               <p>Mikor anyám s Lila megmondták Dávidnak, hogy alighanem a császár elé mennek érette
                  s hogy professzor Bolyai és a generális milyen jóságosan fogták pártjukat ebben a
                  tervben, bátyám alig akarta elhinni a csodát. Könny szökött a szemébe aztán,
                  átérezvén a szeretetet, ami ilyent cselekedett érette. Már a foglyokat is
                  intették, hogy tartsák készen és rendben magukat, mert a Felség bizonyosan a
                  börtönbe is ellátogat. A parancs az, hogy kérdezni, vagy kérdezetlenül megszólalni
                  a legszigorúbban tilos, ha pedig a Felség kegyeskedne valamelyikükhöz kérdést
                  intézni, csak azt szabad hódolattal jelenteni, hogy a lehető legjobb dolguk van s
                  alázatosan várják igazságos ítéletüket. De ennél is jobb, ha majd az ezredes úrra
                  hagyják az alkalmas felelet megadását s maguk csak szépen hajlonganak rá. Akinek
                  van füle, hallja, hogy mit lesz tanácsos cselekednie.</p>
               <p>A foglyok, Dávid is, reménykedve tekintenek az ifjú császár jövetele elé s ezt a
                  reménykedést megerősíti bennük az is, hogy tisztek, prófosz, őrség, mindenki
                  szelíd és mosolygós irántuk: már-már úgy vannak, mintha szabadok lennének. Ó,
                  mekkora kibeszélhetetlen boldogság lesz, mikor nemsokára ismét, örökre együtt
                  lesznek az elszakítottak s egymás karjában felejthetik el hamarosan ezt a nehéz,
                  gonosz álmot...</p>
               <p>A prófoszné mindenféle jelből, babonából, álomlátásból bizonyította anyáméknak,
                  hogy a fiatal úr egykettőre kirepül a rácsból s Hanc kissé savanyúan vigyorogva
                  dugta zsebre tetézett járandóságát, mert a szabadulás csak éppen neki nem lesz
                  hasznos és örvendetes.</p>
               <p>Azt lehet mondani, hogy vidám esténk kerekedett ezek után. A siker édesanyámat is
                  izgalomba hozta, kezdte hinni, hogy az Isten kegyelme az ő anyai akaratának s
                  Lila szelíd szépségének csakugyan valami varázserőt adott, melyre a nagyok
                  titokzatos ajtói sorra felpattannak, egészen az utolsóig, ahol a császár áll a
                  küszöbön, áldó kezét terjesztve.</p>
               <p>Lila a kicsikkel való önfelejtő játékba ontotta bele ideges örömét s elfulladásig
                  hancúrozott velük.</p>
               <p>Benne voltunk a furcsa izgalomban nyakig: vártuk a császárt, mintha nem is lett
                  volna tele Erdély földje alig háromesztendős honvédsírokkal s a börtönök azoknak
                  százaival, akik akkor fegyverrel állottak ennek a császárnak útjába.</p>
               <p>Másnap újabb csoda történt. Bolyai professzortól hozott levelet egy ordonánc, akit
                  hozzámenesztett a tábornok s ő viszont hozzánk irányított a maga izenetével. A
                  levélben az volt, hogy anyám s Lila délután négy órakor jelenjenek meg a
                  generálisnál, mert megjött gróf Hunyadi s be akarja mutatni neki őket.</p>
               <p>Kezdtem úgy tekinteni rájuk, mint akik csak véletlenül vannak közöttünk, föld pora
                  között, a hintójukra várva, aminek valami kis baja esett, de egyébként csak
                  tábornokok, grófok s császárok körében otthonosak. Vettem észre, hogy még Bándi
                  bácsi is valami ilyenfélét érez s szinte utána kap kezeivel Lilának, mintha nem
                  volna bizonyos benne: csakugyan idetartozik-e még, vagy tüstént tovaröppen?</p>
               <p>Sohase felejtem el ezt az estét, mikor visszakerültek elfulladva, pirosan s
                  izgalomtól lihegő kebellel. Anyám mintha borzongott volna talán azon, hogy ilyen
                  csodálatosan simulnak el az útjából a rögök. Lilán gyermekszívvel is megsejtettem
                  valami egyebet: mintha az eddigi kis világán túl valami más, dicsőbb s mámorítóbb
                  életbe pillantott volna bele, amitől szívdobogást kapott s elállt a
                  lélegzete.</p>
               <p>Bándi bácsi kérdezősködéseire anyám homlokát simogatva, rebegte:</p>
               <p>- Csak vége lenne már, lelkem... Mert együgyű falusi asszony létemre már azt se
                  tudom, mit gondoljak? Minden összekavarodik bennem s szédelgek... Mi is hát az
                  igaz, mondja?... Ez a gróf Hunyadi magyar ember, éppen olyan magyar, mint azok a
                  főurak, akik a császár ellen harcoltak velünk. S ha igaz, amit olyan meggyőzően és
                  egyszerűen mondott, a magyar nemzet javáért senki se cselekszik többet, mint ő,
                  aki mindíg a császár oldalán van s az ő szemével, szavával látja s érti a császár
                  az itteni dolgokat. Hát az egész vérhullás s gyötrődés merő tévelygés lett
                  volna?</p>
               <p>- A harc becsületes volt, Rozáli lelkem... És a szenvedés, amelyet
                  meggyőződésünkért hordunk, nem lehet hiábavaló! - szólt Bándi bácsi nagy
                  komolysággal. - De hogy mi jó s helyes igazán, azt csak sokkal később, csak az
                  unokáink fogják meglátni. Látja, én sokat töprengek s akarom, hogy ne ítéljek
                  rosszul... Én, tudja, csak magának mondom, elhiszem, hogy lehetnek és vannak jó,
                  igazszándékú, másítéletű magyarok is, a tulsó oldalon. Most nem a kenyérért átálló
                  kicsi férgekre gondolok, őket könnyű megérteni, hanem az ilyen magyarokra, mint ez
                  a gróf Hunyadi is. Tán ők, mert olyan fenn vannak s olyan messzire látnak, jobban
                  tudják, hogy ennek a szegény, kicsi magyarnak hiábavaló rugódozni sorsa ellen s
                  nincs más élete, mint a hatalom árnyékában csendesen lapulni.</p>
               <p>- Igen, azt mondá, - bólintott anyám sóhajtva - hogy ők, világot járt magyarok,
                  előre s pontosan tudták: mi lesz a vége a Kossuthék forradalmának. Hiszen a nagy
                  Széchenyi is tudta, jajgatta is, bele is háborodott... S mostan is világos, mondta
                  a gróf, hogy rosszabbat senki nem tehet a magyarnak, mint aki összeesküvésre
                  izgatja, hiábavaló, értelmetlen álmokba kergeti. A megnyugvásnak, kibékülésnek,
                  jobb életnek itt belül kell eljőnie, a nemzet s a császár találkozásából... Ó,
                  Ézsaiás lelkem, úgy elrémültem Dávidért, mikor hallottam a gróftól, hogy ezt a
                  dolgot azért kell végigcsinálni, mert ott kívül nem szűnnek meg másként a
                  lázítások. Látni kell Kossuthéknak, hogy mire jutnak itt azok, akiket ők kergetnek
                  bele ezekbe a bolond játékokba. Akkor tán abbahagyják...</p>
               <p>- Nem ígért semmit? - döbbent el Bándi bácsi.</p>
               <p>- Nem tudom én azt magának elmondani! Mert ezeket se így mondá valahogy, nem ilyen
                  egyfolytában s komolyan... Fiatal ember a gróf, csupa ragyogás, szépség,
                  vidámság... Mintha mindez nem is volna neki fontos, csak úgy közbe-közbe vetette,
                  néhány szóval... Én raktam össze így... Ő inkább Lilát vidámította, tréfált s
                  szépeket mondott neki... Úgy nagyurasan, kedves leereszkedéssel vigasztalta s
                  biztatta... Tudomisén!</p>
               <p>Lilára néztünk, aki merengve ült a kanapé sarkában. Hogy róla esett szó, elpirult
                  s elsápadt. Zavarodottan hebegte:</p>
               <p>- De... de... azért ígérte... Ó, annyi bolondost fecsegett össze-vissza... De
                  azért ígérte... Beszél a császárral... Megpróbálja... S hogy holnapután lesz a
                  nagy nap... És legyünk készen, mikor utánunk küld... ha sikerül...</p>
               <p>Lila elhallgatott. Hirtelen felállott s kiment a szobából.</p>
               <p>- Tán nem is kellett volna!... - intett anyám Bándi bácsi felé, szorongva. - Úgy
                  lehet, jobb lett volna Istenre hagyni! Kezdek félni, hogy bűn volt tőlem...
                  Belekaptam a gondviselés kerekébe...</p>
               <p>- Történt valami tán? - kérdezte Bándi bácsi tágult szemekkel.</p>
               <p>- Nem... tulajdonképpen semmi sem történt... De én vádolom magamat, hogy ezt a
                  gyermeket mindenüvé odahurcoltam, a férfiak szeme elé... Ne gondoljon rosszat
                  rólam, s ne haragudjék rám, lelkem... Csak együgyűen azt hittem: jobban meghatja
                  őket a dolog s inkább segítnek, ha ezt a szegény Lilát látják... Topfernertől csak
                  megiszonyodott... De a gróf elkápráztatta. Nem csoda, hiszen ártatlan gyermek ez a
                  Lila! S ha még a gróf tolakodó lett volna! De éppen nem, sőt!... Semmit se
                  mondhatok... s mindent mondhatnék! Nézze, Ézsaiás lelkem, próbálja megérteni: az
                  Isten angyalának se jó, ha egy ragyogó férfi, aki még hozzá a császár barátja s
                  magasan áll, értésére adja, hogy a szépsége lebilincselte s meghódította... Nem,
                  nem szavakkal, értse meg! Ez a nagyvilági gavallér érti a dolgát. Mindenestül
                  tükörnek állott: nézz belém, lásd meg, milyen gyönyörű vagy! Tudja, egyszerre
                  megéreztem, hogy Lila erre csak most jött rá először... ennek a férfinak a
                  tükréből... S nem csoda, ha most bál van a fejében... muzsika s keringő!</p>
               <p>- Nó, - szusszant fel Bándi bácsi - ez elmúlik. Tán nem is lát efféle embert többé
                  életében, ha túlleszünk a császáron. Tőlünk meg úgy se hallja soha, hogy
                  szép...</p>
               <p>Anyám szomorú mosolyában volt valami, ami Bándi bácsi jártasságát a nők körül még
                  nekem is megvilágította.</p>
               <p>Reggel egy katona jelentkezett, szalagokkal s cifra papírokkal körülfogott
                  szépséges pukéttal. Levélke is volt mellette. Gróf Hunyadi küldte Lilának, „a
                  legszebb vásárhelyi rózsaszálnak”, ahogy Lila maga betűzte ki, élő bizonyságul
                  pirosabbra gyúlva, mint a pukét legpirosabb rózsája. A gróf csak azért küldte,
                  amint írta, hogy Lila lássa: nem felejtette el az ígéretét s ma elébe utazik a
                  császárnak, hogy Vásárhelyre kísérje. Legyen készen s bízzék benne.</p>
               <p>Bándi bácsit aznap nem sokat láttuk, tanácsba hívták, amit a kollégyom s a
                  presbitérium tartott, a császár fogadása dolgában. Estefelé hazakerülve, mondá,
                  hogy a városban egész nap csupa gyűlés, lótás-futás volt. Végtére mindnyájukat a
                  Székházba gyüjtötték. Ott aztán mindenféle rendelkezéseket adtak ki. Az iskolákat
                  felállítják az utcákon, amerre a Felség bevonul. Házról-házra járnak a rendőrök,
                  közölvén a parancsot, hogy ki kell tűzni a sárga-fekete zászlót s holnap este
                  minden ablakba égő gyertyákat kell helyezni. Aki csak tud állani a lábán, legyen
                  künn reggel hét órától fogva a piacon, a katonai lánc mögött s éltesse a császárt,
                  mikor érkezik.</p>
               <p>- A zászlók körül volt némi patvarkodás - csóválta fejét. - Nem, mintha csak egy
                  háznál is ne lenne a császáriból. Azt már két esztendeje, kemény büntetés terhe
                  alatt mindenkinek bé kellett vásárolni; a Kaumgrün, a zsidó, aki állítólag
                  megfizette a nagyfejűeket, hogy őt bízzák meg a készítésével s árusításával,
                  meggazdagodott a sárga-fekete gyolcson. A vásárhelyiek azóta Kangörénynek híjják s
                  befogják az orrukat, ha látják... De szóval nem azért... Hanem némely bús hazafiak
                  azt kérék Brunner ezredestől: tűzhessék ki a lakosok a császár zászlója mellett a
                  piros-fehér-zöldet is, vagy legalább egy ilyen pántlikát köthessenek a csúcsára.
                  Sze’ tiszta magyar ez a város s a császár is tudhassa, kik közé jön... Nó, az
                  ezredes ez utóbbira már szinte hajolni láttaték, mikor a polgári Adlát, Lázár
                  János megfeszítve tokáját s kilökve pocakját, bömbölni kezde, hogy: ki innen az
                  ilyen rebellisekkel, nem kell az a Kossuth-rongy s még csak az vóna szép, ha a
                  Felség azt hinné: bosszantására lógatják orra elé! Nagy kavarodás lőn s az
                  ezredes nem mert engedni... „Uraim, mondá, lám, maguk közt sincsenek egy
                  vélekedésen, hiszen Herr Lázár is magyar ember... Így nem engedhetem meg, csak
                  zavar lenne belőle!” Hát ilyen magyar ember az a Herr Lázár, lelkeim!... Ilyenis
                  van, Rozáli lelkem s az effélétől elmegy az ember kedve, ha kibékülést, jóakaratot
                  hall... Érdemrend kell annak is, meg pénz, hatalom, saját vérének tiprásából.</p>
               <p>- A gróf nem helyeselné, tudom! - szólalt meg Lila álmodó szemekkel. - Azért van a
                  császár mellett, hogy védje a magyart!</p>
               <p>A szelíd Bándi bácsi most fel volt paprikázva, szinte élesen felelt rá:</p>
               <p>- Az igazat csak az Isten tudja, lányom! Ne menj lépre a hízelgő szaváért,
                  gavallér tempójáért, meg a rózsáiért!</p>
               <p>- Ó, édesapám! - futott nyakába Lila. - Mit gondol? Csak nem hiszi rólam, hogy
                  megszédített? Tudom én, hogy csak ostoba, szegény, semmiarcú lány va-vagyok... Úri
                  fínomságból, vigasztalásból mondá a szépeket s küldé virágait... Nemhogy ő... de
                  félek... Dávid is... hamar rámún!...</p>
               <p>Ezt már zokogva mondta s alig tudta apja, anyám megvigasztalni.</p>
               <p>Később én ültem melléje az alvó kicsik mellett a benyílóban, simogattam a lecsüngő
                  karját s vigasztaltam:</p>
               <p>- Azér’ ne mondjon magáról rosszat, Lila néném! Mer’ szép, Lila néném, nekem
                  elhiheti... S még több, hogy jó is!</p>
               <p>Átölelt s a sírásból furcsa kacagásra tért:</p>
               <p>- Hát ha te mondod, Áronkám, akkor el kell higgyem... Jó, az nem vagyok, sőt rossz
                  vagyok én... hiú teremtés... De tán mégis szép vagyok egy picikét? Legalább Dávid
                  bátyádnak... ugye?</p>
               <p>- Na, - mondtam neki - ezt tudhatja. S az a gróf se küldte volna a pukétot Pepi
                  néninek! Jól tette, magának mindenki virágot kellene küldjön, hogy tisztelje
                  vele... Miér’ volna az baj?</p>
               <p>Sikerült megvigasztalni, mert egyre vidámabban kacagott s meg is köszönte a
                  szavaimat.</p>
               <p>Még este elmondta Bándi bácsi, hogy ő az iskolás leánykáival a piacon lesz reggel,
                  a lábasház körül, de aztán, ha a császár megjött, a gyermekeket hazabocsátják s ő
                  maga a kollégyom elé siet, mert úgy van, hogy a Felség megtekinti azt is.
                  Professzor Bolyai fogja üdvözölni a professzorátus s az egyházi férfiak élén. Én
                  hát csak menjek mindíg vele s utána, valahol a közeléből megláthatom majd a
                  császárt. Anyám és Lila persze itthon maradnak felöltözve, hogy akármikor
                  indulhassanak, ha a gróf utánuk izen.</p>
               <p>Sokáig nem tudtam aludni, mert jól felfogtam, hogy a császár ritka látvány s kevés
                  hozzám hasonló fiúnak lehet része benne.</p>
               <p>Elképzeltem, édesanyám egy régi tündérmeséje alapján, amint hat aranykantárú,
                  hófehér méntől húzott gyöngyházas tengerikagyló-hintóján előrobog,
                  pirosbársonyruhás kengyelfutók nyomában s aranytányérokat raknak eléje a lakájok,
                  mikor lelép. Láttam hermelinprémes bíborpalástját, kezében a gyémántos királyi
                  pálcát s fején a tündöklő koronát, két angyal által tartva, ahogy hazánk címerén
                  hitelesen szemlélhető.</p>
               <p>Az angyalokban egyébként nem hittem, de valahogy engedményt tettem erre a kettőre
                  nézve, mert mégis furcsa lenne, ha komoly emberek merő hazugságból ábrázolták
                  volna velük a Szent koronát.</p>
               <p>Arról egyáltalán fogalmam se volt, hogy a császári korona nem a mi Szent koronánk,
                  vagy hogy a császár még nem is királyunk. Nem tudtam akkor, még azt se, hogy mi
                  volt a Szent korona sorsa ezekben az években. Úgy elábrándoztam, hogy még a
                  hófehér, gyöngyökbe fűzött szakállát is magam előtt láttam a császárnak, amíg
                  belém nem döbbent, hogy hiszen hallottam: a császár fiatal ember, huszonkét éves,
                  fiatalabb Dávid bátyámnál is... Erre teljesen összezavarodtam s fáradtan, kábultan
                  aludtam el.</p>
               <p>Aztán megjött a nagy nap s el is mult hirtelen. Nekem csalódást hozott, mondhatom.
                  A császár szállásául a nagypiac északkeleti sarkán, a Teleki Domokos házát
                  jelölték ki, irdatlan nagy, kétemeletes palota az, Vásárhely legnagyobb épülete s
                  a magam részéről sohase láttam akkora kőboglyát. Régi időkben is ez volt a
                  fejedelmi szállás, amint Bándi bácsi tudatta velem, miközben ott szorongtam a háta
                  mögött, fehérbe öltöztetett, virágcsokros leánykák között. A nagypiac szélén,
                  köröskörül, katonai őrlánc mögött hullámzott, zsibongott, türelmetlenkedett a
                  kirendelt s a kíváncsi emberek tömege. A házakat majd elrepítette a fekete-sárga
                  zászlók sokasága. A piacteret üresen tartották, csak néha nyargalt végig rajta
                  egy-egy lovastiszt, a Teleki-ház kapuja előtt felállított csillogó-villogó katonai
                  parancsnokságnak jelentvén valamit s ismét visszavágtatva a medgyesfalvi út
                  felé.</p>
               <p>Egyszercsak durrogni kezdtek az ágyúk a Somos-tetőről, minden toronyból zúgtak a
                  harangok, távolról növekvő morajlás hömpölygött végig a tömegen, aztán vivát,
                  hoch, éljen keveredett hangzavarrá a levegőben, a katonabanda velünk éppen
                  szemben, a tulsó oldalon, rázendített a Gott erhalte-ra, leperdültek a kalapok a
                  fejekről, magasba emelkedtek a tisztelgő szuronyok s három hintó elgördült
                  előttünk sebesen, a kapu elé, egy szakasz lovas zsandártól kísérve. A hintókban
                  fehérkabátos, érdemrendes, tollascsákójú tisztek ültek s szalutáltak. A középsőt
                  négy fekete ló vitte, a másik kettőt két-két barna. Többet nem is láttam, mert a
                  zsandárlovak fara s a kapu köré tóduló tiszti sereg mindent eltakart.</p>
               <p>Egy darabig még reménykedtem, hogy ez csak valami előjáték volt s a császár ezután
                  fog érkezni elképzelésem pompájában, de nemsokára egy rendőrtiszt érkezett hozzánk
                  s utasította Bándi bácsit, hogy az iskolát vezesse el. Máshol is, a piacon végig,
                  gyorsan oszlatták az iskolákat, testületeket s a tömeget.</p>
               <p>Míg a fehérruhás nyájat terelgettük fel a Sáros utcán, Bándi bácsi is látható
                  elégedetlenséggel lépegetett s megjegyezte, hogy elkapták a császárt az emberek
                  orra elől. Ebből értettem, hogy ott volt s ő maga volt valamelyik a négylovas
                  hintó tisztjei közül. Nem szóltam semmit arról, amit magamban elképzeltem volt,
                  kezdtem érezni, hogy szamár kölyök vagyok, buta falusi s mérgelődtem,
                  szégyenkeztem. De azért le is néztem a dolgot, mert nem méltó a nagy várakozáshoz
                  s úgy lett volna szép, ahogy a mesében van.</p>
               <p>Hanem azért megláttam a császárt is. Ez délfelé történt, a kollégyom előtt, ahol
                  órákig várakoztunk már, az egész professzorátus, a szépen felállított tógás
                  diákok s minden osztály. Ott voltak az egyházi férfiak is valamennyien, fekete
                  díszruhákban izzadva a kegyetlen hőség verése alatt.</p>
               <p>Engem Bándi bácsi egy fiatal tanárnak ajánlott be s az volt szíves a maga
                  osztályába állítani. Nálam kisebb tanulók közt nyujtogattam nyakamat s tűrtem a
                  fiúk szemtelenkedéseit, vicogását, ami nyilván falusi voltomat illette.</p>
               <p>Az öreg Bolyai professzor sokáig állta a várakozást, társaival beszélgetve, de
                  végre is széket hoztak ki neki a kapu elé s le kellett ülnie. Elnéztem, mint
                  merült el azonnal örökös távoli gondolatainak ködébe s nem törődött többet
                  császárral, világgal. Alig is tudták hirtelenébe visszatéríteni a földre, mikor a
                  Székház előtt felállított katonaság, pattogó vezényszóra tisztelgett s egy kis
                  csoport lépett ki a kapun, egyenesen a kollégyom előtt állók felé tartva.</p>
               <p>Az ifjúság adott jelre egetverő vivátozásba tört ki. Aztán egyszerre felzendült
                  sok száz vékony és vastag hangon a zsoltár:</p>
               <p>Dícsérünk téged Isten!</p>
               <p> Dícséret légyen néked!</p>
               <p>A csoport megállt. Némán hallgatták az éneket. Csak egy fiatal tiszt kérdezett
                  valamit egyik idősebb társától s az hozzáhajolva felelt.</p>
               <p>Az ének végeztével előlépett professzor Bolyai s mélyen meghajolt tündöklő ősz
                  fejével s mind, akik körülötte állottak, hasonlóképpen meghajtják magukat. Ekkor a
                  csoportból egy-két lépést tett előre az a fiatal tiszt, aki az előbb sugdosódott s
                  fehérkesztyűs jobb kezét tollas csákójához emelte. Valamennyi között ő volt a
                  legegyszerűbb, a mellén is csak egyetlen csillagféle ragyogott.</p>
               <p>Pillanatok teltek el, amíg Bolyai professzor német beszéde közben, amit a
                  fiatalemberhez intézett, végre felderült bennem az igazság, hogy a császárt látom,
                  őt magát, tulajdon két szememmel s mégse rendül meg alattam a föld. Ahogy
                  bámultam, lassan beitták szemeim az alakját, vonásait. Sovány, keskenyedő arca,
                  vastag szája, komoly, kék szeme, szikár termete, most, hogy már tudtam, kicsoda,
                  kezdtek sugározni valami fensőbbségét, méltóságot.</p>
               <p>Közben a fülem kivette, hogy a professzor versre tér át, a Szívhangot szavalta
                  németül s egyszerre csak a császár elmosolyodott. Mintha fény esett volna az
                  arcára, szép és barátságos lett ettől a mosolytól.</p>
               <p>A versnek vége lett s a professzor alázattal átnyujtotta a császárnak kéziratát. Ő
                  tisztelgett s intett, mire egy fiatal tiszt odalépett és átvette. A császár
                  alakjára hirtelen árny esett ennek a tisztnek szépségétől, szinte eltűnt mögötte.
                  Senki se mondta, de abban a pillanatban megesküdtem volna rá, hogy ez a daliás,
                  kacagószemű, hódítóarcú ember csakis gróf Hunyadi lehet.</p>
               <p>Most az egyházi férfiak és a professzorok sorra a császár elé léptek, meghajoltak
                  s professzor Bolyai mindeniknek megmondta a nevét, tudományát, hivatalát. A
                  császár mindannyiszor megbiccentette fejét.</p>
               <p>Mikor elfogytak, az öreg professzorhoz fordult s valamit kérdezett tőle, amire ő,
                  nyugodtan szembe nézve vele, röviden válaszolt. Mintha két, egyforma rangú
                  fejedelem tekintete találkozott volna. Így éreztem s Bándi bácsi később mondta
                  is, hogy a professzor, a Felség kérdésére: „Hát ön kicsoda?”, nem tartotta
                  szükségesnek nevét jelenteni, hanem csak annyit válaszolt: „Én a matézis
                  professzora vagyok”.</p>
               <p>Ezek után a diákság ismételt vivátozása között a Felség belépett a Kollégyomba, az
                  urak s a tisztek kíséretében. Én pedig hazaballagtam. Mint Bándi bácsitól
                  megtudtuk, a Felség sokáig ült a könyvtárban, annak ritkaságaiban gyönyörködve s
                  itt még Bolyai professzorral történt egy kis eset, mert a császárnak feltűnt egy
                  fedeles, szép faserleg, melyre ez volt rávésve: Poesis. Kérdezősködésére az öreg
                  professzor bévallá, hogy a serleget tulajdon kezeivel faragta s a felirat azt
                  jelenti, hogy ebben nyugosznak költeményeinek hamvai, melyeket elégetett, búcsút
                  mondván ennek a csalóka s gyötrő múzsának. A császár igen csodálva s érdeklődéssel
                  pillantott érte az öreg úrra, mondá Bándi bácsi.</p>
               <p>Mikor én a kollégyomból hazaérkeztem, anyámat és Lilát úgy találtam, ahogy kora
                  reggel hagytuk őket, igen szépen felöltözve, ünnepi gyászos feketeselyembe. Így
                  várták szegények, ártatlan hűséggel és bizakodással, ideges félelmek között
                  reszketve a gróf izenetét, egész álló félnapon keresztül. Hol leültek a kanapéra,
                  hol felugrottak s jártak ide-oda a szobákban, meg a tornácon. Fellélegezve
                  fogadtak, mert végre rámbízhatták a két kicsit, akikkel ugyancsak nehéz dolguk
                  volt, hogy távol tartsák őket szép ruhájuktól. Szeretetük és kíváncsiságuk
                  meg-megújuló rohamai csak növelték a tétlen és szorongó várakozás óráinak amúgy is
                  kínnal teli csigalassúságát. Akármekkora hőstett volt is anyámtól az egész
                  vállalkozás, bizonyosan ez a része tette fel rá a koronát, gyötrő tövisekből.</p>
               <p>Nem is tudtak enni az izgalomtól s legalább százszor elsuttogták könyörgő
                  mondókájukat, ahogy Bándi bácsival kitervelték volt.</p>
               <p>Azt hiszem, ahogy telt a nap, lelkihintájuk egy-egy szédületében szívesen
                  megfutottak volna az egész reájuk váró megpróbáltatástól, ha a Dávid iránti
                  szeretet ismét rájuk nem parancsolja a helytállást.</p>
               <p>Mélyen átéreztem ezt a kínpadi állapotot s magam is kicsit türelmetlen és
                  figyelmetlen voltam a kicsikkel szemben, míg az udvaron s a kertben mindenféle
                  játékba igyekeztek belehúzni.</p>
               <p>Pedig még sokat kellett várakozni s át kellett esni valami ebédfélén is végre,
                  mikor két óra felé Bándi bácsi hazavetődött, izzadtan, tikkadtan és éhesen.</p>
               <p>- A császár röviden ebédelt a Székházban s most ment a várba - újságolta. - A
                  börtönt is megnézi, mondják. Így hát Dávid hamarább látja, mint maguk, Rozáli
                  lelkem! Egyenek valamit, az Istenért, mert elájulnak! Van idő rá s Dávidért is
                  tegyék meg, hogy legyen erejük a Felség elé állani!</p>
               <p>Noha ezúttal nem a Lila főztje volt, hanem csak a szolgáló kotyvaléka, mi Bándi
                  bácsival istenesen nekiláttunk, de a nők biza csak tették magukat, mintha ennének.
                  Ettől fogva azonban a várakozás mégis könnyebb lett kicsit, mivel Bándi bácsi
                  elmesélte, amiket látott. Erősítés és vigasztalásképpen kiemelte, hogy a császár
                  úgy viselkedik, mint egyszerű, katonaember s nincs mért félni tőle, ő a maga
                  részéről úgy látja, hogy jóakarat van a tekintetében.</p>
               <p>Négy órát mutatott a mánus, mikor végre bekövetkezett a várva-várt s rettegett
                  pillanat.</p>
               <p>Mi természetesen úgy gondoltuk, hogy valami katona fog jelentkezni, talán a gróf
                  levelével vagy üzenetével.</p>
               <p>Azonban egészen más, csodálatos esemény történt. Hintó gördült a ház elé, két
                  ezüstszerszámzatú, tüsszögő paripával. A bakon díszruhás kocsis ült s mellette
                  prémesmentéjű, veresnadrágos, tollascsákójú hajdu. Az ugrott le s jelentette
                  szalutálva, hogy a gróf úr őkegyelmessége kéreti a tekintetes asszonyt s a
                  kisasszonyt: mindjárt kocsikázzanak hozzá a Teleki-palotába.</p>
               <p>Nagy megelégedésemre szolgált, hogy a mese legalább ezen a ponton valósággá lett.
                  Anyám és Lila is, mintegy álomban szálltak a hintóba s nem is tudták, mit
                  mondanak, csinálnak meglepetésükben. Így volt vele Bándi bácsi is, mert a szemeit
                  dörzsölgette, vélvén: délutáni álmot lát s mindjárt tovatűnik, ha felébred
                  tornácbeli karosszékében. A helyzet reális szemléletéig egyedül Janka jutott el:
                  ő toporzékolva és sikongatva követelte, hogy ültessék maguk közé, vagy legalább a
                  hajdú vegye fel a bakra. Esztike csak a szemeinek könyörgésével csatlakozott nénje
                  óhajtásához. Mikor a hintó, kiáltozásaink közt elrobogott, Janka bömbölve fúrta
                  fejét gyomromba s erre rákezdte Esztike is vékony sipítással.</p>
               <p>Boldogtalan állapotomban mentőötletem támadt.</p>
               <p>- Gyertek, megcsináljuk mi is! - kiáltottam rájuk s betereltem őket a kapuból,
                  ahol közben egész csoport bámészkodó csődült össze, a hihetetlen eseményt
                  vitatva.</p>
               <p>A játék szépen kifejlődött. Janka édesanyámat, Esztike pedig Lilát személyesítette
                  meg, én először hajdu, aztán kocsis, lovak és hintó is lettem egyben. Megérkeztem,
                  szalutáltam, meghívtam őket a gróf nevében, ők meg begyesen mögém kerültek s
                  elrobogtunk, valahova a kert végébe. A jelenetet addig ismételtük, amíg a
                  fáradságtól mozdulni se bírtak. Bándi bácsi e közben hátratett kezekkel sétált a
                  tornácon, sajátmagával beszélgetve dörmögő hangon. Lehet, hogy ő is játszott: ő
                  talán mint császár, fogadta kegyesen anyámékat s nagylelkűen teljesítette
                  kérésüket. Néha úgy nézett az égre, hogy azt gondoltam, imádkozik.</p>
               <p>Nem tudom, mennyi idő telt el így, de nagyon hosszúra nyúlt s a végén mi voltunk
                  úgy, mint anyámék reggel óta: majd megölt az izgalom ebben a gyötrő
                  várakozásban.</p>
               <p>A szegény kicsik már elaludtak, mire ismét hallottuk a hintó robogását s eléjük
                  futottunk.</p>
               <p>Olyan fáradtak voltak, hogy Bándi bácsinak anyámat, nekem pedig Lilát kellett
                  támogatnom, amíg sóhajtva a kanapéra dőlhettek.</p>
               <p>Aztán egymás szavába vágva, össze-vissza hányva a sorrendet, lihegték el, hogy mi
                  történt velük.</p>
               <p>Időbe telt, mire a kép világosan kialakult előttünk s én valami fásultságot és
                  unalmat érezve, azon állapodtam meg, hogy a császár meséje a valóságban csak olyan
                  emberi dologgá törpül, amilyen minden ebben a mi földi életünkben a végén. Olyan
                  igen is, nem is, olyan félig-meddig, a várakozásnak és a reménykedésnek valami
                  valóra vált töredéke.</p>
               <p>Megcsodáltatásban volt részük anyámnak és Lilának úgy az utcákon, mint a
                  Teleki-palota lépcsőin és folyosóin, ahol rengeteg ember nyüzsgött és sokan
                  várták, hogy a Felség színe elé kerüljenek. Őket azonban szerencsére egy üres kis
                  szobába vezették, ahol összeszedhették kissé magukat. Idejött egy idő mulva gróf
                  Hunyadi is, nagy kedvességgel bátorítva őket s figyelmeztetve is, hogy miként kell
                  viselkedniök. Közben többször azt a reményét fejezte ki, félig tréfásan s félig
                  komolyan, hogy Lila majd „a kedves férjével” felkerül Bécsbe, megköszönni a
                  Felségnek kegyelmét s akkor ő vele is találkozni fognak. Mert nem akarja
                  semmiképpen, hogy az ismeretségnek vége szakadjon. Szegény Lila azt se tudta, mit
                  feleljen ezekre, csak pirult és sápadozott, hebegve.</p>
               <p>Aztán a gróf magukra hagyta őket azzal, hogy bármely pillanatban hívhatják őket.
                  Csakugyan hamarosan értük is jött egy tiszt, udvariasan intve, hogy kövessék.
                  Ettől kezdve nem sokat tudnak mondani arról, mi és hogy esett velük. Nem voltak
                  egészen a világon, amíg folyosókon és termeken átvezettetve, végre egy gyönyörű,
                  csupa arany és piros selyem kis szalonban találták magukat. Karcsú, görbített
                  lábakon álló aranyos íróasztalhoz könnyedén támaszkodva ott állott előttük az a
                  komolyarcú, fiatal katonatiszt, akihez gróf Hunyadi, rájuk mutatva, beszélt. Már a
                  mi leírásunk is eszükbe jutván, ráébredtek, hogy a császár színe előtt vannak.</p>
               <p>- Bizony, - mondta édesanyám, bocsánatkérően mosolyogva Bándi bácsira - kárba
                  veszett a szép mondókánk, Ézsaiás lelkem, igen sajnálom! Nem tudom én, mi is
                  történt, de minden másképpen esett, mint ahogy elgondoltuk. Egyszerre csak ott
                  térdeltünk Lilával a Felség lábainál, sírtunk és dadogtunk össze-vissza. S úgy
                  nézzen erre a bús özvegyi ruhára, lelkem, hogy ezt a császár tulajdon kezei
                  érintették, sőt fogták is, mert Isten úgy segéljen, hozzám hajolt s felemelt
                  térdeimről. Lilát a gróf nemkülönben talpra állítván... Aztán hol rám, hol Lilára
                  nézve, csendes hangon mondott valamiket németül, egy percig tán s a fejét szépen
                  kétszer meghajtotta, előbb nekem s aztán Lilának. Ekkor suttogá a gróf:
                  „Bókoljanak!” - s mi bókolánk, a gróf pedig kivezetett a szobából. Ott gyorsan
                  tolmácsolta, hogy a Felség ismeri dolgunkat s amit a kegyelem tehet, megteszi. De
                  az ügy törvény szerint a bíróság előtt van, azt nem lehet megakadályozni, míg le
                  nem jár. Az ítéletet várjuk türelemmel, eléje lesz terjesztve s amit azon
                  enyhíthet, enyhíteni fog. Tehát bízzunk, mondá búcsúzóul a gróf s még Lilára
                  nevetve, hozzátette: „Viszontlátásra Bécsben!” Azzal átadott a tisztnek s ő maga
                  meghajolva, visszatért a császárhoz. Csak akkor jutott eszünkbe, hogy
                  megköszönjünk neki mindent, amit tett értünk, mikor már eltűnt. De olyan volt a
                  fejünk, mint a bolond méhkas.</p>
               <p>Bándi bácsi sokáig hallgatott a beszámoló után. Úgy éreztem, nagyon jól értem őt.
                  Mi ketten az égből pottyantunk le anyám beszéde alatt. Mást vártunk. Sokkal
                  többet. Mindent. Azt hittük, nagyobb úr a császár, mindjárt vissza is adja Dávidot
                  a karjainkba. Mégis csak baj van a korona meg a királyi palást, a tündérhintó s az
                  aranytányérok körül! - gondolám. - A mesebeli uralkodók az igaziak egyedül. Sze’
                  ennek még a törvény is parancsol... nem állhat a bíróság útjába... Még a kegyelme
                  is csak enyhíthet az ítéleten...</p>
               <p>Tulajdonképpen a nők voltak bizakodóbbak, mert bennük a személyes hatások
                  erősítették a reménységet. Ezt látva, Bándi bácsi is elnémította belső
                  nyugtalanságát s igyekezett megelégedést mutatni. Az, hogy túl vannak ezen az
                  egész bolond vállalkozáson, magában véve nagy megkönnyebbülést jelentett
                  mindenkinek. Csak azt vártuk, hogy a zenéstakarodó hangjai elhaljanak a távolban,
                  Bándi bácsi nyomban elkoppantotta az ablakokba kitett gyertyákat s aztán hamar le
                  is feküdtünk s bátran ellophatták volna felőlünk a fedelet, olyan holt mélyen
                  aludt az egész háznép.</p>
               <p>De a különös eseményeknek még egy utolsó hullámvetése másnap reggelre maradt. Gróf
                  Hunyadi a maga személyében is megjelent nálunk. Egyedül s gyalog jött, mint akárki
                  fia. Halkan nyitott be a kiskapun, kezében csak néhány szál rózsával. Bándi bácsi
                  ugyancsak nagyot nézett s zavarodottan ment eléje. De a gróf olyan kedves és
                  egyszerű volt, olyan melegen rázott kezet vele s olyan szelíden kérte bocsánatát,
                  amiért még egyszer alkalmatlankodik, hogy Bándi bácsi azonnal behódolt neki s
                  szívesen tessékelte befelé. A gróf a tornácon óhajtott maradni, mentegetőzve, hogy
                  ilyen korán nem akar belül alkalmatlankodni. Különben is csak néhány perce van, a
                  Felség továbbutazik. De úgy gondolja, a kisasszony még akar mondani neki valamit s
                  azért jött, hogy e miatt mulasztásba ne essék.</p>
               <p>Mialatt Bándi bácsi a nőkért ment, Janka kirobbant a tornácra s utána Esztike is
                  félénken kidugta fejét az ajtón. Vitéz barátnőm sikkantva torpant vissza, az
                  idegen, fényes katona láttára. De a gróf mosolyogva lépett hozzá s megfogva a
                  kezét, maga mellé húzta.</p>
               <p>- Gyere csak, kicsi! - nevetett rá. - Biztosan nem félsz a katona bácsitól,
                  mi?</p>
               <p>- Nem én! - rázta fürtjeit Janka. - Én senkitől se félek... csak...</p>
               <p>- No, mondd hát, ki az a csak?</p>
               <p>- Hát a lüdérc, akivel Sári ijesztget. De Sári hazudik.</p>
               <p>A gróf vidáman kacagott Janka logikáján.</p>
               <p>- Bátor kislány vagy! Hogy hívnak?</p>
               <p>- Bándi Janka! - vágta ki a kislány s mintha mindíg azt tanulta volna,
                  pukkedlizett egyet ügyesen, úgy ahogy volt, ingecskében és mezítláb.</p>
               <p>A gróf elragadtatva emelte térdére s a hajába cirógatott.</p>
               <p>- Hiszen te kész nagylány vagy, Janka! Maholnap bálba mész!</p>
               <p>De Janka figyelmét már egyéb kötötte le:</p>
               <p>- Mik ezek a szép játékok? - kérdezte, ujjaival csilingeltetve a gróf
                  érdemrendjeit.</p>
               <p>- Igazad van! - kacagott fel a gróf vidáman. - Játékok!... Tudod, a nagyoknak is
                  vannak játékai... De nem, fájdalom, nem adhatom neked, pedig szeretnéd, ugye?
                  Csakhogy a császár bácsi adta őket s megharagudna érte, ha odaadnám... Várj csak,
                  Janka, várj! Hátha valami mást adhatok neked?</p>
               <p>S zsebébe nyúlva, mint valami bűvész, ropogós papírzacskót húzott ki belőle.
                  Kibontogatta s Janka orra alá tartotta: - Nó?!</p>
               <p>Janka felsikoltott. A zacskóban gyönyörű, ingerlő cukorkák illatoztak.</p>
               <p>- Nyúlj csak bele! - biztatta a gróf kacsintva.</p>
               <p>Jankát nem kellett unszolni, belekotort apró ujjaival s hármat is kihalászott. De
                  egy koppanva esett ki a kezéből a földre.</p>
               <p>Erre már Esztike is legyőzte félelmét s óvatosan odatipegve, felkapta. A gróf csak
                  most vette észre, hogy másik kislány is van.</p>
               <p>- Ohó! - kiáltott rá. - Hát te ki vagy s hol bujkáltál?</p>
               <p>Esztike azonban bizalmatlanul visszafutamodott zsákmányával a szobába, egyenesen
                  neki Lilának, aki akkor tartott kifelé, hálásan Janka illetlen viselkedéséért,
                  mely időt engedett neki, hogy egy picit kicsinosítsa magát.</p>
               <p>Magához fogva Esztikét, pirulva lépett ki a tornácra. Mögötte anyám is feltűnt
                  Bándi bácsival.</p>
               <p>A gróf letette Jankát, felállott s mély meghajlással köszöntötte őket. Arca nagyon
                  komoly lett, ünnepélyes.</p>
               <p>- Bocsánatot kérek, - hajolt Lila kezére - hogy még egyszer zavarom. De nekem úgy
                  tetszett, hogy valamit mondani akart még, Lila kisasszony.</p>
               <p>Lila arca lángolt, miközben így rebegett:</p>
               <p>- Igen... Ó, be jó, hogy eljött, grófúr!... Nem lett volna nyugalmam, ha
                  mulasztásomat helyre nem hozhatom... A nagy zavarban... ó, ne haragudjék rám s ne
                  tartson hálátlannak a köszönet a szívemben maradt... De higgye el, soha, soha nem
                  felejtem el, amit tett... s holtig imádkozom, hogy boldog legyen!</p>
               <p>A gróf ismét lehajolt s kezet csókolt Lilának.</p>
               <p>- Lássa, kisasszony, tudtam... És azt is, hogy nem érti félre a dolgot. Az ön
                  fínom lelkének volt szüksége rá, hogy idejöjjek... Nem lett volna nyugtom, ha
                  tudom, hogy bántja ez a ki nem mondott szó... Egyébként igazán szívesen tettem s
                  remélem, a Felség kegye hasznossá is teszi.</p>
               <p>Most anyámnak köszönt s kérte, hogy egy pillanatra még hallgassák meg. Hellyel
                  kínálták, s mind leültek. Ő pedig ezt mondta:</p>
               <p>- Beszéltem az illetékesekkel. Itt már befejezték a dolgot. A döntőbíróság azonban
                  Szebenben van. A főtárgyalás ott lesz, mihelyt azok is készen vannak ottani
                  foglyaikkal. Lehet, hogy ebbe még idő telik... és az országonkívüli állapotok
                  fordulásaitól is függ a dolog kimenetele... Kérem, legyenek türelemmel. De... azt
                  meg kell mondanom, az idők rosszak. Nagyon rosszak. Azonban ne vágjunk eléje a
                  dolgoknak, sötét jóslatokkal... Reméljük a legjobbat! Ha a Felség elé kerül az
                  ítélet, emlékeztetni fogom kegyes ígéretére... Most pedig, engedjék meg, hogy
                  átadhassam a várparancsnok engedélyét... Állandó engedély, a kisasszony
                  vőlegényének látogatására, minden héten három alkalomra. Négy személy mehet be
                  vele egyszerre... Vihetnek könyveket is, ha előbb bemutatták a napos tisztnek. És
                  természetesen minden más szükségest is, amit a szabályok engednek... Ne, kérem, ne
                  köszönjék, ez már kicsi dolog volt, igen szívesen adta a parancsnok úr is, a
                  Felség audienciája után... S most mennem kell!</p>
               <p>Köszönő, hálálkodó szavakat kedvesen elhárítva, búcsúzott.</p>
               <p>- A cukorkákat ossza ki a kicsiknek igazságosan! - mosolygott Lilára, megfogva a
                  kezét. - És ne felejtse, hogy Bécsben még találkozhatunk!</p>
               <p>Hirtelen felkapta Jankát, aki illetlenül hozzásimult s megcsókolta, de a szeme
                  Lilán volt, aki most elsápadva lesütötte pilláit.</p>
               <p>A kiskapu csattant s nem láttuk többé.</p>
               <p>A virágait az asztalon találtuk, azokat letette volt, mikor Jankát a térdére
                  ültette s elfelejtkezett róluk. Lila könnyezve szedte össze őket s arcát
                  beletemetve szirmaikba, csendesen bement a házba.</p>
               <p>Élve az engedéllyel, délután mind a négyen meglátogattuk Dávidot.</p>
               <p>A börtönben nagy volt az izgalom. Nyolc diákot délben hazaengedtek. Éppen pakolt
                  Muntyán bácsi is éspedig szomorú ábrázattal. Alig akart megválni Dávidtól. Azt
                  motyogta nekünk, hogy élete legboldogabb szakaszának vetettek véget azzal, hogy
                  hazaküldik.</p>
               <p>- De gyövök bé, minden hétfő, tégedet lássam, Dávid! - szortyogott az öreg,
                  öklével törölve orrát, szemét.</p>
               <p>Alig bírtuk vigasztalni, hogy örüljön a szabadságának.</p>
               <p>- Azér a cibere si mamaliga, mit eszek acasa? - csóválgatta fejét boldogtalanul. -
                  Dávid adta övé muncaréból a java!... cc!...</p>
               <p>Márkus atyát nem láttuk, őt is elvitték délben, de hogy szabadon engedték-e, Dávid
                  nem tudta.</p>
               <p>Ellenben a barátai, Muzsnai Pál, Horváth Gazsi, Deák Farkas továbbra is itt
                  maradnak, vele együtt s Farkas lesz a lakótársa, aminek nagyon örül. Bizony, azt
                  hitték egy pillanatig, hogy a császár ittléte nekik is a várva várt szabadságot
                  jelenti! De úgy látszik, nem megy egyszerre...</p>
               <p>Igen, itt volt a császár, tegnap délután két és három óra között. Tisztek sorfala
                  között jött, a várparancsnok és gróf Hunyadi kíséretében. Előbb Márkus atyával
                  beszélt, kérdezte, nincs-e panasza? Nem volt. Aztán Muntyán bácsitól kérdett
                  valamit, de az öreg szót se tud németül. Helyette Topferner jelentette
                  szelíd-édesen: „Er hat ein Excess gemacht, Sturmglocken geläutet...”</p>
               <p>Végre Dávidhoz lépett, de nem hozzá szólt, hanem Topfernerhez: „Und dieser junger
                  Mann?”</p>
               <p>„Hermannstädter Process” - suttogta az őrnagy kísérteti hangon. A császár egy
                  pillanatig komolyan nézett Dávid arcába. „Der Arme!” - mondta halkan. Hirtelen
                  megfordult, visszanézőleg fejbólintással köszönt s gyorsan távozott. Hunyadi gróf
                  leghátul maradván, kezét nyujtotta Dávidnak: „Bízzék!” - súgta oda s a többiek
                  után sietett. Így történt s ennyi volt az egész.</p>
               <p>Mikor aztán anyám s Lila elmondták Dávidnak a maguk történetét, bátyám forrón
                  ölelte, csókolta őket s felvidult kissé. Én Lilát figyeltem. Úgy láttam, soha nem
                  kapaszkodott még olyan kétségbeesett szerelemmel Dávidjába, mint e gyorsan elfutó
                  együttlét alatt.</p>
               <p>Szótalanul mentünk hazafelé, ki-ki magába nézve, mintha egy tovatűnő mese
                  foszlányai után tekintenénk... Volt egyszer egy császár...</p>
               
            </div>
            <div type="chapter">
               <head>13.</head>
               <p>Augusztusvégi délután a Gödörben. Fény, színek, meleg sugárzás. De a híguló
                  levegőben már a közeledő ősz sejtelmes lehellete.</p>
               <p>Két testvér a házikó előtti asztalnál: Rozáli, meg én magam. Kijöttünk, szétnézni
                  gazdaságomban. Énok édesanyámmal a rétet járja. A hegyről puska dörren.
                  Szőlőpásztorunk és egyben vincellérünk riogatja a madarakat az édesedő
                  gerezdekről. Mert vincellérünk van már a Gödörben, aki Rozáli szerint csak magának
                  lop, más tolvajoknak sót lővén a fenekébe.</p>
               <p>Egyáltalában sok mindenféle új szerzeményünk keletkezett az utolsó hetek alatt.
                  Mert Bándi bácsi és Imre véghezvitték a tervezett dolgokat: Dávid földecskéjét
                  eladták s az árából tisztába tettek mindent. A törvénnyel kibékülve, mi is
                  beleszövődtünk az új világ rendjébe. Épületeink megszépültek, megtakarodtak,
                  szerszámaink meggyarapodtak, állataink is szaporodtak s fizetett cselédeink
                  dolgoznak istállóban, kertben, földeken. Az új kocsisunk például igen büszke
                  ember, közelébe se akar engedni a lovaknak. Nem olyan jóféle jámbor lélek, mint
                  Piczula bácsi volt.</p>
               <p>Igaz, Piczula bácsi!... Az Isten úgy rendelkezett felőle ezelőtt vagy hat héttel,
                  hogy magához vette az asszonyát. Most már nem kell „aggmen” legyen, gondoltuk,
                  békében élhet... De Piczula bácsi már nem is akart „aggmen” lenni. Egészen mást
                  akart. Egy-két hétig lógatta az orrát özvegyi bánatában s még többet ivott, még
                  rongyosabban dűlöngélt. De aztán egyszerre csak kezdett mosdani, a gúnyája is
                  rendesebb lett s meghegyesedett a kusza bajusza. Szinte józanul s legényesen
                  lépegetett az utcán. Tán két hete, hogy benézett hozzánk egy este s jelentette
                  anyámnak: nem is olyan öreg ő, ahogy eddig látszott s a házikója, kertje,
                  földecskéje se kutya. Kati legalább is így gondolkozik s ő mér is ne venné
                  feleségül? Tán fiatal Kati hozzá képest, de ő majd megmutatja... Anyám csóválgatta
                  a fejét s azt mondta, hogy egy véka búzára nem érdemes malmot építeni, de Piczula
                  bácsi erre csak azt válaszolta, hogy majd letöri a derekát Katinak, ha máshonnan
                  is járnának őrletni... Ebből én azt képzeltem, hogy Piczula bácsi molnár lett s
                  malmot szerzett valahonnan, de féleszű lévén, csak a maga termését akarja őrölni
                  rajta. Anyám azonban eziránti nyilatkozatomra a fejemre veregetett, Rozáli pedig
                  úgy kacagott, mint valamikor régen, lánykorában.</p>
               <p>Akárhogy is értette Piczula bácsi, amit mondott, tény, hogy az egész falu őt, meg
                  Katit beszéli s mindenki kíváncsi a lakodalmukra.</p>
               <p>Dávid földecskéjét is sikerült magyar embernek eladni. Győrbíró Jóska vette meg,
                  fiatal, nagydarab legény Háromszékről, akinek égett ott talpa alatt az apai
                  örökség, valami hatósági ügy miatt. Eladta hát a magáét s Vásárhelyen lézengett,
                  ott akadt rá Imre a fogadóban, amint éppen el akarta szórni, amije volt. Kártyába
                  elegyedtek s aztán összebarátkozván, Imre rávette, hogy bújjon el Gerléden s
                  tegye a pénzét a mi földünkbe. Így került Győrbíró Jóska a közelünkbe s mivel
                  Dávid dolga csak nem akart eldőlni, éppen a napokban egyezkedett meg anyámékkal,
                  hogy nekünk is segít, részibe.</p>
               <p>Bévallom, nem tetszik nekem, hogy mindenféle új ember harap a kenyerünkbe. Ha még
                  egy kicsit kínlódunk, én is beletanulok már a gazdai dolgokba s nem kell idegen
                  hozzá, amíg Dávid hazajöhet. Akkor aztán éppen nem. Ez a Jóska is, lehet, ért a
                  dologhoz, de nem közénk való ember. Buta tréfái vannak s csak maga kacag rajtuk,
                  lómódjára nyerítve, harminckét nagy fogát mutogatva.</p>
               <p>Ahogy ezeken jár az eszem, itt ülve az asztal mellett, ebéd után, egyszer csak
                  megszólal Rozáli, mintha hangosan folytatná a gondolatomat:</p>
               <p>- Mert, tudod, Áron, nem csinálhattunk mást ebben a mi keserves állapotunkban. Te
                  azért még nem vagy felnőtt ember, akármilyen ügyes is lettél a dologban, nó!...
                  Aztán te még... neked még...</p>
               <p>- Mi az, hogy én még, nekem még? - emeltem rá a szememet kutatva s rossz
                  érzéssel.</p>
               <p>- Várj csak - legyintett néném. - Csihadj kicsit... Elég a hozzá, hogy lásd, Dávid
                  bátyád szegény még mindíg nem szabadul s a szívem szorulása sokszor azt nyilallja,
                  hogy hiába volt édesanyánk próbája is a császárral: sokára lesz az, mire itthon
                  látjuk... Imre pedig, az uram, Imre bátyád... Nincs férfi a háznál, Áron!</p>
               <p>Elsötétült arcába néztem:</p>
               <p>- Mér nem jön hát Imre bátyám közénk dolgozni, ha így van!</p>
               <p>- A várost választotta, végképpen! - sóhajtotta Rozáli. - A várost, s nem engem,
                  érted? Hívott, hogyne hívott volna, de én ha valaha, akkor most éppen nem hagyom
                  Gerlédet s szegény anyánkat. Én mondtam neki: válasszon végre köztem s a város
                  között, mert csak egyikkel élhet a kettő közül... A pénz, amit félreraktam, nem
                  volt elég a teméntelen adósságra, ezért arra kértem: adja el a vásárhelyi házat s
                  jöjjön vissza hozzám s a földhöz: mi nem csaljuk meg, mi meggyógyítjuk,
                  szeretjük...</p>
               <p>- S mit válaszolt? - kérdeztem.</p>
               <p>- Szavakkal semmit, csak kérlelt, hogy menjek vele... De cselekedettel igenis
                  válaszolt: itt adta el a földje egy részét a zsidójának, hogy a vásárhelyi házat
                  megtarthassa. Most már majdnem annyija van a zsidónak, mint neki... S ki tudja, mi
                  vár még rám?</p>
               <p>- Szegény néném! - tettem karjára a kezemet. - Tőlem ne rejtse el, mit gondol.
                  Hallottam, amikor egy éjjel anyánknak elmondta a bánatát... Imre bátyám nem a mi
                  fajtánk... Jöjjön haza, néném, hozzánk!</p>
               <p>- Az lesz a vége! - törülte le könnyét Rozáli s felállt. - De azért mondám, hogy
                  úgy kellett tennünk, ahogy tettünk... Ezt a Győrbíró Jóskát is csak ezért kellett
                  belefognunk a magunk dolgába...</p>
               <p>- Én nem helyeslem... S hamarosan feleslegessé is teszem!</p>
               <p>- Nem, Áron... Te nem... Idehallgass, ezt meg akarom mondani neked itt künt a
                  Gödörben, hogy aztán meggondolhasd hazáig s ne mondj ellene édesanyánknak...</p>
               <p>- Mit akar megmondani?</p>
               <p>- Hát azt, hogy édesanyánk sokat beszélget álmában édesapánkkal...</p>
               <p>- Jól esik neki biztosan.</p>
               <p>- Rólad beszélnek, Áron... Édesapám lelke azt mondá minap éjjel is édesanyánknak:
                  ne hagyd, hogy Áron tudatlan falusi maradjon! Ha azt akarod, hogy nyugalmam legyen
                  ideát, ne hagyd! Tudod, hogy mindíg arra törekedtem: úri ember legyen a fiúkból,
                  tanuljanak, lássanak világot, vigyék el messzire az Ernyei név becsületét... S ha
                  Dávid már így van, most Áron következik...</p>
               <p>Hirtelen fordult velem a világ s megkapaszkodtam az asztal szélében.</p>
               <p>- De én itt akarok élni s dolgozni Gerléden! - kiáltottam. - Nem akarok
                  haszontalan tudományokkal bajlódni! A föld munkája a legszebb tudomány...</p>
               <p>- Jó, jó! - biccentett Rozáli. - Én értem. Ne nekem kiabálj. S édesanyánknak se,
                  hallod-é? Mert édesapánk lelke akarja s vele hogy szállsz szembe?... Bé kell menj
                  a Kollégyomba, diáknak, ezt jó, ha most mindjárt lenyeled.</p>
               <p>- Sze’ már idős is vagyok hozzá, hogy elől kezdjem! - tiltakoztam dühösen. -
                  Láttam azokat a viaszpofájú kölyköket... Csak nem ültetnek közéjük? Szétrúgom az
                  egészet, azt a...</p>
               <p>- Meg ne fulladj! - emelte fel ujját Rozáli. - Eridj, fuss a hegyre, fújd ki a
                  mejjedből!</p>
               <p>Mentem is, mert a sírás már a torkomat markolászta. Berohantam a fák közé,
                  csörtettem, mint a vadkan s bolondul folytak a könnyeim. Szabad madár voltam én s
                  bajban, búban is könnyűszívű, hamar vigasztalódó barázdával, erdővel, mezővel.
                  Szerettem a nagy eget, a széllel verekedést, az egyedül való gondolkozást a
                  dombokon bolyongva. Hogy én padba üljek, könyvekbe bujjak, tanárpálca alatt
                  lapuljak, zárt kapu mögött raboskodjam s beleszoruljak az iskolai rend kalodájába?
                  Jobb volna meghalni, most mindjárt!</p>
               <p>Meghalni!... Mintha vasmarok fogta volna meg a szívemet... A halott apa keze...
                  Hiszen a halálban egyenesen odafutnék, a markába! S a halottakkal nem jó
                  találkozni, ha éppen ellenükre tettünk. Ha pedig megszöknék hazulról? Nem, erre
                  csak egy bolond pillanatig gondoltam. Hiába!... Akkor is elszakadnék a földemtől,
                  anyámat megölném vele s apám haragos lelke akárhol utolérne, mert hisz a halottak
                  mindenüvé rögtön eljuthatnak...</p>
               <p>Hazáig szó nélkül döcögtünk a szekéren, az út istentelen göröngyein nem is lett
                  volna tanácsos beszélgetni, noha utóbb meggondoltam, hogy ha sikeresen
                  kettéharapom ott a nyelvemet, nem küldhettek volna Kollégyomba... De hazaértünk s
                  késő bánat ebgondolat...</p>
               <p>Otthon anyám megerősített hadállásban várt: Zúzó tiszteletes úr, Iszlai
                  keresztapám és Szamócza bácsi ültek körülötte az asztalnál, az utóbbi rúgkapáló
                  kandúrt szorongatott fájós hasán, melegítőül, mert mint többször mentegetődzve
                  jegyezte meg a fenevaddal viaskodva, a nősténynek szopós kölykei vannak s anyai
                  hivatásának teljesítése gátolja a hasmelegítésben.</p>
               <p>Ilyen bölcs és tekintélyes bíróság előtt csak az ítélet alázatos meghallgatása
                  lehetett osztályrészem.</p>
               <p>Zúzó bácsi öblögetve helyeselte édesanyám elszánását, hogy apám emlékének
                  tiszteletére és akaratának engedelmeskedve, a Kollégyomba küld. Csak addig éltesse
                  őt az Isten, - mondá - amíg én pap leszek, hogy a helyébe üljek Gerléden... Nem is
                  volna olyan nagy csoda, mert mi neki az a tizenkét-egynéhány esztendőcske, mire
                  palást lehet a vállamon? A dicső gondolat olyan köhögésre ingerelte, hogy
                  lilaszínűre vált az arca s szinte ott fulladt meg a szemünk láttára...</p>
               <p>- Olyan köszöntőverset csinálok én az installációdra, Áron fiam, hogy az angyalok
                  sírni fognak az örömtől! - rikkantotta Szamócza bácsi, nagyot ütve öklével a
                  kandur fejére, amely fel akarván használni a lelkesedés szent pillanatát, ugrani
                  készült. - Bestia! - hörögte Szamócza bácsi, összegörnyedve a görcs alatt.</p>
               <p>Keresztapám kacagott:</p>
               <p>- Biztosan megéritek, látom! De én inkább elpatkolok Áronért, hogy a kollégyomnak
                  hagyott földem kamatjait megkaphassa... Sőt, meg se halok egyelőre s mégis
                  megkapja! Mert ősztől fogva a jövedelem felét már béküldöm neki!</p>
               <p>- Látod, Áronkám, - mosolygott rám édesanyám bánatos szemével - az én jó
                  tanácsadóim, a te jóakaróid mind helyeslik kívánságomat, ami a szegény, drága
                  édesapádé is: örvendj hát rajta, lelkem, hogy tanulhatsz s tudós úriember lesz
                  belőled! Meglátod, hamarosan megszereted azt a híres régi kollégyomot s a sok szép
                  tudományt, ami ott buzog! Büszke leszek még tudós fiacskámra! S boldog lesz
                  édesapád lelke is a fényes angyalok közt!</p>
               <p>A férfiak előtt nem akartam elbőgni magamat s összeszorított fogakkal csak fejet
                  hajtottam mindezekre.</p>
               <p>Hanem, mikor már lefeküdtem és édesanyám benézett hozzám, magamhoz karoltam a
                  nyakát s elengedtem a könnypatakot, hadd folyjon, zuhogjon...</p>
               <p>Sírt ő is, szegény. Vigasztaló, biztató szócskákat tördelt a fülembe, lefektetvén
                  a párnára, mint egy kisdedet. Sírni sírt, de az akaratát nem változtatta meg. -
                  Ennek így kell lenni - ismételgette, a hajamat cirógatva.</p>
               <p>Megéreztem s megértettem, hogy nem szabad, nem lehet ellenkeznem. Teljesen, sivár
                  bizonyossággal átláttam, hogy hiába minden, elvégeztetett s nemcsak én, de ő is
                  csupán engedelmeskedtünk a nálunk erősebb kényszer hatalmának.</p>
               <p>Ettől kezdve keserves búcsúzás volt az életem Gerléden, mindentől, amihez
                  hozzánőttem, egészen október végéig, mikor eljött a nap, hogy be kellett menni
                  Vásárhelyre.</p>
               <p>Még most sincs erőm hozzá, hogy ezt a búcsúzást leírjam. Annyi sok-sok év után,
                  életem alkonyán is felsajog bennem a kín s a kétség is: miért kellett ennek így
                  történnie? Megérdemelte-e mindaz, amivé lettem s amit elértem, hogy
                  elszakasszanak érette együgyű, igénytelen, de békés, boldog otthonomtól és
                  osztályrészemtől? Furcsa érzés maradt meg lelkemben, kitörülhetetlenül. Mintha
                  falusi gyermekkoromban már érett és kész férfi lettem volna s egyszerre
                  visszataszítottak egy félénk, tipegő, dadogó kölyökségbe, ahonnan keserves hosszú
                  esztendők útján fuldokolva igyekeztem kievickélni, de... De talán mai napig se
                  értem vissza arra az emberi magaslatra, amelynek csúcsán akkor állottam. Mert
                  vajjon hasonlítható-e az elméletekkel összevissza tépett lélek fanyar érettsége a
                  természet korán férfiasra nőtt gyermekének nyugodt, töretlen életszemléletéhez,
                  életvállalásához?</p>
               <p>Vagy csak én láttam úgy, vagy tényleg van egy rejtelmes megérzés a falu arcának
                  egyformasága mögött: akárhogy is, ítéletem napjától kezdve valami fátyol
                  ereszkedett lassan közém és eddigi környezetem közé. Idegenedő szemmel tekintett
                  reám még a borjú s a virág is... A cselédség hamar tudomást vett sorsom
                  fordulásáról s mintha kettévágták volna, megszűnt a velük egy életet élő gazdafiú
                  iránti ősi érzésük: a bizalom és tisztelet sajátos keveréke. Hidegebb köszöntés,
                  üresebb tréfálkozás, zárkózóbb beszéd illetett már, mint eddig... A falusiak
                  hozzászólásai is közeli távozásomhoz, őszinteségnélküli, tartalmatlan
                  szólásformáknak hangzottak s élő visszhang nélkül, süket csendben vesztek el.</p>
               <p>Énok pedig egyszerre nőni kezdett, mintha felülről húznák. Lépése férfias, büszke
                  lett, arcán magabízó mosoly jelent meg s mintha csak a vállával hátrataszított
                  volna, minden munkában a helyemre állott, kivette kezemből a dolgokat s kímélni
                  kezdett, akár a beteget.</p>
               <p>Néha úgy éreztem: hullám kapott a hátára s tehetetlenül vitetem vele magamat,
                  egyre messzebb boldogságom ködbevesző szigetétől...</p>
               <p>Mikor aztán már minden egybemosódott könnyborította szemeim előtt, Vásárhelyt
                  találtam magamat, Bándi bácsiéknál.</p>
               <p>Pepi néni csattog, mint a réztányér, elnémítva mindenkit, miközben elharsogja
                  véleményét a kollégyom ázott kutyaszagú coetusairól, a surgyét áruló pedellus
                  szemtelen kapzsiságáról, az ócskán vásárolt tankönyvek méregdrága voltáról s a
                  tanárok egyikének-másikának pökhendiségéről... Mert Pepi néni már előttünk
                  érkezett s be is iratta Gábor fiát az első osztályba. „Jánosom” ugyanis megint
                  reábízott mindent, tartja a fogadását s nem jő bé a városba, amíg osztrák rontja a
                  levegőjét.</p>
               <p>Mi ketten Gáborral, egymást nézegetjük, ismerkedünk, eleinte kurta vakkantásokkal.
                  De hamarosan rájövünk, hogy sok közösség van a sorsunkban s egyformán útáljuk azt,
                  ami reánk vár. Ettől kezdve lassan melegedni kezd bennünk a barátság. Délután már
                  együtt megyünk, könyveket vásárolni nekem s szétnézni a kollégyomban.</p>
               <p>Gábor napok híján egyidős velem, de magasabb, vékonyabb. Kiülő arccsontjai s
                  hegyes álla miatt az ábrázata háromszögű. Széles homloka felett, sűrűn égnekálló
                  haja vörösesszőkén csillog. Szeplős, még a keze feje is. Világosszürke szemei
                  kicsit dülledtek s keményen összeszorított szája szúrós tekintetével együtt azt
                  mutatják, hogy büszke, akaratos, eszét ismerő fiú. Hamarosan kiderült, hogy bár ő
                  is a gazdálkodásban segített otthon, nem elégedett meg úgy a falusi élettel, mint
                  én, sokkal többet olvasott és tud nálam s az a célja, hogy mindent megtanuljon,
                  amire az emberi ész egyáltalában képes. Ilyenféle rejtelmes és bölcs mondásokat
                  lökött felém: „A tudás hatalom”. „Vasakarat sikert arat”. „A tinta többet ér, mint
                  a vér”. Honnan az ördögből szedte, nem mertem megkérdezni. De csodálat ébredt
                  bennem iránta s önként alávetettem magamat tekintélyének.</p>
               <p>Paniti Gábor a nemesi származását is erősebben érezte és hangoztatta mint én, aki
                  ezt a körülményt, a nép között élve, úgyszólván teljesen jelentéktelennek
                  tartottam. De ő már azt is tudta s az első két-három napon legalább tízszer
                  kijelentette, dülledt szemeivel szigorúan nézve belém: „A nemesség kötelez”.
                  Szerettem volna, ha ezt a szépen hangzó jelmondatot kicsit meg is magyarázza. De
                  könnyen lehet, hogy ő maga se értette egészen, inkább csak sejtette, hogy a maga
                  biztatására való.</p>
               <p>A kollégyomba éppen úgy vonakodva s borzadozva jött, valamint én is. De más oka
                  volt rá. Őt szellemi önérzete sértette, hogy elől kell kezdje a dolgot, nála
                  kisebbek, butábbak, tudatlanabbak között. Kérelmezte is, hogy egyszerre a negyedik
                  osztályba vegyék fel. De a pedagogarkha kifaggatván, megállapította róla: sokat
                  tud, azonban levegőbe épített össze-vissza, az alapok és elemek bírása nélkül.
                  Tehát csak kezdje az első osztályban, s ha gyorsabban pótolja hiányait, később
                  ugorhat.</p>
               <p>- Ugrok is én! - vetette fel a fejét Gábor, mikor ezt nekem elmondta. - Az egész
                  öreg szemétdombot átugrom, hamarosan! Ferenc bátyám ott fenn Pesten nemsokára
                  professzor lesz... Lehet, hozzá megyek, mihelyt itt vittem valamire...</p>
               <p>Csodáltam, hogy ez a nagyeszű, ritka kiváló fiú mindjárt olyan bizalmas és
                  barátságos lett hozzám. Kicsit ugyan pártfogolt és vállveregetett, de ez talált
                  hozzá s cseppet se bántott engem. Főleg az tetszett meg benne, hogy a gazdálkodási
                  tudásomat s az élet dolgaiban való, korai önállóságomat nem nézte le, sőt
                  elismerőleg méltatta. Az is nagy dolog, ismerte el, ha valaki ért a földhöz, a
                  marhához és a cselédekhez. De nekünk ki kell törni a faluból, hogy a tudomány
                  útján az országot hódítsuk el a némettől.</p>
               <p>- Az öregek elvégezték! - suttogta rejtelmesen. - S el a honvédek is... Apám a
                  háborúig politikai s bírói hivatalokat viselt, művelt jogászember - De a
                  Kossuth-üggyel együtt ő is hasra esett, szegény. Most visszahúzódott a faluba s
                  földjét túrva várja, hogy minden csodára megforduljon, még a szakállát se akarja
                  nyírni addig... Engem se akart iskolába küldeni a német világ végéig, de édesanyám
                  addig zörgött neki, hogy most mégis eresztett, végtére... Ő s a hozzá hasonlók már
                  csak álmodnak, tudod... Nem élnek, csak álmodnak... Mi fogunk élni!</p>
               <p>Bizonyos, hogy Gábor fölényessége, merész szárnyalása erősen hozzájárult a saját,
                  másgyökerű idegenkedésemhez a kollégyom iránt s ez magyarázza, hogy első
                  pillantástól kezdve valami kicsinyléssel, megvetéssel néztem mindent s mindenkit a
                  rámkényszerített új világban. Ez lett az oka keserves szenvedéseimnek az
                  elkövetkező néhány esztendő alatt, amíg az alsó osztályok kásahegyén átettem
                  magamat.</p>
               <p>De ezekben a napokban még, Bándi bácsiéknál tanyázva, lehetőleg elhessegettem
                  magamtól a kollégyomi élet rám váró árnyait s a beköltözés és évnyitás idejét
                  megelőző rövid, utolsó szabadságot alaposan kiélveztem, Gáborral csatangolva a
                  városban s a közeli környéken.</p>
               <p>Vásárhellyel akkor kötöttem közelebbi ismeretséget. Semmiféle mezei munka
                  fáradtsága nem hasonlítható ahhoz az izomlázhoz, amit estenként a lábaimban
                  éreztem. De talán ez az oka, hogy az „izomemlékezet” folytán olyan elevenen és
                  felejthetetlenül megmaradt lelkemben a város minden utcája, zege-zuga, épülete és
                  keretező tájrészletei.</p>
               <p>Gábor, mint igazi tudós-inas, notesszel és plajbásszal járta mellettem az utcákat,
                  mindenütt megállt, szemlélődött, minden régi feliratot bejegyzett, sőt
                  térképvázlatokat is hevenyészett a látottak fekvéséről.</p>
               <p>De ettől eltekintve is ámulnom kellett, hogy apjától hallva, vagy könyvekből
                  olvasva, mennyi mindent tudott már eddig is a város multjáról, egyes házak
                  történetéről, nagy családokról s már nyomtalanul eltűnt régi épületek felől
                  is.</p>
               <p>Szamócza bácsi egész iskolai tanítása semmiséggé zsugorodott ahhoz képest, amit
                  egy nehány nap alatt megtudtam, részben Gábor s részben saját szemeim
                  jóvoltából.</p>
               <p>Eddig például azt hittem, hogy egy várat odaépítettek az emberek, ahová éppen
                  nekik tetszett valamiért, minden különösebb ok nélkül. De mikor megmásztuk a város
                  felett messzebbről uralkodó Somostetőt, Gábor felnyitotta a szememet, rámutatván,
                  hogy a hegyből kiszögellő foknak az a lépcsőzete, mely a Maros tere fölött
                  elkülönülten nyomul be a városba, az egyetlen alkalmatos hely volt, ahová a várat
                  építeni lehetett és kellett. Innen jól látni a falak szabálytalan négyszögét,
                  melyek a terasz alapvonalait követik engedelmesen. Igen, azt is, hogy eleinte csak
                  a délnyugati sarok volt beépítve, a nagytemplom körül, a legmagasabb oromszélen,
                  ahogy a régebbi, kisebb bástyák szűk tömbje is mutatja. Gábor tudta azt is, hogy
                  mikor Básta és Mihály vajda feldúlták ezt a kicsi fészket, a híres bíró, Borsos
                  Tamás Brassóba menekült s ott csodálván meg társaival a hatalmas várat, határozta
                  el, hogy ha az Isten hazasegíti, itthon is ahhoz hasonlót fognak emelni. Vagy
                  ötven esztendeig mind épült is aztán, sok ellenkezés, huzavona s veszekedés
                  közepette. Most jól megszámlálhattuk innen a magasból hét bástyáját is, melyek
                  közül név szerint én csak a délnyugati sarkon levő, hatszögletű Vargák-bástyáját
                  ismertem, cifra gyámköveivel, három traktusával s a mellette levő kis
                  felvonóhíddal, mely a templomba vezet, hogy a hívők - a katonai parancsnokok
                  akarata szerint - béjuthassanak a nélkül, hogy a várba léphetnének.</p>
               <p>De Gábor még másik kettőnek is tudta a nevét, az északnyugati, négyszögűt
                  Szabók-bástyája, a keleti ötszögűt, a négyemeletes, legmagasabbat Kádárok-bástyája
                  címmel említvén.</p>
               <p>Nó, de nem elégedtünk meg azzal, hogy távolból szemléljük a vár képét, Gábor
                  hajthatatlan volt, lentről is alaposan szemügyre kellett vennünk köröskörül. Mint
                  valami szerencsés felfedező, rikkantott örömében, hogy beírhat noteszébe a
                  Szabók-bástyájáról egy latin feliratot, melyet még nem értett ugyan ő se, de
                  kivette belőle, hogy a bástya 1638-40 között épült. Feltétlenül szükségesnek
                  ítélte, hogy az egész várat körüllépjük, egyforma, hosszú lépésekkel s diadallal
                  írta be, hogy az egésznek kerülete pontosan 1060 lépés, és pedig a nyugati fal
                  285, az északi 260, a keleti 275 és a déli 240. Hozzávetőlegesen befirkantotta,
                  hogy az északi, keleti és déli oldal sáncárka öt öl széles és négy öl mély, a
                  falak pedig hat-nyolc öl magasságra becsülhetők. Fenséges öntudattal nézett rám
                  notesza fölött. Én lógó nyelvvel, lihegve és verejtéktől csorogva, tisztelettel
                  bólogattam, magamban kérve az Istent, hogy a tudás éhsége mellett kordítsa meg a
                  gyomrát is, hadd mehessünk ebédelni.</p>
               <p>Egyik délelőtt megtekintettük a Nagytemplomot, miután Gábor a harangozót Bándi
                  bácsi pipadohányából elorzott ajándékkal rávette, hogy bevigyen oda s mindent
                  megmutasson.</p>
               <p>A harangozó karikalábú, kicsi öreg ember volt s polgári foglalkozásában csizmadia,
                  tehát tudós és bölcs férfiú. Önmagáról harmadik személyben beszélt, mint tisztelt
                  és fontos személyiségről.</p>
               <p>- András bácsi hajlamos megmutogatni a szent sátort! - jelentette ki, megszagolva
                  az illatos szűzdohányt. - Mért? Azért, mert így is úgy is ezen harangozási
                  foglalatossága idővesztegetés kapcsolatával lévén egybefűzve, déli kongatásig
                  éppen ráér.</p>
               <p>Ahogy a Vargák-bástyája melletti függőhídon bejutottunk a templomba, András bácsi
                  csaknem orvosi szakértelemmel sorolta fel szidalmaiban az osztrákok belső
                  szerveit, amiért a „fundust” elzáratták a hívek elől s a torony ajtóját is
                  berakatták.</p>
               <p>- Mer a templom körüli belső tér hajdan a miénk volt s most is annak kéne legyen!
                  - dohogott. - András bácsi még a nagyapjától tudja, hogy örökétig perelt érette az
                  eklézsia a katonákkal, hiába. De régebb legalább a kapun járhattak bé az istenfélő
                  lelkek, míg most lám, azt is elrekesztették ezek a becstelenek!...</p>
               <p>Hanem belül gyönyörű volt az óriási hajó, magas, csúcsíves ablakaival s
                  gerezdes-boltú szentélyével.</p>
               <p>- Valaha nem ilyen volt - jelentette ki András bácsi. - Nemcsak a kölyöktemplom, -
                  mutatott bütykös ujjával a szentélyre - hanem az egész mindenség hegybefutott
                  odafenn, iszonytató magasan, amíg le nem égett s be nem omlott. Költség híján s
                  könnyűség okából alacsonyították így le az újjáépítők.</p>
               <p>Belülről nyitotta ki a főbejárót s kimentünk a portikuson át a főkapuhoz, amely
                  most el volt rekesztve falakkal.</p>
               <p>- Nó, ez még a pápista időkből maradott meg! - mutogatta András bácsi a kapu
                  nagyszerű csúcsíveit, amelyek remek oszlopsoron nyugodtak. Gábor azonnal rajzolni
                  kezdte noteszébe.</p>
               <p>Körüljárva a templom déli, szabad oldalát s hátsó részét, András bácsi az
                  oldaltámaszokat magyarázta, hogy né, le van csapva a tetejük, a fedél alá, pedig
                  azelőtt felülemelkedtek rajta, tornyosak valának s kőcsatornák kötötték össze
                  őket...</p>
               <p>- Menjünk fel a toronyba! - pislantott a magasba Gábor.</p>
               <p>- Az ám, a toronyba! - legyintett András bácsi. - Ezelőtt a régi iskolaházon át
                  lehetett szépen felsétálni. De azt is elfalazták, fene a csontjukba!... Most
                  András bácsi botorkálhat a létrán, a padlásra, az angyalok kegyelmébe ajánlva a
                  nyakát! Próbálják meg csak magik is!...</p>
               <p>Öreg kora dacára mégis csodafürgén kapaszkodott előttünk a szédítő-meredek létrán,
                  amely a karból támaszkodott a boltozatbavágott nyíláshoz. Csak lehúnyt szemmel
                  mertem utána mászni. Végigbotorkálva az irdatlan padláson, a toronyfalba vágott
                  résen bujtunk be s a torony második traktusára jutottunk. Innen ismét kisebb
                  létrákon haladtunk fel a sisak alatti nagy ablakokig, a harangok alá.</p>
               <p>Elrémültem, közvetlen közelből látva ezeket az óriásokat. Az egyik akkora volt,
                  mint valami ércsátor, tíz ember is alájabujhatott volna s nyelvének kalapácsára
                  nyugodtan rácsücsülhetnék hintázni, persze vigyázva, hogy oda ne kenjen a harang
                  falához. A megsüketülés még akkor is kétszerkettő lenne.</p>
               <p>Gábor is tisztelettel bámult rá, mikor András bácsi mondta, hogy csekély 3110
                  fontot nyom s öregebb kétszáz esztendősnél is.</p>
               <p>Nó, a másik se utolsó, a „Zángó”, amelyet százötven évvel ezelőtt Sásváron ástak
                  ki a földből, ahova tán a tatárok elől rejtették valaha. Kiemelés közben az alsó
                  karimája meg is töredezett, attól kong olyan szakadozott, bús rezgésekkel, mikor
                  András bácsi temetésre húzza.</p>
               <p>De tán még a harangoknál is szebb látvány volt az ablakokon át köröskörül elénk
                  táruló város képe.</p>
               <p>Előttünk, néhány háztömbön túl, a Nagypiac hosszú, szabálytalan négyszöge
                  villogott, innenső végén a Poklos-utcába torkollva. A régi tanácsház helyén most
                  fiatal fácskák sűrű sorai lengedeztek, zsúfolt, apró sétaligetet alkotva,
                  eljövendő hűs árnyékok ígéretével.</p>
               <p>András bácsi mutogatta a híres házakat: az az Apolló-szála, az a Görög-ház, ott a
                  Henter-ház, emitt a Lábas-ház, azt né, Petráskó-háznak hijják. Hogy az meg
                  micsoda? Hát az új városháza... Itt a szegeleten a kéttornyú templom s a zárda a
                  katolikusoké, oskolájuk amott vagyon a Lábasháznál. A Teleki Domokosé az az
                  irdatlan...</p>
               <p>- Azt már ismerem! - szóltam közbe, visszaemlékezve a császár fogadására.</p>
               <p>- Arra tovább lefelé a Ferences barátok temploma s zárdája vagyon, ott meg, a
                  Hajósköz nyílásánál, a luteránusok imádkoznak.</p>
               <p>- S az ott, a magaslaton, balkézről?</p>
               <p>- Ménoriták - pislantott arra András bácsi. - De nézzenek csak erre, a jobb kéz
                  felőli sarokba. Látják-e azt a gömbölyűséget?... Na, az a Bodor kútja, négyfelé
                  pöki éjjel-nappal a jó ivóvizet.</p>
               <p>- De a felsőrésze valami oszlopos, nyitott, kerek tornác! - meregettem a
                  szememet.</p>
               <p>- Muzsikáló-szék - biccentett András bácsi. - Ezek a csehek
                  trombitálnak-csattognak benne hetenkint két délben... De régebben a kút maga
                  muzsikált, vagyis a víz, ami a fedélbe rejtett masinát hajtotta s napjában
                  négyszer is, magától megszólalt, mindíg azon órában. Fene egy tudós volt az a
                  Bodor...</p>
               <p>- Igen, - szólt közbe Gábor - édesapámtól hallám, hogy mikor bankót csinált s
                  elítélték, kérte: engednék meg, hogy utoljára még igazítson valamit a muzsikán s
                  akkor úgy elrontotta, hogy soha nem is nyikkan többet. Bodor meg a tömlöcben halt
                  el.</p>
               <p>- Nem a - rázta fejét az öreg. - András bácsi jobban tudja: fejét vették ott a kút
                  tornácában... S három éjjel, három nap vért eresztett a kútnak mind a négy
                  szája... A szobor meg, aki a tetőn állott, magától porráment...</p>
               <p>Áhítattal hallgattam a mesébe illő történetet, de Gábor gúnyosan vonta el a
                  száját:</p>
               <p>- Legenda!</p>
               <p>- Nem gerenda vót a, az a szobor, - erősítette András bácsi - hanem márványkő.
                  András bácsi nagyapja még üsmerte, úgy hitták: Apa-ló. Mi a fenéér, mikor
                  emberformája vót, ki tudja?</p>
               <p>- Apolló? - igazított Gábor. - Görög Isten. Az lehetett.</p>
               <p>- Pediglen Bodor nem vala görög - elmélkedett András bácsi. - Székely vót,
                  akárcsak más tisztességes ember. Node, ha csaló görög istene volt, mit várhatott
                  egyebet?</p>
               <p>Én azonban nem törődtem többet Bodorral, mert lenézve az északi ablakon,
                  földbegyökerezett a lábam... A templom ablaktalan falához támaszkodó házban
                  felismertem a börtönt, ahol Dávid bátyám sínylődik s ahonnan a prófoszné sápadt
                  kertecskéje most is idelátszik, a szomorú udvarról.</p>
               <p>András bácsi tekintetemet követve, ismét szidalmakban tört ki:</p>
               <p>- A mi iskolaházunk volt az, tudják-é?... S most szegény honvéd-rabokat kínoznak
                  benne, hogy a magasságbéli Isten sujtaná agyon a hóhérfajzatját! S né, nem
                  átallják disznyóólakat s árnyékszékeket rakni a Jéhova szent sátorának
                  oldalába!</p>
               <p>A többit már nem lehet leírni.</p>
               <p>Mit nem adtam volna érette, ha szegény bátyámat meglátom az udvaron, vagy legalább
                  az a kedves prófoszné kiperdült volna egy pillanatra a házából! De az udvar néma
                  és üres maradt.</p>
               <p>Felfedező, ismerkedő barangolásainkat még napokig folytattuk s Gábor notesze tele
                  lett mindenféle bejegyzéssel. Bándi bácsit is sokat faggatta olyanokról, amiket
                  nem tudhattunk meg útközben. Így kiderült, hogy a vár háta mögötti részt
                  Németvárosnak hijják, pedig egy fia német nincs benne. Igen, mert József császár,
                  a kalapos király csakugyan németeket telepített volt oda, hanem a székelység
                  megette őket s utódaik ma már csak magyarul tudnak. A Klastrom-utcán pedig a
                  reformáció előtt apácák zárdája állott, de ma még a romjait is hiába keresnéd.</p>
               <p>A református temetőben jó félnapot bolyongtunk, a Szent Miklós-utca feletti
                  magaslaton, mint valami gyönyörű, az ősz csodaszíneiben lángoló, lombos, virágos
                  kertben. A cserfalábakon álló nagy színben prédikálószék és padok állottak, a
                  temetési szertartás céljából s Gábor lebetűzte a bejáró feletti gerendáról, hogy
                  ez a nagy mesterséggel ácsolt alkotmány Teleki Mihály özvegyének, Vér Juditnak
                  hagyományából épült 1698-ban, Tek. Halmágyi Mihály uram bíróságának idejében. Azt
                  meg Bándi bácsi tette ismeretessé előttünk, hogy a négy szegletén tornyosodó
                  óriási kőrisfákat a Sárospatakról idemenekült diákok ültették 1716-ban.</p>
               <p>Meglátogattuk a Király-kútját is, nem messzire Bándi bácsi házától, az Újvárosnak
                  nevezett részen, ahol nagy kertek terjedeznek s valaha római tábor volt, a
                  nagyszerű hidegvizű forrás körül. De jártunk mi a Szent Király- s a Szent
                  György-utcákon is s befutottuk a mi utcánkból nyíló közöket, sikátorokat éppen
                  úgy, mint a kollégyom körülieket, amik közül a Tyúkszer- és a Gagyaszár-utcák
                  nevén jókat kacagtunk.</p>
               <p>A Maros partjára is leereszkedvén, láttuk a Dinnye-földet, ahol annakidején a
                  dicső II. Rákóczi Ferencet fejedelemségbe installálták s megszemléltük az Elbát
                  is, a folyó két ága közti jegenyesorokkal ékes mulatókertet, melyet a
                  hugenottaivadék, Houchard József mérnök létesített.</p>
               <p>Mire be kellett vonuljunk a kollégyomba, úgy éreztem, mákszemnyi hely se maradt a
                  fejemben, hogy még valami új ismeretet tudjak belegyömöszölni. Gábor ellenben
                  azon sajnálkozott, hogy az idő rövidsége miatt nagyon keveset és felületesen
                  ismerhettünk meg a városból, ahol ezután élni fogunk.</p>
               <p>Vagy két hétre aztán egészen elmerültünk és eltűntünk a kollégyomban, amíg tanárok
                  és öreg diákok igyekeztek beletörni fejünket, derekunkat és csontjainkat az új
                  igába. Ez idő alatt nem is volt szabad kimennünk a városba s Bándi bácsiéknál se
                  jártunk. Édesanyám is, Pepi néni is hazamentek közben, ott hagyva minket a kietlen
                  árvaságban.</p>
               <p>November közepén jártunk már, amikor Bándi bácsi egyszer csak bejött a cétusba s
                  mondá, hogy elkéreztetett délutánra és estére hozzájuk. Úgy készüljek, hogy
                  éjszakára is náluk alszom s másnap délig nem kell tanórákra jönnöm. Nagyon
                  megörvendtem s csak azon csodálkoztam, hogy Gábort miért nem hozza ki velem? De
                  azt mondá, most csak én jöjjek, majd a hét végétől kezdve minden vasárnapon náluk
                  leszünk ebéden, én is, Gábor is.</p>
               <p>Bándi bácsi nem volt hajlandó egyebet közölni. Így azt hittem, álmodom, mikor
                  édesanyám tárta felém karjait, a kanapéról felállva. Nagyot kiáltva öleltem át s
                  szorítottam arcához arcomat. Hiszen még sohase voltunk eddig távol egymástól s ez
                  a két hét az idő tengerének tetszett.</p>
               <p>Eltartott magától karjaival s aggódó figyelemmel szemlélte színemet,
                  állapotomat.</p>
               <p>- Megfogytál kicsit s megsápadtál, lelkem! - suttogta. - De remélem, csak a kezdet
                  teszi! Most mondd el gyorsan, hogy ízlik a tanulás s az új élet?</p>
               <p>- Íze semmi nincs! - válaszoltam őszintén. - Olyan mint a rágós hús. Mi magunk
                  meg, akár a malacok, ólba zárva... Tanulni még nem sokat kellett eddig s amit
                  kellett, az elég gyermeki, unalmas...</p>
               <p>- Így kezdődik! - szólt közbe Bándi bácsi. - Később tarkább lészen.</p>
               <p>Elvágtam a dolgot s az otthoniakról kérdezősködtem, majd Lilával és a kicsikkel
                  beszélgettem egy keveset, amíg illő lett megkérdezni: miért is jőve bé édesanyám?
                  Tán nem azért fáradt csak, hogy engem lásson?</p>
               <p>- Ha nem is azért, gondolhatod, hogy mennyire szerettelek volna már látni s hogy
                  örvendek a látásodon! De most még csakugyan nem jöttem volna, ha Bándi bácsi nem
                  izen értem... Dávid bátyádhoz megyünk be ma s akartam, hogy te is jöjj. Őtet
                  hajnalban Szebenbe viszik...</p>
               <p>- Szebenbe?... Igaz, emlékszem: gróf Hunyadi mondta volt, hogy ott lesz a
                  főtárgyalás. Tehát őt is odaviszik... Széna ez vagy szalma?</p>
               <p>- Mi azt reméljük, fiam, hogy jót jelent. Már az is, hogy nem tartják itt tovább
                  ok nélkül s végére haladnak a dolognak, biztató. Mert ugye, Ézsaiás lelkem, ott
                  Szebenben már csak az ítélkezés van hátra?</p>
               <p>- Azt kell gondoljuk... csakis az lehet! - bólogatott Bándi bácsi. - Bízzunk az
                  Istenben, hogy most már hamarosan vége lészen ennek a kegyetlen hosszú
                  processzusnak s jóvége!</p>
               <p>- Öt hónapja már, öt hosszú hónapja, hogy Dávidom ártatlanul szenved! - sóhajtotta
                  Lila. - Jaj, lelkem édesapám, ha most Szebenbe viszik s ott ismét előlkezdődik a
                  gyötrelem!... Ha ott is hetekig... hónapokig...</p>
               <p>Arcát kis kendőjébe temette.</p>
               <p>- Eddig legalább láthattam s izenhettünk egymásnak... De az a Szeben, az ugye
                  messze van? - emelte könnyes tekintetét apjára.</p>
               <p>- Az biza vagy három napi út ide, szekéren - tudatta Bándi bácsi. - Igaz, Bem-mel
                  gyorsabban tettük meg, de akkor nyakunk szakadtából, hegyen-völgyön vágtattunk...
                  De nem a messzeség számít, lelkem, hanem a lélekben való együttmaradás, a hűség és
                  szeretet... Tűrd ki békén, ami még hátra van, leányom... Isten nem hagy felettébb
                  kísértetni, mint ahogy elviselheted.</p>
               <p>Ilyenféléket mondott Bándi bácsi Dávidnak is, a börtönben, mikor ott felkerestük.
                  Már nem a régi szobában találtuk, hanem egy tágasabb helyiségben, ahol ötön
                  voltak: Dávidon kívül Muzsnai Pál, Horváth Gáspár, Deák Farkas és Nagy Dani.
                  Együtt a jóbarátok.</p>
               <p>Ők is szegények, főleg a kedves ifjú Deák Farkas mindenképpen vigasztalták anyámat
                  és Lilát, hogy inkább örvendjenek ezen a dolgon, mert ha megmozdult, le is gurul
                  már ez a kő. Csakhogy lejtőre jutott! Deák Farkas még tréfált is Lila kedvéért s
                  mosolyt csalt az arcára.</p>
               <p>Dávid bátyám azonban hiába igyekezett titkolni, áttört a tekintetén, szavain az
                  elválás fájdalma s a reménység haldoklása... Úgy fogta Lila kezét, mintha sohse
                  akarná többé elengedni.</p>
               <p>Édesanyám meleg ruhákat hozott neki s útravalót, amit a parancsnokság megengedett.
                  Azokat rendre megmutatta neki s kérte, hogy ügyeljen az egészségére s tartsa meg a
                  lelke erejét is...</p>
               <p>Aztán mások is jöttek a foglyokhoz, felkészíteni őket s búcsúzkodni. A Deák Farkas
                  tiszteletreméltó, komoly édesapja, szelíd édesanyja s szép kis húgai is köztük
                  voltak. Össze is ismerkedtünk a közös bajban s egymást biztatgatva, sokáig
                  elbeszélgettünk, amíg csak a prófosz távozásra nem intett. Hanc úr elárulta, hogy
                  a foglyokat hajnali négy órakor indítják el a várból s a medgyesfalvi úton viszik
                  ki a városból, szekéren.</p>
               <p>Mi tehát már három órakor talpon voltunk s felülvén kocsinkba, édesanyám, Bándi
                  bácsi, Lila és én éjjeli sötétségben kihajtottunk a város Medgyesfalva felőli
                  végére. Egy útszéli fa alatt megállva, dideregve várakoztunk, a csillagtalan,
                  hideg feketeségben.</p>
               <p>Az volt a megállapodás, hogy mikor meghalljuk a foglyokat szállító szekerek
                  zörgését, a kocsis meggyujtja a viharfáklyát, hogy amíg elfutnak mellettünk,
                  megláthassuk az arcukat s integethessünk Dávidnak.</p>
               <p>Azt is kifőztük, hogy a kocsis azalatt piszmogjon valamelyik kerékkel, mintha
                  azért állottunk volna éppen meg, mert valami baj esett vele.</p>
               <p>Nyomasztó, komor hajnalelőtti csend feküdt a világra, csak távolról hallatszott
                  egy bús kakas rosszul sikerült kukorékolása, mintha sírjába menekülő kísértet
                  sápítozna. Mi se szóltunk, mindenikünk elmerült a saját gondolatába,
                  összegubbaszkodva s egymáshoz bújva a testünkhöz orvul tapadó nedves hidegben.
                  Már halványan szürkülni kezdett, mikor meghallottuk a szekerek távoli robaját.
                  Kocsisunk meggyujtotta a fáklyát s a sercegő, füstölő szurkos csepű sokáig
                  viaskodott a levegő páráival, amíg lassan lángrakapott. De mire a szekerek
                  közeledtek, már jó nagy körben bevilágította az utat, előre s hátra. Mialatt a
                  kocsis buzgón kalapált az egyik hátulsó keréken, mi nyakunkat forgatva s magunkban
                  imádkozva meregettük szemeinket a sötétből kibontakozó három-négy szekér sorára:
                  csak engedje meg a Kegyelem Ura, hogy megláthassuk Dávidot s ő minket, ha csupán
                  egyetlen összepillantásra is!</p>
               <p>E közben az első kocsi odaért s lelassítva kocogott el mellettünk. Csak egy valaki
                  ült benne, köpenyébe burkolózva s ahogy tovább haladt volna, visszafordította
                  fejét reánk. A fényben tisztán láthatta arcunkat, de mi az övét nem, mert a
                  gallérjába húzta s csákójának ellenzője árnyékot vetett reá... Hanem azt a két
                  rémítő bajuszszárnyat én mégis felismertem:</p>
               <p>- Herszényi kapitány az, édesanyám!... - suttogtam.</p>
               <p>De akkor már a kocsi meg is állt s a kapitány lekászolódva róla, felénk intett. Az
                  út közepére állva, hadonászott a második szekér elé:</p>
               <p>- Halt!... Halt!...</p>
               <p>Az is megállt, majdnem mellettünk s kocsisa ostorát feltartva, visszaordított a
                  következőnek. Az utána jövő is megállt s tán még egy más a sötétségben.</p>
               <p>Herszényi hozzánk baktatott, szalutált:</p>
               <p>- Jaó reggelt! - morogta.</p>
               <p>- Az Isten áldja meg, kapitány úr, hogy éppen ön az, aki... - rebegte édesanyám s
                  mind köszöntöttük az öreget.</p>
               <p>- Csak gyaorsan, kérem!... Csak egyetlen percig... Nem állhatunk itt!... - intett
                  le ő s a második szekérről magához szólított egy altisztet.</p>
               <p>Annak morgott valamit németül, de hallottuk az Ernyei nevet s ezt a szót is:
                  „Kette”.</p>
               <p>Az ember hátrament a sötétbe. Lánccsörgést hallottunk, majd valaki lezökkent a
                  földre.</p>
               <p>- Poarancs, poarancs! - vonta fel vállát Herszényi. - Moajd ha messzebb leszünk,
                  mindenikről levétetem!... Schnell, Herr Ernyei!... - mordult a közeledő
                  árnyra.</p>
               <p>Dávid a fáklya fénykörébe ért, azután felugrott a hágcsóra s ölelt, csókolt
                  mindenikünket, Lilát utoljára, hosszasan s mind zokogtunk.</p>
               <p>A kocsis hűségesen kalapált tovább a keréken s az orrát szívogatta
                  résztvevően.</p>
               <p>Herszényi százados hátatfordítva nézett a szürkületbe nagy krákogással. De az
                  altiszt is, áldja meg az Isten, az öklével törölte a szemeit.</p>
               <p>- Genug davon! - fordult meg a kapitány. - Zurück, Herr Ernyei!... - S odalépve
                  bátyám válla közé veregetett.</p>
               <p>- Isten veled!... Isten segítsen!... Isten hozzon vissza hozzánk!... Isten...
                  Isten!... - suttogtuk, sírtuk, kiáltottuk.</p>
               <p>S Dávid már futott vissza, a szekérre... a lánc csörgött... a lovak
                  dobogtak...</p>
               <p>Herszényi szalutált:</p>
               <p>- Csoak nem desperálni... Bízni!... Jaó napot!</p>
               <p>- Sohase felejtjük el! - integetett neki édesanyám.</p>
               <p>- Fizesse meg a jó Isten! - zokogta Lila.</p>
               <p>- Áldja meg az ég a jóságáért! - köszönt Bándi bácsi s én némán süveget
                  emeltem.</p>
               <p>A kapitány felkapaszkodott a kocsira. Megcserdültek az ostorok. A szekerek lassan,
                  lépésben gördültek el mellettünk.</p>
               <p>A fényben jól láthattuk a foglyok arcait. Deák Farkas mosolyogva nézett Lilára s
                  biztatóan kiáltozott... Mind kiáltoztak... Dávid magasra emelte bilincselt kezét s
                  nézett, nézett, amíg csak láthattuk egymást.</p>
               <p>Lila fehér kis kendőjével integetett utána. Integetett még akkor is, mikor már a
                  szekerek zörgését se hallottuk.</p>
               
            </div>
            <div type="chapter">
               <head>14.</head>
               <p>Az a Debrecen, az nagyon különös város! - merengett Bándi bácsi pipára gyujtván,
                  egyik vasárnap, mikor ebéd után körülvettük Gáborral, hogy meséljen a nagy
                  időkről.</p>
               <p>December közepe volt, már a negyedik vagy ötödik vasárnap, amióta ígérete szerint
                  náluk ebédeltünk.</p>
               <p>Ezekre a kedves ebédekre s délutánokra készültünk az egész keserves héten át,
                  ennek reménye tette elviselhetővé kollégyomi életünk durvaságát, unalmát,
                  folytonos apró tüskeszúrásait. Nagy tisztelet és szeretet erősödött meg bennünk
                  Bándi bácsi iránt, mert rengeteg sokat tudott a világon mindenről s szívesen,
                  gyönyörűséggel tanított minket, szép intelmekkel s atyai jó tanácsokkal
                  fűszerezvén beszédeit. Nemcsak nekem, de még Gábornak is az volt a véleménye,
                  hogy Bándi bácsi egymaga felér a kollégyom összes osztálytanítóival, sőt azokat
                  messzire felül is múlja s bizonyosan méltó helye volna a nagy diákok professzorai
                  között is. Az csak a gyenge egészségén múlt, ifjúkorában, hogy leánytanító lett.
                  Úgy is becsülte mindenki, mint ahogyan tiszteletes, tudós papokat és
                  professzorokat illik becsülni.</p>
               <p>Az bizonyos, hogy mi évekig, amíg csak nagy diákok nem lettünk, a legtöbbet és a
                  legjobbat tőle tanultuk, jellemünkre is ő volt alakító hatással s az ő komoly,
                  szelíd lelkének köszönhettük, hogy a kamaszkor vad viharán ép szívvel, örökre
                  genyedő erkölcsi sebek nélkül vergődtünk át.</p>
               <p>Mivel ezek a boldog vasárnapok Dávidnak Szebenbe való elvitele után kezdődtek, a
                  beszélgetések az ő személye körül indultak s valahogy mindíg is ő maradt a
                  központjuk, mint legkedvesebb témánknak, a szabadságharcnak megszemélyesítője.
                  Vele kapcsolatosan elevenítette fel Bándi bácsi saját emlékeit s úgy tért aztán
                  ki, fáradhatatlan kérdéseink nyomán, előzményekre, jelen állapotokra s jövendőbeli
                  lehetőségekre. Sokszor az egész Európán átrepültünk, sőt még az új világba,
                  Amerikába is bekukkantottunk, az emigránsok bolyongásait követve. A histórián s
                  politikán kívül Bándi bácsit leginkább a haladó kor csodálatos találmányai
                  érdekelték, amiktől ő a világbékét remélte. Rendületlenül hitt benne, hogy
                  mindezek a csodák Magyarországra és Vásárhelyre is el fognak kerülni s
                  fellelkesített minket is, hogy lássuk a jövőt, mikor vasúton fogunk utazni
                  Erdélyben, gyertya helyett fotogénlámpa mellett olvasunk s Lila géppel fog varrni.
                  Még a baktériumokról, sőt a villanyosságról is tudott mulatságos és izgalmas
                  jóslatokat mondani.</p>
               <p>Ott ültünk a homályosuló szobában, a kemence parazsának fel-fellobbanó fényében.
                  Az ablakocskán át puhán keringélő hócsillagok esése látszott. Bándi bácsi a
                  pipafüst felhőcskéibe nézett, Gábor két tenyerébe hajtva nagy fejét, figyelt, én
                  Lila oldalához símultam a kanapé sarkában, míg ő a homályban már nem
                  folytathatván, kezeit ölébeejtett kötésén pihentette. A kicsik a konyhában
                  játszadoztak a szolgálóval s csak néha hallatszott be Janka rikkantása vagy
                  Esztike sivalkodása.</p>
               <p>- Különös város! - ismételte Bándi bácsi. - Merthogy először is hegyet semerre nem
                  lehet látni s minden addig nyujtózkodik, amíg nékie tetszik. Ezért aztán a város
                  közepe sűrű és nagy házakból fut össze, a szélei pedig ellaposodnak, elszóródnak a
                  messzeségbe, tanyákká szakadoznak s a tanyákból valahol tán megint egy másik
                  város sűrűsödik. Dáviddal jártunk a Hortobágyon is, az olyan sík és végtelen, mint
                  a tenger, a csárdán kívül semmit ott látni nem lehet, hanem ha a délibábban, ami
                  azonban csak tündéri csalás. Akkoriban a híres gulyák, ménesek se legeltek kinn, a
                  háború miatt s ezért halotti csend lebegett a fűóceánon, mintha a világ végén
                  lettünk volna.</p>
               <p>De hinnétek-e, hogy a város felett, abban az iszonytató száraz homokságban a
                  legszebb rengeteg erdő hullámzik, óriási tölgyfák sokaságából, olyan messzire,
                  hogy végét nem is képzelhettük. Ez a Nagyerdő, fiaim. Valaha sáros, mocsáros,
                  ismét homokos pusztaság vala, a török világban, a bujdosó hajdúk birodalma. De a
                  lángoló elméjű nagy Bocskay fejedelem kitalálta, hogy az őt vitézül segítő
                  hajdúságot oda kellene kötni a földhöz. Meg is élne ott ez a nép, ha fája volna s
                  disznyócsordákat makkoltathatna. Nosza száz és száz szekerekkel hozatá Erdélyből a
                  tölgymakkot s elszóratá a feltúrt sárban, amíg csak ember, állat bírta. S ebből
                  lett hazánknak e szépséges, éltető csodája: a Nagyerdő. No de, ennél még van
                  Debrecenben különb csoda is: a Kollégyom. Micsoda nagyságos és ékes már csak az
                  épülete is! Ez a mi szegény kicsi kollégyomunk ötször is beleférne, fiaim!... Hát
                  még a bibliotékája, micsoda könyvek és emlékek vannak abban, sokezerszámra!...
                  Egyszer majd beszélek nektek nagyhírű professzorairól s diákjairól is... De most
                  csak azt mondom meg, hogy ennek a kollégyomnak oratóriumában, díszes aulájában
                  vala 49-ben az ország gyűlése. Ott hallók Dáviddal beszélni Kossuthot, Nyári Pált,
                  Szemere Bertalant, Könyves Tóth Mihályt... A kollégyom előtti téren pedig a
                  kéttornyú Nagytemplom emelkedik, melyhez fogható magyar Isten-házát errefelé nem
                  láthatni, se nagysága, se formája szerint. Abban hirdeté ki Kossuth a magyar
                  nemzet elszakadását a Habsburg-dinasztiától.</p>
               <p>- Petőfit látta-e ott, Bándi bácsi? - emelte fel fejét tenyeréből Gábor.</p>
               <p>- Igenis, hogy láttam - szippantott Bándi bácsi, nagy füstöt eresztve. - Csakhogy
                  mikor megláttam, nem tudám, hogy éppen ő az. S még szerencse, hogy baj nem lett
                  belőle, Dávid miatt... Mer úgy történt az, hogy minket a Burgondia nevezetű
                  keskeny utcán szállásolának el egy civisnél. Nagy sárt vágtak ott fel a szekerek,
                  mivel az egyik igen használt átjárója két nagy utcának. Keskeny is lévén, a
                  gyalogosok az egyik oldalon elfektetett deszkapallón kerülgetik egymást. S ahogy
                  egyszer a szállásunkra tartunk vala, Dáviddal, egymás mögött, hát csak szemberohan
                  a pallón egy szikár fiatalember, lobogó köpenyben, nyitott inggallérban, kalap
                  nélkül, iszonyú borzos sörénnyel. Minthogy méghozzá szilajon vitázott is önmagával
                  s majd keresztüldöfött fekete szeme villámlásával, azt hivém, őrült s megtorpanék.
                  Egy pillantás alatt, szót se vesztegetve, lependerített a sárba s továbbzúgott,
                  mint a vihar. Minthogy eltántorodék, Dávid hozzámugrott s csak azért nem lett baj
                  a dologból, mert mire megfordulhatott, hogy tisztességre tanítsa a vadembert,
                  annak már csak a köpenye széle lendült még a sarkon s már seholse volt. Később egy
                  gyűlésen úgy mutatták nekünk áhítattal, hogy ez ott a nagy Petőfi! Nó, áldottuk az
                  Istent Dáviddal, hogy nem csináltunk ostobaságot... Itt Vásárhelyt aztán személye
                  szerint is megösmerkedtem vele Bem mellett, de nem volt kellemetes ember.
                  Felettébb tudta s ki is mutatá, kicsoda légyen? Dávid pedig Segesvárnál együtt is
                  harcolt vele. Bizonyosan ott döfték le a kozákok, mert azóta nyoma veszett.</p>
               <p>Miután csendben rendezgettük egy darabig magunkban a nagy költőt s a vadembert,
                  Gábor ismét megszólalt:</p>
               <p>- Milyen boldog város az a Debrecen, hogy annyi nagy ember olyan sokáig
                  együttlakott akkor benne!</p>
               <p>- Majd boldog lesz, ha visszaemlékszik rá ötven év mulva! - vélte Bándi bácsi. -
                  Mert úgy van az, látod, hogy az ember közelről semmi nagyot nem lát tisztán. Éppen
                  Debrecen a példa rá már régebbről is, mert nem kicsapták-é a kollégyomból
                  Csokonait, kiben a Nagyerdő minden énekes madarának legszebb dallása vált lélekké,
                  de nekik csak rakoncátlan diák volt, semmi egyéb. A debreceni civisek se nagyon
                  áldották Kossuthot meg az országgyűlést, de még a honvédeket se, amíg közöttük
                  voltak. Nó, emberi módon érthető is, fiaim. Mert a miniszterek, képviselők,
                  tisztek, hivatalosak számára szállás kellett, meg élelem. Mindezt rekvirálták, a
                  lakosok hát összekuporodtak a tulajdon házukban s biza veszekedett drágaság is
                  kerekedett a nagy sokadalomból... Aztán a háború is csak akkor dicsőséges, mikor a
                  piszka-bűze már elszállott... Aki benne kínlódik, utálja. A katona, mivel
                  mindennap a halál kerülgeti, duhajkodik, ha szussza van rá... Biza eleget láttuk
                  Dáviddal a nagy ivásokat, kártyázást, muzsikáltatást, mialatt a polgárok sötétben
                  s éhesen méltatlankodtak. Nó, volt sok olyan is, amit ti még meg se kell
                  értsetek... Mert a nagy forgószél minden rongyot, szemetet felkavart. Hanem ezt
                  éppen azért mondom: ha majd hallotok efféléket, össze ne tévesszétek magával a
                  szent üggyel... Mert voltak aztán tiszta nők és hű férfiak, akik csak az ügynek
                  éltek s mindenüket ennek szentelték, elvetve maguktól kényelmet, vagyont, rangot,
                  jövőt... Teszem azt, ilyen volt Horváth Mihály úr, kivel ott sokat tárgyaltam s
                  nála tisztább és nagyobb lélekkel soha nem vala találkozásom.</p>
               <p>- Miféle ember volt? - kérdeztem.</p>
               <p>- Abbizony katólikus püspök, csanádi. Nagy úr s igen nagy magyar histórikus. De a
                  szabadság zászlójáért otthagyá fényes rezidenciáját s a bécsi udvar kegyét,
                  Kossuth mellé állt s Debrecenbe jőve, mint a hitnek s oskolának minisztere. Velem,
                  szegény reformált paptanítóval olyan szívesen beszélgete, mintha testvérem lett
                  volna. Alaposan kikérdett Erdély felől, nemzetek és religiók dolgában és nyiltan
                  dícséré a szabadságot, mely a lelkiösméretre nézve Európában először s mindmáig
                  legtisztábban a mi kicsiny erdélyi hazánkban lett valóvá. Bocskayról, Bethlen
                  Gáborról s az öreg Rákócziról szebben nem ítélhet reformált professzor sem. Nagy
                  csodálatomra tőle hallám a gyönyörűséges jeligét: szabad egyház szabad államban!
                  Mutatá igen bölcs tervezetét is annak a törvénynek, mellyel Szent István koronája
                  alatt minden nemzetnek maga nyelvét, mívelődését s minden polgárnak egészen szabad
                  vallás követését akará biztosítani, hogy senkinek hátratétele ezekből ne
                  származhassék soha... De amilyen fennkölt vala, éppen olyan kedves, mulatságot
                  szerető is: Dávidot a szállásán, hová többször hívott meg minket barátságos
                  vacsorára, hajnalig énekeltető s nem győzött betelni a szép magyar nóták
                  hallásával... Mostan valahol külországban bujdosik ő is szegény, képe s neve
                  akasztófára szegeztetvén Haynau által... A Dávid szerencséjét is elvitte magával,
                  úgy lehet, mert többször mondá: ha béke lesz, ő Dávidot kitaníttatja az éneklésben
                  s azon teátrumba szerzi, melyet a magyar dalművészetnek fog majd emelni...</p>
               <p>A parázs hirtelen nagyot lobbant a kemencében s nyomban utána kialudt, mintha ezt
                  a szép álmot jelképezné. Lila nagy sóhajtása hallatszott a beállott csendben.</p>
               <p>A hétköznapokról nem akarok sokat írni. Mindíg borzadozva mentem vissza vasárnap
                  este a kollégyomba s Gábor is, noha sokkal keményebb természetű volt, a kapun
                  kívül mindjárt ingerült és harapóskedvű lett, mint a kivert kutya.</p>
               <p>A keserű valóság kevés szóba elfér: mindent nélkülöztünk, ételt, meleget,
                  világosságot, de legfőképpen a megértést és szeretetet. Ha az a híres puritánság a
                  gyöngédség teljes hiányát jelenti: akkor lehet, hogy kiváló nevelésben
                  részesültünk. Mert egyébként semmiféle nevelésben nem részesültünk, a szakadatlan
                  és szándékos megaláztatáson kívül. A kopár, túlzsúfolt, büdös cétusokban az
                  ököljog uralkodott s a legvadabb tréfa volt a legdícséretesebb. Neveletlen,
                  paraszt, vad fickók között laktunk s a nagyobbak zsarnokilag verték, kínozták,
                  dolgoztatták a kisebbeket. A kicsikben egyetlen reménység tartotta a lelket: majd
                  ha nagyok lesznek, kamatostól visszaadják az eljövendő kicsiknek!... A primáriusi
                  úr, vagyis a szobafőnök a török basák hagyományait ápolta: előbb lekente a pofont
                  s csak azután közölte fenséges gondolatát, még akkor is, ha megelégedését akarta
                  nyilvánítani. Megszólíttatásunk e magas személyiség, valamint helyettese, a
                  szekundárius úr részéről kizárólagosan így hangzott: „Te marha!” Változatokban
                  így: „Gyere ide, te marha!... Nem te, te marha, hanem az a másik marha!” „Nesze,
                  te marha!...” „Úgy, te marha!...” „Az istenedet, te marha!...” Még rosszabb volt,
                  hogy alig tanítottak valamire s az is mind hiányos, bizonytalan és sokszor
                  teljesen haszontalan volt. Latin szavak, szabályok, versek szajkózása tette a
                  lényeget s körbejárt a rettenetes „signum” a publika körül: aki megakadván a
                  feleletben, nem tudta tovább adni, annak feje felett megnyílt a boltozat s
                  meglátta az ég összes csillagait hullás közben, attól a harsogó kacagással kísért
                  poftól, amit a primárius úr a képére mért, meg attól a másiktól, amivel a
                  szekundárius úr túlfelől megtámogatta, hogy el ne essék.</p>
               <p>A legrosszabb mindezekután abban jelentkezett, hogy az önvédelem lassanként minket
                  magunkat is részesévé tett a közszellemnek: akit lehetett, elvertünk, akire rá
                  lehetet tolni a felelősséget, rátoltuk, aki eltűrte a durva tréfát, azt vérig
                  hecceltük... Soha nem hallott disznóságok ragadtak a nyelvünkre s kérkedve
                  hazudtunk olyasmiket, amikről tulajdonképpen fogalmunk se volt. Hogy a lánynak,
                  nőnek, anyának miféle képe torzult elénk a nagy diákok éjjeli suttogásaiból s az
                  éretlen kamaszok piszkos és tudatlan képzelgéseiből, arról jobb hallgatni, s
                  bárcsak egészen el lehetne felejteni.</p>
               <p>Az olyan önállóságra szokott s szinte férfi módra érett gyermekeknek, mint mi
                  voltunk Gáborral, kölyökké, rabszolgává, senkivé való taposásunk szinte
                  elviselhetetlen kínokat okozott. S még hozzá, ha néha elárultuk, hogy otthon
                  értettünk valamihez s ránk bíztak valamit, hazugnak s hencegőnek bélyegeztek. A
                  marhához ilyenkor a taknyos cím is kegyesen adományoztatott.</p>
               <p>Néhány lázadás és leverettetés után rájöttünk, hogy a kollégyom egy olyan külön
                  világ, melybe semmit se szabad behoznunk otthoni életünkből s főleg semmi olyant
                  nem lehet említenünk, ami szent és drága nekünk. Szerencsétlenségemre eleinte néha
                  emlékekbe és érzelmekbe menekültem a tűrhetetlen valóság elől s kicsúszott a
                  számon Lila vagy Janka neve. Micsoda röhögés tört ki a publika körül s miféle
                  ronda találgatások afelől, hogy kikre gondoltam s hol találkoztam velük. Bizonyos,
                  hogy a falusi életerő teljéből vágtam ide-oda ilyenkor az ökleimmel, de hiszen
                  éppen ezt akarták: casus bellit, hogy legyűrhessenek. Kénytelen voltam
                  megokosodni s lehetőleg még magam elől is elzárni minden kedveset, szépet és
                  jót.</p>
               <p>Gábor is megtanulta a leckét, a maga módja szerint. Ő, szerencsétlen, mindent
                  jobban tudott, mint más és nem titkolta eléggé. Hagyján, hogy a primárius urat
                  kiigazította a conjugációban s ezért visszakézből olyan szájbaverést kapott, hogy
                  két fogát nyomban kiköpte, de az ész ördöge egyszer arra is rávette, hogy az
                  osztályban, az esküdtdiák úrnak, az osztálytanítónak szemébe mondja: az a csata
                  nem is ott történt, nem is akkor történt, nem is úgy történt... Mert igaz, hogy az
                  osztálytanító nem professzor s nem is minden tárgyból egyformán szakember s főleg
                  csak azért tanít, hogy pénzt gyüjthessen külföldi útjára, ahol még őneki is
                  tanulnia kell, de az is igaz, hogy aki egyszer tanító, az mindent jobban tud, mint
                  a kisdiák, hivatalból, s a tekintély elve sokkal fenségesebb, mint a közönséges és
                  alacsony tárgyi igazság.</p>
               <p>Gábor tehát fenekén hat pálcaütés tigris-sávjával - az egész osztály kárörvendő
                  asszisztálása mellett - bevonult a karcerbe s teljes huszonnégy órán keresztül egy
                  félcipó s egy korsó víz mellett dideregve elmélkedhetett afelől, hogy nem egyéb
                  közönséges „taknyos marhánál”.</p>
               <p>Ilyen körülmények között a vasárnapok a szabadulás és boldogság tündérszigetei
                  voltak. De hovatovább a félelmes remegéseké is, hogy Bándi bácsi szelíd lelke,
                  Lila édes szemei s a kicsik ártatlan szíve meg ne érezzen, lásson valamit a ránk
                  rakodó szennyből. Nemcsak igen gondosan mosdottunk és kefélőztünk indulás előtt,
                  amiért szintén kiröhögtek a cétusban, hanem, legalább is én s gondolom Gábor is,
                  belül is igyekeztünk nagytakarítást végezni a diákkifejezések szemétjét illetőleg.
                  El kell felejteni, ami itt van, tökéletesen - szuggeráltam magamat útközben. S
                  általában sikerült is, mert a légkör, amely fogadott, hála Istennek, mindíg,
                  azonnal és teljesen átfürösztötte a lelkemet... Bándi bácsiéknál mi emberek,
                  férfiak voltunk, ő is, Lila is - néha mosolyogva - arra igyekeztek, hogy annak
                  érezzük magunkat. Ha pedig sikerült e közben önfeledt gyermekekké tisztulnunk,
                  örömtől sugárzott az arcuk... Legyenek örökké áldottak! Nélkülök elgyávultam,
                  elsüllyedtem volna s az önbizalom és önbecsülés utolsó szikrája is kialudt volna
                  bennem a kollégyomban elszenvedett első, legrettenetesebb két év alatt.</p>
               <p>Az első karácsonyt otthon töltöttem. Anyám boldog volt, mert a bizonyítványom
                  erről a kicsi időről tiszta eminens volt. Én nem tudtam rajta örvendeni, mert
                  tisztában voltam a tanítás és a tudás igazi értékével. De különben feledhetetlenül
                  édes volt a pihenésem és megújulásom az otthon tiszta, illatos csendjében s a szép
                  fehér falusi világ üdítő levegőjén. Énok eleinte bizalmatlanul fogadott, de
                  látva, hogy fene törődik a kollégyommal, nem én, megbékült s a régi bizodalomban
                  szánkáztunk, havazódtunk.</p>
               <p>Rozálit nálunk találtam s már vagy három nap eltelt, mire rájöttem, hogy egészen
                  és végképpen hazajött. Nekem most jobban tetszett, mint bármikor azelőtt. Mert a
                  keménységét egészen elhagyta. Még az arca is ellágyult, megszelidült. Csakhogy
                  szomorú volt, elrévedező s mindíg befelé tekintett. Egyébként most is olyan
                  szenvedélyesen dolgozott, mint régen s a ház ragyogott a keze nyomán.</p>
               <p>Tulajdonképpen senki se mondta el összefüggően s egyfolytában, hogy mi történt.
                  Magam raktam össze, mindenikük szavaiból. Egyszerre csak tudtam az egészet. Rozáli
                  azért költözött vissza hozzánk, mert Imrének nincs már kuriája Gerléden. Csak a
                  vásárhelyi ház maradt meg, ő ott lakik. A gerlédi kuria mindenestől a zsidóé már,
                  csak a személyes emlékeket adta ki Imrének s Rozáli is csak azt hozta el, amit ő
                  vitt oda. Tavasszal a zsidó tán be is költözik, úgy hírlik. Imre a földjeit is
                  mind eladta neki. A Rozálié épen megmaradt, hála Istennek. S arról Imre végkép le
                  is mondott, hiteles írásban... Nem, Rozáli többet nem is akar tudni Imréről.
                  Legyen boldog, vagy törje ki a nyakát, ahogy megvan írva felőle... Már édesapánk
                  emlékéért is kitépte a szívéből. Mert Imre, az egy városi házán kívül semmije se
                  lévén, végtére is hivatalba lépett a Székháznál. Eladta a bőrét az idegen
                  zsarnoknak, Dávid s annyi más nyomorgatójának... Élnie kell, persze s tőlünk
                  éljen, ahogy tud... De ne velünk s belőlünk!...</p>
               <p>- Jobb így, jobb... - tördelte Rozáli s lenyelte könnyeit. - Itt az én helyem, a
                  mi házunkban, édesanyámmal s veletek!...</p>
               <p>Én örvendtem ezen, mert először is soha nem szerettem Imrét, aztán pedig gyermeki
                  önzésemben egyedüli jónak azt találtam, ha mi, Ernyeiek összezárkózunk s együtt
                  vagyunk, egyedül magunkban. Nem szeressük az idegeneket! - állapítottam meg
                  elégtétellel. Ez alól Lila nem kivételnek számít, mert Lila nem idegen.
                  Megnyugodva s gyönyörködve néztem, hogy Rozáli milyen otthonosan tesz-vesz a
                  háznál, mintha sohase is ment volna el, mennyire birtokába vett megint mindent, s
                  milyen csendes megszokottsággal megy anyánkkal a hálóba, lefeküdni. Fülemnek olyan
                  kedves duruzsolásukat jóleső érzéssel hallgattam az éjszaka csendjében, a roskadó
                  tűz barátságos pattogása közben.</p>
               <p>Csak az nem tetszett nekem, hogy ez a nagydarab Győrbíró Jóska is mi az ördögért
                  helyesli annyiszor s olyan röhögve Rozáli döntését. S egyáltalában mit kell neki
                  minden este beütnie mackófejét az ajtónkon? Igaz, hogy részt vett a
                  gazdálkodásunkban, de arról alig vakkan valamit. Csak a buta adomáit tálalja fel
                  századszor s pukkadozik rajtuk.</p>
               <p>- Nem rossz ember - mentegeti édesanyám s Rozáli azt mondja: - Nagy gyerek!... (Ha
                  gyerek, a kollégyomba való, - duzzogok magamban - ott majd kiverik belőle a
                  marhaságokat.)</p>
               <p>Egyébként hallom, hogy fedél alatt már a háza a földje szélén s tavasszal be is
                  költözik, addig egy falusi házat lakván bérben. Tőlem ugyan lakhatik
                  akárhol!...</p>
               <p>A második évben, amit a kollégyomban húztam, Janka is iskolába került, az
                  édesapjáéba. Rendkívül büszke lett a palatáblájára s a táskájára. Esztikét, mint
                  analfabétát lenézte. Jankának a tudomány küszöbén való belépése számomra újabb
                  boldog kapcsolatot teremtett a Bándi-házzal. Mert vasárnaponként az orleánsi-szűz
                  engem kegyeskedett olthatatlan kíváncsiságának enyhítőjéül kiszemelni. Nem
                  tetszett neki az iskolai lassú lépegetés, az ismert betűket megvetette s csak az
                  ismeretlenek ingerelték. Egyáltalában mindent egyszerre szeretett volna tudni.
                  Azonban rendkívül gyanakodó természet is volt s ha valami kérdésére olyan
                  feleletet adtam, mit nem várt, vagy furcsállott, nagy szemeit kételkedően emelve
                  rám, unszolt:</p>
               <p>- Mondd, hogy bizony Isten!...</p>
               <p>Bándi bácsi nem oknélkül félt, hogy Janka unni fogja az iskolát, mivel mindent
                  előre megtanul tőlem. De a kis ördög, mikor ezt hallotta, tüstént készen volt a
                  felelettel:</p>
               <p>- Majd teszem magam, hogy nem tudom!</p>
               <p>Én is, ha csak lehetett, igyekeztem elterelni figyelmét a betűkről s inkább
                  meséket mondtam neki, amiket Esztike is élvezett.</p>
               <p>De Janka arra volt kíváncsi, hogy honnan olvastam őket s követelte, hogy hozzam el
                  neki azt a könyvet. Mikor megmondtam, hogy nem könyvből valók, elbiggyesztette
                  száját:</p>
               <p>- Akkor csak hazudod őket össze-vissza!</p>
               <p>Szerencsére a verseket nagyon szerette s azt a különös meggyőződést táplálta, hogy
                  a vers tiszta igaz, mert azt nem lehet csakúgy „kitalálni”. Azt hiszem, a rímek
                  összecsengése adta neki ezt az érzést. Kicsi szíve mélyen átérezte a verseket s
                  olyan áhítattal és érzelmesen adta vissza őket, hogy odavoltam a gyönyörűségtől.
                  Pedig nem az értelmüket, hanem csak a ritmusukat követte s azt énekelte szavakkal,
                  mint egy meghatott kismadár. Ahány verset csak tudtam, mind megtanítottam neki s
                  rákapott, hogy vasárnapról-vasárnapra legalább egy újat hozzak neki a fejemben. Ez
                  az oka, hogy rengeteg verset tudok ma is könyv nélkül, mert évekig játszottuk
                  Jankával ezt a szép játékot s ő mind nagyobb odaadással és mind megértőbben
                  szavalt. Mire nagylány lett, Vásárhelyt nem eshetett ünnepség, hogy ne őt kérjék
                  fel szavalni s megríkatta a legkőszívűbb embereket is... Hej, vesztemre tanítottam
                  meg játszani a szép szavakkal ezt az édes, kicsi boszorkányt! De ne vágjunk elébe
                  a dolgoknak, hiszen Janka most még csak hatéves kislány s akárhányszor én törlöm
                  meg az orrocskáját, amiért gyűlöl s elég sok fáradságomba kerül, amíg
                  kiengesztelhetem, hogy megcsókoljon.</p>
               <p>1853 decemberében járunk s egy vasárnap alkonyatkor, csikorgó hidegben futok,
                  mintha a szememet vették volna ki, Agyagfalvi doktorért.</p>
               <p>Nagy baj van!... Janka és Esztike az éjjel lázasok lettek s tele vannak vörös
                  foltokkal. A forróságtól önkívületben hánykódnak, sikongatnak az ágyban.</p>
               <p>- Kanyaró lesz! - mondja Bándi bácsi. - Az iskolából hozta Janka, ott már vagy tíz
                  lányka hiányzik, mind kanyarós... Eredj, Áronka fiam, hívd Agyagfalvi doktor
                  urat!</p>
               <p>Gábor ebben az évben nem volt minden vasárnap velem Bándi bácsiéknál, mert
                  ismerősök jelentkeztek a városban s néha hozzájuk kellett mennie. Így ma is
                  egyedül voltam ebédelni s most is egyedül loholtam a doktorért.</p>
               <p>De nem volt szerencsém.</p>
               <p>- A doktor úr Bolyai professzornál hegedül - mondta a szolgáló.</p>
               <p>Nosza, rohantam tovább s bár csak akkor, egyetlenegyszer voltam ott, a császár
                  jövetele előtt, mégis rátaláltam a házra. A kapu nyitva volt, a hóborította fák,
                  bokrok közt botorkáltam a tornác felé, kétszer le is tenyereltem, elcsúszva.
                  Levertem magamról a havat s letappogva csizmáimról is a küszöbön, kopogtam.</p>
               <p>De nem felelt senki s nyilván nem is hallották, mert éppen akkor megszakadt
                  odabenn a muzsika s éktelen ordítozás kezdődött.</p>
               <p>Élet-halál, gondoltam, nem várhatok! S benyitottam.</p>
               <p>Az öreg professzor, kisbőgőt tartva térdei közt, megbotránkozott, haragos arccal
                  meredt egy zilálthajú, bikafejű, lompos emberre, aki egyik kezében hegedűvel,
                  másikban vonóval hadonászott s toporzékolva üvöltött:</p>
               <p>- Nem tudsz játszani! Kontár vagy!... Vén kontár!... Nem látod már a kottát se!...
                  Inkább a kutya farkát húzd, az is jobb!</p>
               <p>- Szemtelen fráter! - pattant fel a professzor. - Takarodj a házamból!... Ne
                  lássalak!</p>
               <p>- De uraim... De uraim, az Istenért! - kiáltott közbe Agyagfalvi doktor, lecsapva
                  hegedűjét s közéjük állva. - Nincs igaza, Jánas!... - fordult a bikafejűnek. - A
                  prófesszar helyesen játszatt! Hanem maga, barátam, elkalandazatt, ahagy
                  szakta!...</p>
               <p>- Nekem mondja! - tajtékzott a János nevű. - Nekem, maga?</p>
               <p>- Nézzen a kattába! - kapta fel s tartotta orra elé az állványon fekvő lapot a
                  doktor. - Ha ez nem cisz, üssen belém a ménykő!</p>
               <p>- Cisz, cisz, hogy a fene egye meg! - örjöngött János. - De nem szabadna cisznek
                  lennie, érti? Kijavítottam... De az öreg kontár nem értett meg, most se!</p>
               <p>- Hagy beszél az apjáral? Nem szégyelli?</p>
               <p>- Csak a testemet adta! A szellememet pedig fel se bírja fogni! - A matematikában
                  is tőlem csalta el...</p>
               <p>- Elég! - dördült bele a professzor s felugrott, hogy hosszú, fehér fürtjei a
                  homlokába borultak. - Te eszeveszett, istentelen sátánfi! Legyen igazad! Nem
                  vagyok apád s nem vagy fiam!... Megvert az Isten, hogy még egyszer szóba álltam
                  veled s azt hittem, a muzsikában megbékül az a tigrisszíved! Ki innen!...</p>
               <p>Az ajtó felé lendített karjával s ebben a percben észrevett engem, amint
                  boldogtalanul süllyedeztem a szégyentől s rémülettől.</p>
               <p>Azonnal elhallgatott s csodálatos önfegyelemmel visszaült székébe.</p>
               <p>János is felémfordult, öklelő homlokkal meredt rám, elbődült s aztán egy
                  oldalajtón káromkodva kirohant a szobából, hegedűjével felémsujtva a levegőbe.</p>
               <p>Már-már megfutamodtam, de a professzor vasarcán mosoly jelent meg s intett:</p>
               <p>- No, legényke, hogy kerülsz ide?... Úgy tetszik, ismerlek valahonnan! Ne vacogj,
                  nó!... Bolond lyukból bolond szél fú, ne is ügyeld... felejtsd el! Szólj tehát,
                  mit akarsz?</p>
               <p>Tántorogva közeledtem, köszöntést hebegve s kinyögtem valahogy, ki vagyok s mér
                  bátorkodtam? Aztán a doktorra néztem s tolmácsoltam Bándi bácsi kérését.</p>
               <p>E közben hallottuk, hogy csattan a kapu messziről. Az őrült fiú elviharzott.</p>
               <p>Agyagfalvi doktor először a professzor iránt érdeklődött:</p>
               <p>- Remélem, nem indult fel túlságasan?... Ne adjak valami part?</p>
               <p>De Bolyai Farkas csendesen legyintett:</p>
               <p>- Menjen csak, doktor, annak a szép lánynak testvérkéihez... Lilának hijják, úgy
                  emlékszem... Nagyon szép... nagyon... S még alszik, mint Csipkerózsa... Valamit
                  kért tőlem... valamit... de már nem emlékszem... Csak a szemére emlékszem s a
                  szájára... és hogy nagyon szép... Nincs semmi bajom, doktor! A lelkiismeretem
                  nyugodt, tudja... S nem haragszom... Na, menjenek!...</p>
               <p>Janka és Esztike csakugyan kanyaróban voltak s a mellett, hogy nagyon aggódtam
                  értük, három hétig nem is volt szabad meglátogatnom őket. De Istennek hála,
                  kilábaltak a bajból még karácsony előtt.</p>
               <p>Ezeken a bús vasárnapokon hol Gáborral, hol egyedül csatangoltam az utcákon és
                  egyszer jó messzire kisétáltam, Marosszentgyörgy felé. Valami útszéli kocsma előtt
                  éppen visszafordultam, mikor kibotorkált onnan egy ember s majdnem
                  nekemesett.</p>
               <p>Rémülten ismertem rá Bolyai Jánosra, a vértagadó sátánfira.</p>
               <p>De ő is azonnal visszaemlékezett reám s mielőtt egyet léphettem volna, tántorogva
                  belém karolt:</p>
               <p>- Fi... fiacskám... te... te... te voltál ott ak...kor este... I... igazam volt,
                  u... ugye? Ki... kisérj hh...aza!...</p>
               <p>De inkább ő húzott engem, mint én őt. Mennem kellett, nem ellenkezhettem. Csak
                  arra igyekeztem, hogy el ne dűljön s magával ne rántson engem is a sáncba.</p>
               <p>Közben nagy, zöld szemeit, melyekben rémítő tűz lobogott, rámmeresztve,
                  össze-vissza beszélt, vagy inkább makogott, de úgyszólva egy szót se értettem meg
                  belőle, mivel nagyon féltem is tőle, meg hadart is.</p>
               <p>Mégis úgy gondolom, a veleje apjának, a szamár tudósoknak és az egész világnak
                  gyalázása, becsmérlése volt. Többször hivatkozott az észre s úgy vettem ki, valami
                  istenfélének magasztalta, ami elég különösen hangzott tőle, aki az eszét borba
                  temette.</p>
               <p>Útközben mind részegebb lett s úgy feküdt a vállamra, mint egy ólomzsák. Az
                  Újváros szétszórt kunyhói közt botladozva, faggatott, hogy melyikben lakik ő?
                  Mivel magyarázni próbáltam, hogy ezt neki kell tudnia, leszamarazott s hátba is
                  vágott, azonban rögtön bocsánatot kért s fejét csóválgatva kacagott önmagán.
                  Miután vagy két házba, amelyekről úgy vélte, hogy helyben vagyunk, benyitottunk s
                  csúfosan elkergettek, végre egy roskadozó parasztházikó előtt sírvafakadt,
                  megölelt s azt makogta, hogy az emberiség hálás lesz nekem, amiért őt hazavezettem
                  s nem hagytam a sáncban megfagyni.</p>
               <p>Isten neki, gondoltam, zörgessünk még bé ebbe is!</p>
               <p>Már sötét volt s döngetésemre, kiabálásomra, melyhez ő is hozzájárult elnyujtott
                  „Ró-ó-zsi, Ró-ó-ó-zsi” - üvöltéssel, végre kijött egy asszony a tornácra, égő
                  gyertyával a kezében.</p>
               <p>- Itt lakik, kérem, Bolyai János úr? - esdekeltem elfulladva.</p>
               <p>- Itt, itt! - válaszolt az asszony. - De nem az ő kiabálását hallám elébb?</p>
               <p>- Az övét is, kérem, mert itt van... Hazakísértem...</p>
               <p>Az asszony a kapuhoz futamodott, félretolta a reteszt s béhömpölyödtünk.</p>
               <p>- Sze’ maga még gyermek! - csapta össze kezét.</p>
               <p>Nyilván azt hitte, együtt ittunk János úrral. Siettem megmagyarázni, hol s hogy
                  akadt rám. Közben maga János úr is helyeselt:</p>
               <p>- I... igaz!... A... az emberiség... hálás lesz neki... Rózsi!</p>
               <p>- Gyüjjön mán, hagyja az emberiséget a fenébe! - toppantott az asszony s markomba
                  nyomta a gyertyát:</p>
               <p>- Tartsa csak lelkem s köszönöm, hogy segített rajta!</p>
               <p>Azzal, végtelen megkönnyebbedésemre, két izmos, kemény karjába ölelte az emberiség
                  kincsét, lehúzva rólam. János úr feje úgy lógott le az asszony vállán át, mint egy
                  szomorú tök. Félig emelve s félig hurcolva, valahogy belül kerítette Rózsi asszony
                  terhét a küszöbön s lihegve bocsátotta le a recsegő ágyra.</p>
               <p>Bolyai János, mint a gyermek, aki a viharból szerencsésen hazakerült a biztos
                  otthonba, azonnal mély álomba merült.</p>
               <p>A gyertyát letettem a rozoga asztalra s szétpillantottam a füstös gerendájú,
                  alacsony, nagyon szegényes helyiségben. Csak egy ládafedelekből összetákolt
                  állvány, melyen könyvek és papiroskötegek rendetlen tömege porosodott, árult el
                  valamit arról, hogy nem közönséges koldus vacka ez s még a hegedűtok, ami az
                  állvány tetején feküdt, noha hegedűje a cigánysor lakóinak is van.</p>
               <p>Pillantásom végre találkozott az asszonyéval, aki érdeklődve nézegetett.
                  Középkorúnak láttam a faggyúgyertya pislogó fényében s úgy tetszett, nagy, fehér
                  arcában, árnyékos, sötét szemeiben van valami gyöngédség és jóindulat. Nem úgy
                  volt öltözve, már amennyire egyáltalán ruha volt rajta, mint a falusiak, hanem a
                  város végén látható bizonytalan személyek módjára. Foszlott, sarkatlan
                  atlac-papucs csattogott rózsaszínharisnyás lábán, a derekán térdig érő szoknya
                  lógott, fekete hárászkendőjét ledobva, csak rövidujjú síma ing feszült keblein s
                  haját sárga selyemkendővel kötötte hátra.</p>
               <p>Ki lehet ez az asszony? - töprengtem. - Felesége? A feleségek nem ilyenformák.
                  Szolgálónak meg igen furcsa volna, ebben a maskarában... Nem, bizonyosan nem
                  szolgálója... ha gondját viseli is... Mert gondját viseli, nyilván. Ahogy a
                  karjaiba kapta s bevonszolta, az tisztára gondviselés volt, majdnem anyai...</p>
               <p>Rózsi tán kitalálta, - ma már biztos vagyok, hogy kitalálta - min elmélkedem.
                  Széles, hervadt száját mosolyra húzta, hátat fordított s odaült az ágy szélére, az
                  alvó fölé hajolva. Tenyerével lágyan simította el homlokából a csapzott hajat s
                  gügyögött:</p>
               <p>- Szegény, te!... Szegény árva bolond!</p>
               <p>- Jóéjszakát! - köszöntem halkan s az ajtó felé lépdeltem.</p>
               <p>- Köszönöm, úrfi! - fordult felém arcával az asszony, de nem állt fel. - Legyen
                  szíves, a kaput jó erősen húzza be, attól csukódik... S menjen csak jobb felé, ha
                  a kollégyomba igyekszik. Itt a Postarét mellett betalál a Szent György-utcába s
                  onnan a Szent Miklósba...</p>
               <p>Csodálatos, hogy az ember mennyi mindent kibír. Mikor Dávidot elvitték Szebenbe,
                  csak az a remény tette elviselhetővé a válást, hogy ez a fordulat a gyors
                  bevégződést és a szabadulást jelenti, talán néhány nap, legfennebb néhány hét
                  mulva. Ha előre tudtuk volna, főként Lila s aztán anyám, hogy az addig nagy
                  keservesen elmult öt hónapra még egy teljes év és öt hónap következik, amíg Dávid
                  pere véget ér s micsoda véget! - bizonyosan nem lett volna erejük szembeszállni a
                  megpróbáltatással. Eszüket, vagy életüket veszítették volna... Azóta sokszor
                  elgondolom, hogy a börtönre ítélt ember büntetésében nem is maga a börtön a
                  legsúlyosabb, hanem az, hogy előre tudja: öt, tíz, húsz évet kell végigszenvednie,
                  megfosztva a szabadságtól és mindentől, amiért élni érdemes. Az előre tudott időre
                  szóló rabságban egyetlen nap is végtelen lehet, hát még hónapok és esztendők
                  végeláthatatlan, őrjítő tömege!</p>
               <p>Dávid esetében a remény és a csüggedés váltakozása újabb és újabb kitartásra,
                  bizakodásra serkentette önmagát is, az érte busulókat is.</p>
               <p>A dolog kimenetele már régen nem az itthoni belső állapotoktól függött. Erdély
                  guzsbakötve, minden talpalatnyi helyen megszállva, lefegyverezve, megrémítve,
                  leuntatva és új életrendbe kényszerítve cseppet sem volt veszedelmes önmagában.
                  Hogy mi a tulajdonképpeni jelentősége az egész magyarmódra szőtt
                  „összeesküvésnek”, azzal szintén régen tisztában volt, fel Bécsig s a császárig
                  minden illetékes tényező.</p>
               <p>A szebeni börtönökben sinylő szegény kicsi emberek a nagy világpolitika áldozatai
                  voltak. A krími háború kitört s a gyűlölt oroszra török, francia, angol, olasz
                  reáment végre. Az emigráció reményei kivirultak: minden bujdosó magyar azt hitte,
                  hogy Ausztria is menthetetlenül belesodródik a táncba s akkor jön a leszámolás! De
                  Ausztria kívül akart maradni, zsákmányát emésztve, a kockázatos viszályon s hogy
                  lohassza Kossuthék buzgalmát s megfélemlítse a titokban sóhajtozó itthoniakat,
                  ezeket a szegény foglyokat tartotta eléjük, hurokkal a nyakuk körül...</p>
               <p>Ebben a nagy, mennydörgő hangversenyben igazán nem számított a Lila féle parányok
                  haldokló szívének gyönge sikoltása.</p>
               <p>Szebenből sok ideig semmi hírünk nem érkezett. Végre, tán két hónap mulva Bándi
                  bácsi összeköttetést nyert az ottani református pappal, akinek nagy néha
                  megengedték, hogy felügyelet alatt lelki vigasztalást vigyen a nagyrészt
                  református foglyoknak. Bár csak keveset láthatott s alig egy-két suttogó szót
                  kaphatott el a rabok ajakáról, igyekezett képet alkotni életükről s jegyzeteit -
                  nagy kockázattal - valahogy eljuttatta Bándi bácsihoz. Ebbe is beletelt néhány
                  hónap s tán 1853 tavaszán olvashattuk először.</p>
               <p>Szebenben, ahogy kivettük, sokkal súlyosabb volt a foglyok helyzete, mint mikor
                  még Vásárhelyt őrizték őket. Utolsó próbát tettek velük, hogy vállalják a
                  vallatóik által kiagyalt bűncselekményeket. Hetekig tartó „rostákon” kínozták
                  őket. Főeszközük az untatás volt, hogy megtörjék kitartásukat. Még a pókokat is
                  leölték a cellákban, hogy hálószövögetésükkel el ne szórakoztathassák a
                  vádlottakat. Szegény Deák Farkas, a börtön udvarán végeztetett séta közben, nagy
                  nehézségekkel vagy 80 borsónyi kövecskét szedett össze s azt a derekán, kis
                  zacskóban őrizte. A cellában különböző alakokat rakott ki belőlük, ásványtanilag
                  osztályozta őket s ilyen módon próbált védekezni a téboly ellen. De rajtakapták,
                  elvették tőle s legazemberezték, hogy a szabályokat kijátszva, mulatságot szerez
                  magának. A bedeszkázott ablakokra pici lyukakat fúrva órákig lestek ki, ha
                  láthatnának legalább egy madarat, kutyát, embert vagy csillagot.</p>
               <p>Volt, aki éhségsztrájkba kezdett, hogy eleméssze magát. S volt, aki megőrült. Csak
                  a legkeményebb természetűek voltak képesek megőrizni lelki egyensúlyukat. Dávid
                  ezek közé tartozott, Istennek hála. 1853 szeptember végén tizennégy foglyot s
                  köztük Dávidot is, miért, miért nem, Fehérvárra szállították. Legnagyobb örömünkre
                  erről sajátkezűleg írt levélben ő maga értesített, odaérkezésük után, az
                  emberséges parancsnok engedélyével.</p>
               <p>Ettől kezdve, havonta egyszer, az év végéig összesen négy levelet írt Lilának s
                  azokat a katonai járatok hozták el. Bizonyára megegyezkedett valakivel, mert a
                  levelek a kedves prófoszné kezeihez jutottak s ő rögtön szaladt velük Lilához.</p>
               <p>Ezek a levelek, legalább azok a részeik, amiket belőlük Lila nekem felolvasott,
                  elég vidámak voltak. Szebenhez képest - ahol egyszer szinte oda is sültek egy
                  tűzvészbe - valóságos szabadság a fehérvári raboskodás, írta Dávid.</p>
               <p>Órákig sétálhatnak a széles vársáncon, könyveket kapnak a városból, írhatnak,
                  rajzolhatnak, összeülhetnek énekelni, vitatkozni s esténként a katonák szívesen
                  lopnak be bort, akármennyit.</p>
               <p>A harmadik levelében Lila síró boldogságára egy rajzot is küldött. Őt ábrázolta,
                  valamelyik fogolytársa alkotta értő kézzel. Még a kedveskedő baráti kéz se tudta
                  azonban teljesen elhazudni a tekintet mélyén lappangó kínt s a száj keserű
                  ráncait. Öregebbnek is látszott a képen Dávid, mint ahogy emlékezetemben élt, de
                  különben nagyon jó és beszédes arckép volt. Karácsonykor üveg alá került,
                  sötétpiros rámába, Lila ágya fölé.</p>
               <p>Csak az az egy volt döbbentő és nyomasztó, hogy az ítéletről, a szabadulásról szó
                  se volt a levelekben. Nem tudott arról Dávid semmit. A mi szemeink elől
                  elrejtették azt is, ami künn a nagyvilágban történt. Suttogó híradásokból éltünk
                  tehát, melyek azzal biztattak, hogy a tavasz most már egész biztosan elhozza a
                  nagy, várvavárt csodát: egész Európa fogja kényszeríteni az osztrákot
                  függetlenségünk, szabadságunk visszaadására.</p>
               <p>Némelyek esküt is hajlandók voltak tenni rá, hogy a hivatalok terhelő aktáit már
                  pakolják s zsandároktól kísért postakocsikon viszik éjente Bécs felé.</p>
               <p>Tehát vártuk a tavaszt. Vártuk, hogy a fákon megjelenjék a zöld reménység, mely a
                  szabadság gyümölcsét ígéri.</p>
               <p>A város erdejében, a süvöltő téli szél hahotájára, három magas fa összerázkódott s
                  felnyögött, mintha borzalmas álmot látott volna.</p>
               
            </div>
            <div type="chapter">
               <head>15.</head>
               <p>Ezernyolcszázötvennégy március 7-én reggel az a hír futott szét a kollégyomban,
                  hogy az éjjel teljesen letakart szekereken foglyokat hoztak a várba, Szebenből
                  vagy Fehérvárról, vagy mind a két helyről. És hogy ezeket a foglyokat fel fogják
                  akasztani.</p>
               <p>Sohase lehet megtudni, hogy az ilyen hír honnan fakad s mi módon jut el szerteszét
                  ágazva a maga titokzatos útjain, a villám sebességével, minden fülbe, amelyiket
                  érdekel.</p>
               <p>Aznap a kollégyomban minden tanulásnak vége szakadt s olyan izgalom vett erőt az
                  osztályokon, hogy a tanítók és professzorok kénytelenek voltak a kikérdezést
                  elhagyni s csak magyarázással húzni ki az órákat. De mi jól láttuk, hogy ők maguk
                  is alig bírják titkolni belső nyugtalanságukat s nem nagyon tudják, mit
                  beszélnek.</p>
               <p>Másnap a hír továbbnőtt s azt a rettenetes újságot suttogták, hogy az egyik
                  halálraítélt Török János, a kollégyom hittanára. Tudni vélték azt is, hogy a másik
                  a sógora, Gálfi Mihály unitárus ügyvéd lészen. Van még egy harmadik is, halálra
                  menendő, de annak kiléte, bizonytalan.</p>
               <p>Délután a kollégyom előtt s minden utcanyílásnál szuronyos katonai őrségek
                  jelentek meg. A járás-kelés egyébként szabad volt, csak a csoportos megállást
                  kergették széjjel. Mi lázban égtünk a falak közt s a nagyobbak kitörést terveltek,
                  hogy a foglyokat elragadják. Jól esett nekik legalább képzeletben végbevinni ezt a
                  hőstettet.</p>
               <p>Kilencedikén, igen korán, még hajnali hidegben lehivattak a kapu elé. Imre várt
                  ott reám s intett, hogy menjek utána. Egy mellékutcába kanyarodott, ahová katonai
                  őrszem nem láthatott. Ott bevárt s köszöntöttük egymást.</p>
               <p>- Te, Áron, - suttogta Imre, körülnézve - jere mellettem s fülelj. Tudod, hogy
                  Rozálival elszakadtunk egymástól... S hogy én most hivatalban vagyok. Na, azért
                  én jó szívvel maradok hozzátok... S azt se gondold, hogy valami alantas ember
                  lettem. Szép, úri hivatalom van, úri barátaim s jó dolgom...</p>
               <p>Ránéztem és azt gondoltam, hogy ugyancsak kutyául néz ki. De nem szóltam, csak
                  hümmögtem.</p>
               <p>- Egyszóval, - folytatta ő - ti gondolhattok, amit akartok, én mégis... Hát, azt
                  akartam neked megmondani, hogy holnap felakasztják a Postaréten Török Jánost, meg
                  Gálfi Mihályt. De van egy harmadik is, annak a nevét mért titkolják, nem tudom.
                  Csak annyit tudhattam ki: az egy fiatalember s nem vásárhelyi. Talán éppen azért
                  titkolják, mert fiatal s félnek, hogy ezért lázadás törne ki. Csak a kivégzés után
                  fogják a falakon kihirdetni, kik voltak s mért kellett meghalniuk...</p>
               <p>- Fiatalember s nem vásárhelyi! - döbbentem el. Valami érthetetlen hideg szaladt a
                  mellembe.</p>
               <p>- Csak nem?... - hördültem fel.</p>
               <p>- Szóval te is arra gondolsz, hogy tán Dávid! - intett Imre. - Mert az, hogy
                  fiatal s nem vásárhelyi, Dávidra is talál... Lehet más is, s remélem... De azt
                  gondoltam, neked szólok, legyen időd Bándi úrnak jelenteni s tán gondoljátok meg,
                  ha netán mégis... ha úgy fordulna... mielőtt a falakról olvasnák s kiabálnák, jó
                  lenne a menyasszonyát rákészíteni és anyádhoz kimenni Gerlédre, ő se tudja meg
                  idegenektől.</p>
               <p>Nem tudom, köszöntem-e Imrének. Csak azt tudom, hogy rohantam, mint a szél, vissza
                  a kollégyomba, nem törődve a katonákkal sem, akik rámordítottak:</p>
               <p>- Ruj!</p>
               <p>Gáborhoz rontottam be, aki kezeit fülére tapasztva, makacsul tanult, könyvébe
                  temetkezve. Dühösen horkant fel:</p>
               <p>- Te is megbolondultál? Hagyj békét! Mi közünk a politikához?... Nekünk tanulni
                  kell!</p>
               <p>De mikor elmondtam, miről van szó, hang nélkül felállt, becsapta a könyvet, vette
                  a kalapját s indult.</p>
               <p>Mély gondolatokba merülve lépett mellettem az utcán. Bándi bácsiék háza táján
                  megállt s szokott szúrós tekintetével mélyedve szemembe, megszólalt:</p>
               <p>- Az az Imre azért ostoba ember, ha tán jót akart is... Mert ha akármit mondunk
                  vagy csinálunk, kétségbe ejtjük Lila nénémet... S ha nem igaz, ha nem Dávid
                  bátyádról van szó, mért kínozzuk meg ok nélkül? Ha pedig, Isten őrizz, mégis ő
                  volna az egyik vértanú, akkor még mindíg lesz ideje Ézsaiás bácsinak, hogy
                  megelőzze a mások, idegenek hírhozását... Édesanyádhoz is elég lesz akkor indulni,
                  ha muszáj... De éppen ezért egyebet gondoltam én: mi ketten kell meggyőződjünk az
                  igazságról s akármi lesz az, mi kell hogy megelőzzünk a hírével mindenki mást.</p>
               <p>- Ez helyes! - értettem meg a gondolatát. - De hogy gondolod?</p>
               <p>- Valahonnan meg kell lássuk a kivégzést! - mondta hidegen, okosan.</p>
               <p>Kicsit összeborzadtam.</p>
               <p>- A Postaréten lesz, holnap, Imre mondta... De hogy mely órában, arról nem
                  szólt...</p>
               <p>- Valószínűleg korán reggel, ha nem akarnak nagy feltűnést. De mindegy. Még ma
                  éjjel el kell bujjunk ott valahol s kivárjuk. Délután elmegyünk s megkémleljük a
                  környéket.</p>
               <p>- Hó! - ütöttem a fejemre. - Milyen szamár vagyok, hogy erre nem gondoltam! Tudok
                  egy házat a Postarét mellett... Sötétben jöttem el onnan, de azt mégis
                  megállapítottam, hogy a hátulsó ablaka éppen a rétre néz. Bolyai János lakik ott,
                  a professzor fia, egy nőszeméllyel.</p>
               <p>S hirtelen elmondtam akkor-vasárnapi kalandomat.</p>
               <p>- Rendben van - biccentett Gábor. - Délután odamegyünk.</p>
               <p>- De arra gondoltál-e, hogy kicsaphatnak a kollégyomból, ha éjjelre elszökünk s
                  holnap, ki tudja, mikor állítunk oda bé?</p>
               <p>- Az már a Bándi bácsi dolga lesz, hogy kihúzzon a csávából, hiszen Liláért
                  tesszük elsősorban!...</p>
               <p>- Tehát most elmondjuk neki?</p>
               <p>- Világért se. Használd az eszedet kicsit. Megtiltaná, egész bizonyosan.
                  Vállalkozásunk nem mindennapi dolog. Idősebb ember nem érti meg. De ha már
                  megtörtént, viszont nem hagy bajban. Neki csak azt mondjuk el, amiről Imre
                  hallott. Persze úgy, hogy Lila néném észre ne vegye. Aztán Ézsaiás bácsi is
                  próbáljon tudakozódni, a maga módján.</p>
               <p>Szerencsénk volt, mert éppen a kapun lépett ki, az iskolába menendő. Igen
                  meghökkent, mikor Imre hallomását közöltük vele. Bele is sápadt. Még ő kért, hogy
                  szót se szóljunk Lilának, az aggodalom megölné, s hátha Isten kegyelme megkímél
                  ettől a legszörnyűbbtől, hogy Dávid... Ámbátor akárki légyen, a fiatal élet ilyen
                  vége iszonytató... Ő is fog tudakolózni, iskola után, amennyire lehet s estefelé
                  nézzünk be, ha kijöhetünk.</p>
               <p>De mi már a kollégyomba nem is jutottunk vissza, mert akkorra sűrű katonaság állta
                  körül s visszakergettek.</p>
               <p>Így hát, lévén valami mentségünk, nem is erősködtünk, hanem Bándi bácsiékhoz
                  tértünk meg s ott töltöttük az időt a kicsikkel, míg Lila gyanútlanul főzött s
                  Bándi bácsi hazajött ebédelni.</p>
               <p>- Szörnyű dolog! - hívott félre minket. - Az tiszta igaz, hogy Török professzort s
                  Gálfit, a sógorát felakasztják reggel... És az is, hogy egy fiatal, vidéki lesz a
                  harmadik. De mivel több fiatal fogoly is érkezett, senki se tudja, melyik s a
                  tudók titkolják. Még azt se sikerült kivenni belőlük, vajjon Dávidot idehozták-e?
                  A Székházban erről nem tudnak, mondták, mert egyenesen a várba vitték és senki
                  sem látta őket. Isten legyen irgalmas hozzánk! - sóhajtotta, elfedve arcát
                  kezeivel.</p>
               <p>- Egyébként a város csupa siralom s rémület - folytatta. - Az emberek nem akarták
                  hinni, hogy ez a vége a hosszú és ártatlan szenvedésnek. Azt hitték, csak rémítés,
                  rémhír. Ezért egy küldöttség a polgárokból délelőtt jelentkezett Nappenau
                  ezredesnél, a vár mostani új parancsnokánál, hogy adjon tájékozást a polgárság
                  megnyugtatására. A polgári Adlát, Lázár János éppen nála volt. Istentelenül
                  kacagott rajtuk s azt mondá: de csak nyugtalankodjanak, féljenek s tanulják meg,
                  mi a lázadás, felségárulás, összeesküvés bére!</p>
               <p>Az ezredes is hidegen közlé, hogy igenis, halálos ítéletek vannak s azokat végre
                  is hajtják. Majd hirdetni fogják, ha meglett s akkor mindenki odamehet, okulni.
                  Azt is megmondhatja: három elítélt van s a büntetés akasztófa és kötél!</p>
               <p>Valaki akkor felkiáltott fájdalmában:</p>
               <p>- Legalább golyót alkalmazzon, ezredes úr!...</p>
               <p>De Lázár János erre is megfelelt, vörösregyúlva:</p>
               <p>- Nem pazarolunk puskaport! Elég fa van a város erdején az ilyen szép madarak
                  számára!</p>
               <p>Az Isten különös irgalma volt, hogy Lilának sok dolga akadt a házban s nem ment ki
                  az utcára. Elég nehéz volt ebéd alatt titkolni lelkünk háborgását s ő még
                  nehezebbé tette, mert mosolyogva mondta, hogy szép álmot látott az éjjel: Dávid
                  nagy, csattogó szárnyakon repült hozzá... Biztosan azt jelenti ez: szabadul és itt
                  lesz egy-kettőre!</p>
               <p>Még Bándi bácsi is megszédült és az asztalba kapaszkodott, az én villám
                  csörömpölve esett a földre s Gábor feldöntötte a poharát. Nekünk az az álom
                  egészen mást jósolt...</p>
               <p>Délután azt mondtuk Bándi bácsinak: megpróbáljuk a kollégyomba bejutni, s ha nem
                  jönnénk vissza, az azt jelenti, hogy sikerült.</p>
               <p>Azonban tervünk szerint a Postarétre igyekeztünk. Láttuk messziről, hogy ott
                  nyüzsgés van és sok a katona, mellékutcákon csavarogva kerestük Bolyai János
                  házikóját. Mivel akkor vasárnap nem jegyezhettem meg magamnak, merről, hogy
                  jutottunk oda János úrral s csak egyszer, sötétben láttam, igen nehéz feladatnak
                  ígérkezett ez. Talán nem is sikerült volna, ha a szerencse össze nem hoz Rózsi
                  asszonnyal, aki egy fordulónál szembecsattogott velünk, ugyanabban a sarkatlan,
                  piszkos papucsban, amiben már láttam, dacára annak, hogy még elég hűvös, szeles
                  kora tavaszi idő járta.</p>
               <p>Azonnal megismertem s egy minutum mulva ő is visszaemlékezett rám.</p>
               <p>- Hogy van Bolyai úr? - kérdeztem köszönés után.</p>
               <p>- Né, maga az, diákúrfi? - csodálkozott Rózsi. - Hát emlékszik még rám? Biza beteg
                  a szegény, a tavaszi szél meghűtötte a gyenge gúnyájában! Éppen orvosságot viszek
                  neki egy ismerős vénasszonytól. Valami jóféle száraz füvet adott, hogy annak a
                  főztjét itassam vele...</p>
               <p>- Meglátogathatnók? - kaptam az alkalmon. - Ez a barátom is nagyon szeretné
                  megismerni, mert ő is tudja: milyen nagy tudós ember!</p>
               <p>- Nó, de ilyet! - hüledezett Rózsi. - Hogy ez a szép gondolat az eszükbe jut! Soha
                  még senki meg nem látogatta. A városi nagy urak kiverték maguk közül, mert
                  irigylik az eszét! S az apja is...</p>
               <p>- Hát ha beleegyezik, akkor menjünk! - vágtam el a többit s Rózsi nyomában
                  egy-kettőre ott voltunk a házikónál. Éppen a Postarét szélén állt, háttal a
                  mezőnek.</p>
               <p>Maga a beteglátogatás nem sikerült valami fényesen, mert Bolyai János csak
                  meregette reánk lázas szemeit s morogva valamit, falnak fordult.</p>
               <p>De mivel Rózsi leültetett s kért, hogy csak maradjunk, amíg megfőzi az orvosságot,
                  időt nyertünk.</p>
               <p>Nem kellett sokat kerülgetnünk a dolgot, mert Rózsi maga tele volt a borzadalmas
                  esemény hírével s alig néhány pillanat mulva suttogva, nagyra tágult szemekkel
                  adta tudtunkra, hogy innen alig száz lépésre akasztófákat állítanak három magyar
                  hazafinak. A kamra ablaka éppen arra nyílik, ha óvatosan lesünk ki,
                  megláthatjuk.</p>
               <p>Mivel azt feleltük, hogy tán akkor megnéznők mi is, mert így soha sem felejtjük el
                  a zsarnokságot gyűlölni, Rózsi bevitt a ronggyal-kacattal teleszórt kamrácskába s
                  a piszkos ablakra mutatott:</p>
               <p>- Nézzék csak! Ott mesterkednek, né!...</p>
               <p>Az üveghez szorítva arcunkat, elszorult torokkal, szívdobogva lestünk ki a
                  rétre.</p>
               <p>Emberek mozogtak ott, olyan messzire csak, hogy kicsit összehúzva szemünket, még
                  az arcokat is jól láthattuk.</p>
               <p>Az egyik szörnyű faoszlop már állott, tetején meghagyott kiágazással, melyen
                  vaskarika lógott. Éppen a földet döngölte le a töve körül két feltűrt ingujjú
                  sintérlegény... Miért olyan magas? - rémültem el... Három emberhossznál is
                  magasabb!... Hirtelen eltántorodva fedtem el a szemeimet... Ellenállhatatlanul
                  tolult fel a látomás: ember rángatódzik ott a levegőben, fuldokolva - s az
                  arca!... Nem bírtam végigképzelni és nem bírtam elkergetni!... Csak ebben a
                  pillanatban zúdult reám hasító fájdalommal, hogy mitől is irtózom, sarkamig
                  megreszketve?</p>
               <p>Erőtlenül ereszkedtem le egy rongyhalomra s forogni kezdett velem a világ. Zúgó
                  füleim mintha messziről hallanák Gábor mormogását:</p>
               <p>- Ki lehet az a nagy, kövér, veresképű gazember, aki lehajolva méri a
                  földrefektetett két gerendát?... S egy szivarozó tisztre pillantva fel, né,
                  összekacagnak, bólintanak... Meg vannak elégedve, úgy látszik!...</p>
               <p>Rózsi hangját hallom:</p>
               <p>- Az, lelkem úrfi, magyar ember s nagy úr, hogy rothadjon el elevenen!... Mindenki
                  ismeri s a nyomorúk leginkább, mert a szerencsétlenekhez a legkegyetlenebb... Úgy
                  hijják: Lázár János...</p>
               <p>Lassan feltápászkodtam s néztem, néztem én is, amint rongyos, utolsó városvégi
                  tekergők - mert tisztességes embert pénzért se kaphattak rá bizonyára - nagy
                  erőlködéssel felemelik s a kiásott lyukba zökkentik a második, aztán a harmadik,
                  durván lecsonkolt fagerendát.</p>
               <p>Az a nagy, veres ember szétvetett lábakkal, csípőre tett kézzel követte
                  tekintetével a munkát s olykor kiköpött, kurta nyakát előrelódítva. Aztán
                  megfordult s a tiszttel kocsijukhoz lépdelt, amely ott állott nem messzire.
                  Elrobogtak. A felállított akasztófák alól is elszéledtek az emberek, csak két
                  szuronyos katona maradt őrizőnek, megkezdve előírt sétáját fel-alá. A leereszkedő
                  homályban árnyak mozdultak s tűntek el a rétet szegélyező fák alatt s a sikátorok
                  torkában.</p>
               <p>Bolyai Jánosnak egyre nagyobb láza lett, hánykódott s félrebeszélt. Az orvosságot
                  csak a mi segítségünkkel tudta leöntögetni a torkán Rózsi. Szemmel láthatólag
                  oda-volt a betegért.</p>
               <p>Gábor, mint afféle tudós, aki mindent megfigyel s feljegyez, azt a véleményét
                  fejezte ki, hogy a beteg nehéz lélegzetéből oldalszúrásokra s ebből
                  tüdőgyulladásra lehet következtetni, éppen így volt náluk is egyszer az
                  édesapjával s emlékszik, hogy az édesanyja mustárlisztből való pépet kent egy
                  rongyra s azzal borította be az oldalait. De ha az nincs, jól kicsavart vizes ruha
                  is megteszi, azt kell rátekerni a mellére, hátára s felül bebónyálni
                  szárazkendővel.</p>
               <p>- Az Isten hozta ide magukat, lelkem úrfiak! - hálálkodott Rózsi s nyomban
                  hozzálátott, hogy foganatosítsa Gábor bölcs tanácsát.</p>
               <p>Keresett, matatott, de biza ebben a szegénységben még vizes ruhának való se igen
                  akadt. Végre egy rongyos inget mégis előkotort s azt facsarta ki vízben,
                  kettéhasítva, hogy váltani lehessen.</p>
               <p>Valóságos tusa volt, amíg egyesült erővel elbánhattunk János úrral, rátekerve a
                  vizesrongyot s bebónyálva Rózsi hárászkendőjébe. Hörgött, csapkodott,
                  szitkozódott, de azért nem tudta, mi is történik vele?</p>
               <p>- Mikor lett rosszul? - kérdezte Gábor tekintéllyel, mint egy igazi doktor.</p>
               <p>- Borzongott szegény már tegnapelőtt is, de csak ma reggel verte le a
                  forróság...</p>
               <p>- Hm... hm. Akkor ez a harmadik éjszaka lesz... Márpedig a harmadik éjszaka vagy
                  meghal, vagy megfordul - emelte fel ujját oktatólag Gábor.</p>
               <p>- Jaj Istenem, csak megfordulna! - sírta el magát Rózsi. - Mit tegyünk, úrfi
                  lelkem?</p>
               <p>- Hát biza reggelig furt cserélni kell rajta a vizesruhát, mihelyt az egyik
                  rászárad... Így van ez... Maga pedig egyedül nem győzi... Hát tán itt maradunk s
                  felváltva virrasztjuk, mindíg kettő közülünk. Így rendre alhatunk is kicsit...</p>
               <p>- De hogy fogadhassam el... hogy hálálhassam meg? - sápítozott Rózsi, két kézzel
                  kapva azért a segítségen.</p>
               <p>- A nemesség kötelez! - bökte ki rejtelmesen Gábor. - Mi nemesek vagyunk s egy
                  ilyen nagy magyar tudóst nem hagyhatunk segítség nélkül elpusztulni!... Itt
                  maradunk szívesen!</p>
               <p>Rózsi hálálkodásának zápora valahogy lecsendesült s hirtelen kifutott
                  valahová.</p>
               <p>- Micsoda szerencsénk van! - vigyorodott rám Gábor. - Ez a szegény ember a mi
                  kedvünkért huzakodik a halállal, egyenesen! S még a végén meg is mentjük, ha nem
                  tévedtem a medicinában!...</p>
               <p>Hanem a sok izgalomra iszonyú éhség tört ki rajtam.</p>
               <p>- Mekkora szamarak voltunk, hogy nem hoztunk bár egy cipót! - nyöszörögtem.</p>
               <p>- Csak egyes szám első személyben mondd! - intett le Gábor. - Nagy gazda létedre
                  éhen halnál nélkülem, holott én állítólag csak tanulásból élek! Idenézz!</p>
               <p>Zsebeiből papirosbapakkolt kenyérkarajokat s jókora szalonnavégeket vajúdott elő,
                  két pirospofájú hagymafejjel együtt.</p>
               <p>- Remélem, Lila néném megbocsátja, hogy benéztem a kamarába!</p>
               <p>A nyál összefutott szájamban, bicskát rántottam s rávetettem magam a lakomára.</p>
               <p>Szegény Rózsi is ebbe taposott pedig, valahol. Tán szomszédoknál járt, ki tudja?
                  Mert az utcakapu csapódott, mielőtt belépett volna...</p>
               <p>- Ami ennél a szegény háznál... - hebegte pirosan s fekete kenyeret, csípős túrót
                  rakott elénk. Még savanyú bort is kerített valahonnan, fél üveggel.</p>
               <p>Mi is jó szívvel kínáltuk a magunkéból s ekkor láttam, hogy valami gyanú megvillan
                  a szemében, mintha nem véletlenül lennénk itt... Azonban a helyzet nem volt
                  alkalmas a gyanakodásra s tán Rózsi is abban nyugodott meg, hogy vannak
                  érthetetlen csodák...</p>
               <p>Az evés elterelte gondolataimat a borzasztó okról, amiért itt vagyok s János úrral
                  való viaskodásunk is szerencsésen töltötte ki az idő lassan cammogó óráit...
                  Sokáig együtt virrasztottunk, mind a hárman s Rózsi láthatólag nem is sietett
                  lefekvést indítványozni valamelyikünknek. Sőt, ahogy az idő telt, éjfélhez
                  közeledvén, mind zavartabb lett.</p>
               <p>Végre rájöttem az okára s összenézve Gáborral, láttam, hogy egyet gondolunk. Mert
                  a házban csak ez az egyetlen ágy volt, amiben János úr hánykolódott...</p>
               <p>Gábor felállott az ágy széléről s körüljárt a gyertya pislogó fényében,
                  szemlélődve. Az egyik homályos sarok előtt megállt, tapogatott valami szegen lógó
                  holmit.</p>
               <p>- Csak nem suba ez? - fordult Rózsihoz.</p>
               <p>- De az, úrfi. Biza keshedt már. Csak ilyen van szegénynek.</p>
               <p>- Mióta az eszemet tudom, mindíg subán szerettem aludni! - pattintott Gábor az
                  ujjaival.</p>
               <p>- Én is! - gyúlt ki bennem az értelem.</p>
               <p>- No, akkor vegyük le s feküdj rá, mert én még nem vagyok álmos!...</p>
               <p>Sokáig nem kérettem magam, mert majd leestem már a lábamról. De ahogy
                  belefordultam, egyszerre kiment az álom a szememből. A bolhák is segítettek, hogy
                  csak hánykódjam s ismét visszaessek a küszöbön álló iszonyat félelmébe. Ha kicsit
                  zsibbadni kezdett az öntudatom, Dávid sárga halott arcát láttam a fekete levegőben
                  ingadozni...</p>
               <p>Egyszer arra rettentem, hogy Rózsi ott kuporog mellettem s rázza a vállamat:</p>
               <p>- Az istenért, úrfi, rosszul van?... Hörgött, mintha ölnék!...</p>
               <p>Fellöktem magamat s szemeimet dörzsölve néztem szét. János úr csendesen feküdt, a
                  sípoló lélegzete elhalkult. Gábor a gyertyát székre téve, az állványon kotort,
                  belepillantva egy-egy papirosba.</p>
               <p>Szédelegve álltam talpra s hozzátámolyogtam:</p>
               <p>- Most te feküdj le!... - ásítottam, szájamra veregetve.</p>
               <p>- Kár, hogy nem értem! - mutatott a képletekkel teleírt papírra. - Micsoda ember
                  lehet ez!... Nem, nem fekszem le... Most az asszonyság aludjék!</p>
               <p>Lassan megvirradt... Rózsi tátott szájjal, halk horkolással aludt a subában...
                  János úr pedig alighanem túljutott a halálveszedelmen, mélyen lélegzett s nem
                  hörgött.</p>
               <p>- Most már hagyhatjuk őket! - suttogta Gábor. - Világosodik... Jerünk a
                  kamrába!...</p>
               <p>A szürkületből lassan kibontakozó tér még néptelen volt, csak az őrszemek sétáltak
                  most is ide-oda s távolabb settenkedtek koránkelő kíváncsiak. De alig
                  pillantottunk szét, megkezdődött a dráma. Először egy hosszú lószekér érkezett s
                  a bitófák alá kanyarodva, megállt. Katona hajtotta s mellette egy másik ült,
                  feltűzött szuronnyal. A szekérről emberek ugráltak le, egy feketeruhás, szakállas
                  parancsokat osztogatott a többinek. Létrát, köteleket emeltek le, majd a szekér
                  továbbhaladt s messzibb ismét megállt. A lovak fejéből kivették a zablát, kantárt
                  s abrakostarisznyát akasztottak az orrukra. Ezalatt a szekérenjöttek az első
                  oszlophoz gyűltek s a létrát hátulról hozzátámasztva, egyik sebesen felfutott
                  rajta, míg a másik odadobta neki a kötél végét. Az, aki a létrán állott, fél
                  karjával átölelve az oszlop végét, előrehajolt s a kötelet áthúzta a vaskarikán,
                  aztán lefelé szállva, vonta magával. Mire ő a földre ért, a karikában ott lógott,
                  embermagasságnyira, a hurok. A feketeszakállas odalépett, próbálgatta,
                  tágítva-szűkítve. Bólintott. A kötél végét az oszlop hátsó részébe akasztották,
                  bizonyára valami kampóba, mert a hurkos része úgy maradt, lengedezve a hajnali
                  szélben. Aztán ugyanezt vitték végbe a második és harmadik oszlopon.</p>
               <p>Az ablaküvegen tompa dobpergés zaja remegett: a Szentgyörgy-utca felől lovastiszt
                  mögött császárkabátos, lakkszíjakkal keresztbeövezett, magascsákójú,
                  szuronyospuskájú katonák sorai tűntek elő. Nyolc ember lépett egymás mellett s
                  belefáradtunk a számolásukba, mire felvonulva, négyszögben körülzárták a rétet,
                  csak ott hagyva bejárót a sarkon, amerről érkeztek. A tisztek mindenütt az
                  arcvonal elé kilépve, mereven álltak meg, jobbjukban leeresztett
                  kardpengékkel.</p>
               <p>Az égen felhőket kergetett a szél s a nap felbukkanva, elöntötte fényével az egész
                  Postarétet. A szuronyok, kardok szemünkbe villámlottak.</p>
               <p>Dermedt mozdulatlanságba merevedett meg az egész kép, a várakozás feszültségében.
                  Úgy összerázkódtam, mintha sortüzet adtak volna, mikor a kamra ajtójának kilincse
                  megkattant. Pedig csak Rózsi jött be utánunk, felébredésekor nem találva a
                  szobában.</p>
               <p>Egy pillantást vetett kifelé, halkan sikoltott s odanyomta arcát kettőnké közé.
                  Többet nem mozdult, odabűvölten tapadt a látványra, mint mi is. Homlokomon mázsás
                  kalapácsok dübörögtek, füleim csengtek, torkom kiszáradt, szemeim kimeredtek.</p>
               <p>Most!... Újra dobpergés!... Lovastisztek csoportja rúgtat be a sarkon... Kétszer
                  nyolc dobos veri a szaggatott, ijesztő ütemet... Lassan mozgó szuronyerdőn
                  szikrázik a napfény... Kézbentartott, lövésreemelt fegyverek között egymás
                  mellett lépked három sötétruhás férfi, ki-kibukkanva a katonák alakjai közül...
                  Megint szuronyerdő... S a végén lovaszsandárok zárt négyszöge...</p>
               <p>Egyszer csak érzem, hogy teljes erőmből kapaszkodom Rózsi asszony karjába s hogy
                  az arcunk összeér az ablakocska szűk keretében... Oldalról látom Gábor dülledt
                  szemeit, elfehéredett száját is... Csak azt nem, amit egyedül volna fontos látni:
                  a halálraítéltek arcait... Mert azt a katonák elfedik előlünk s a menet
                  derékszögben fordulva az oszlopoknak, már csak a lovasok hátát mutatja, mint
                  sötéten hömpölygő falat...</p>
               <p>Egy pillanatig úgy érzem: jobb így s most el kellene futni, elég volt!... A
                  másikban kétségbeesetten imádkozom, hogy bizonyosságot nyerjek s szemtől-szembe
                  lássam azokat az arcokat!</p>
               <p>De még sokáig csak a magasba meredő oszlopokat láthatom, az alattuk sűrűsödő
                  emberfallal s szédülő fejjel úgy rémlik nekem, hogy egymás felé hajolnak s
                  szerteugranak azok a rettenetes fák.</p>
               <p>A vér pattog-e a fülemben, vagy valakinek pattogó hangja ér ide az ablakon át?
                  Talán az ítéletet olvassa fel ott nekik a katonai bíró?... Csak ne tartana már
                  tovább!</p>
               <p>- Nézd! - hallom hirtelen Gábor szisszenését s Rózsi torkán az elfulladó
                  sikolyt... A csákós fejek, a villogó szuronyhegyek fölé, ott, a legszélső
                  oszlopnál, lassan magaslik egy emberi test. Lehajtott feje, előredűlt vállai
                  elárulják, hogy a karok hátra vannak facsarva s kötve... Alulról emelik azt a
                  testet, látszik... Most a feje fölött lazán lógó kötél villan egyet, ahogy
                  megfeszül a vaskarikán, mert lentről húzni kezdték... A test kinyúlik, megrándul,
                  elengedve fordul jobbra-balra s lengve emelkedik... Az összekötözött lábak
                  egybeolvadó vonala hihetetlen hosszúnak látszik, mintha emberfeletti
                  erőfeszítéssel vissza akarna gyökerezni a földbe... A fej hátracsuklik hirtelen s
                  keskeny, fehér, deresedő fürtökkel keretezett arc vonaglik meg a ráeső napfény
                  pászmájában...</p>
               <p>Soha, soha nem fog többé emlékezetemből eltűnni ez a kínzott arc s a magasban
                  kinyúlt test fekete felkiáltójele...</p>
               <p>Lehet, máig gyermek voltam még, de ez a látvány keserű férfiúsággal töltötte el
                  minden csepp véremet! Csak fiatal idegeim reszkettek tovább, mint a megkorbácsolt
                  gyermeké...</p>
               <p>De nem volt szabad megfutamodnom... Végig kellett néznem az egészet... Látnom
                  kellett a másik két vértanú vergődését s halódó arcát is.</p>
               <p>Milyen sárga volt az a második arc s milyen hátborzongató a ráfagyott, merev
                  mosoly, mintha gúnyolódnék hóhérain!... De ez se volt már ifjú ember... És
                  következett a harmadik, a fiatal... Mert ennek kell fiatalnak lennie! S nem
                  mertem, nem mertem ráemelni a szememet... Hangosan imádkoztam, össze-vissza mondva
                  Miatyánkot és reggeli fohászt, asztaláldást és Hiszekegyet...</p>
               <p>Gábor türelmetlenül, remegve az izgalomtól, rázott:</p>
               <p>- Nézd meg!... Nézd meg!... Most jól lehet látni... Most!...</p>
               <p>- Nem, nem... Nem merem!... Mondd te... mondd: milyen?</p>
               <p>- Díszes magyar ruhája van... Aranysujtásos selyemdolmánya. Nagy, fekete haja,
                  rövid fekete szakálla...</p>
               <p>Mély lélegzettel, lassan felemeltem tekintetemet és láttam...</p>
               <p>- Nem Dávid! - sóhajtottam s kimerülten rogytam le a földre.</p>
               <p>Az elbírhatatlan feszültség feloldódott. Rózsiból kitört a zokogás. Gábor, mint a
                  túlhúzott ijj, most hirtelen összeroppant, a falnak tántorodott s hevesen hányni
                  kezdett.</p>
               <p>Én összegubbaszkodva, lecsuklott fejjel ültem a kamra földjén s hallottam saját
                  hangomat, amint egyre erősebben és erősebben kiáltja belőlem valaki:</p>
               <p>- Histórikus leszek!... Histórikus leszek!... Histórikus leszek!...</p>
               <p>János úr kiabálása térített magunkhoz. Rózsi összerázkódva szaladt elől s mi utána
                  léptünk.</p>
               <p>- Adj enni! - kiabált a beteg, felülve az ágyban. - S mi az ördögbe
                  bugyoláltál?... Hántsd le rólam, mert megfulladok!...</p>
               <p>- Nó, - suttogta Gábor, miközben Rózsi a betegével bíbelődött - ha enni akar,
                  akkor már megmarad! Jerünk innen...</p>
               <p>Az ajtóhoz osontunk s visszaköszönve, kirohantunk, meg se állva Bándi bácsiékig.
                  Még mindíg nagyon korán volt. Lila a kicsikkel aludt, hála Istennek, nem is
                  sejtve, mi történt s mi történhetett volna... De Bándi bácsi biza le se húnyta a
                  szemét egész éjszaka, sőt le se vetkezett...</p>
               <p>Akárhogy búsult is az áldozatokon, mégis nagyon megkönnyebbült, s nem győzte
                  köszönni, amit tettünk. Azonnal megígérte, hogy közbenjár érettünk: ki ne
                  csapjanak a kollégyomból. Hiszen mi próbáltunk volt visszamenni, de a katonák nem
                  engedtek s aztán nála voltunk...</p>
               <p>- Az Isten megbocsátja, hiszem, ezt a féligazmondást - küszködött lelkiismeretével
                  az áldott lélek.</p>
               <p>Az Isten meg is bocsátott neki, mégpedig úgy, hogy nem kellett elmondania a
                  „féligazmondást”. Mert hiába próbáltunk vele együtt a kollégyomba jutni, még
                  aznap se engedtek oda be s onnan ki senkit. Harmadnap pedig nyugodt lélekkel
                  igazolhatta, hogy nála aludtunk.</p>
               <p>A fiúktól hallottuk aztán, hogy a kivégzés napján nem is volt tanítás: az
                  osztályok némán ültek a padokban s a tanárok egyetlen hang nélkül a katedrán. Így
                  gyászolta vértanúját a kollégyom s ennél szebb tanítást a legékesebben szóló
                  professzor se tarthatott volna.</p>
               <p>Még a gyászos napon, délben megjelentek az épületek falain a német- és
                  magyarnyelvű hirdetmények, melyek hivatalos ridegséggel tudatták a polgársággal:
                  Őfelsége a császár nagyszebeni katonai ítélőszéke a birodalom ellen szőtt és
                  bebizonyosodott titkos összeesküvés büntette miatt kötéláltali halálra ítélte
                  Török János bágyi születésű, 47 éves, nős, gyermektelen, ev. ref. hittanárt,
                  Gálfi Mihály martonosi születésű, 37 éves, nős, három gyermek atyja, volt ügyvédet
                  és szolgabírót, valamint Nagyváradi Horváth Károly teleki születésű, 25 éves, ev.
                  ref. vallású, nőtelen földbirtokost, mely ítélet, a legfelsőbb helyen
                  megerősíttetvén, a mai napon nevezetteken végre is hajtatott.</p>
               <p>A nép tódult a Posta-rétre s most már engedték: hadd borzadjon a magyar s vegye be
                  a leckét...</p>
               <p>Néhány nap mulva Lilának levelet hozott a postakocsi, Bécsből. Gróf Hunyadi írta.
                  Nagyon szép, kedves, udvarias levél volt. A Felség beváltotta ígéretét és
                  kegyelmet gyakorolt Dáviddal, valamint sok társával is. Mert az ítélet valamennyi
                  vádlottra nézve halál volt. De a Felség, néhány kivételtől eltekintve,
                  kegyeskedett ezt az ítéletet várfogságra enyhíteni. Dávid tíz esztendőt kapott. De
                  Lila most csak azt nézze s annak örvendjen, hogy az élete megmaradt. A kegyelem
                  ajtója továbbra sincs bezárva, s ő a gróf, tőle telhetőleg mindent meg fog tenni
                  és hiszi, hogy a külső politikai állapotok kedvezőbb fordulásával ez az ítélet is
                  könnyebbülni fog... Ő még most is reméli, hogy Lila nemsokára Bécsben fogja
                  megköszönhetni a Felségnek vőlegénye szabadulását.</p>
               <p>- Az élet mindennél több! S van még kegyelem is!... - simogatta Bándi bácsi
                  reszkető kézzel a boldogtalanul zokogó Lila haját, amint szép feje letört
                  virágként hanyatlott karjaira.</p>
               <p>Én, aki láttam annak a fiatalembernek kegyetlen halálát s különben sem tudtam
                  felfogni, hogy mit jelent tíz esztendő a valóságban, megkönnyebbülést éreztem.
                  Hiszen csakugyan: az élet a legtöbb s ha megmaradt az élet, minden egyéb jóra
                  fordulhat.</p>
               <p>Édesanyám és Rozáli azonban vigasztalhatatlanok voltak. Sem ők, sem Lila egy
                  percig se tudtak hinni abban, hogy most már további jó fordulás
                  következhetnék.</p>
               <p>Az ítéletről, talán egy héttel a gróf levelének érkezése után, maga Dávid tudatta
                  Lilát is, anyánkat is.</p>
               <p>A fehérvári parancsnokság az ítélet kihirdetése után még hat hetet engedélyezett
                  arra, hogy az elítéltek családjai odautazván, búcsút vehessenek tőlük s egyúttal
                  közölni hagyta azt is, miféle ruhaneműekkel s apróságokkal láthatják el őket.</p>
               <p>Ez a szomorú alkalom lett okává első nagyobb utazásunknak.</p>
               <p>Mert április derekán a mi kocsinkkal s egy Bándi bácsi által fogadott másikkal
                  útra keltünk Fehérvár felé: Bándi bácsi, Lila, édesanyám, Rozáli, én és öcsém.
                  Pepi néni megint magára vállalta Jankáék gondozását, Gerlédet pedig anyámék
                  Győrbíró Jóskára hagyták.</p>
               <p>Útunk a Maros gyönyörű völgyén a legszebb, legtanulságosabb lett volna, ha nem az
                  a célja, ami volt. De hát folytonosan így se sírhattunk s Bándi bácsi minden
                  hegyet, völgyet, patakot, erdőt, kastélyt, falut, várost ismert és azokról a
                  legérdekesebb dolgokat magyarázta nekünk. Mivel az utazás napokig tartott, itt-ott
                  vendégszerető házaknál szálltunk meg éjszakára s én, fiatal szívemmel, büszke
                  voltam arra, hogy az elítélteket s köztük Dávid bátyámat mindenki, mindenütt a
                  nemzet mártírjainak magasztalja s a róluk sugárzó fényből reánk is tisztelet és
                  szeretet áradott.</p>
               <p>Felvincen, Bándi bácsi rokonánál, a református lelkész úrnál tudtuk meg, hogy a
                  szabadságnak még két vértanúja lett: Bartalis István és Váradi József, akiket
                  Sepsiszentgyörgyön végeztek ki. Azon az éjszakán álmomban ismét láttam Váradi
                  Jóskát, a tüzes, párducmozgású, szép gyermekifjút, akit valamikor ott, a Gödörben
                  Dávid bátyámnál találtam s reggelre nedves volt a párna könnyeimtől.</p>
               <p>Fehérvárt a református tiszteletes úr, Elekes, szerzett nekünk szállást. Az ő
                  vezetésével derék emberek fáradoztak azon, hogy az Erdély minden részéből érkező,
                  búcsúzó családoknak legyen hajléka, ellátása és vigasztalása.</p>
               <p>Egy héten keresztül jártunk be naponta Dávidhoz, a várba.</p>
               <p>Az elítéltek közt voltak olyanok, akik keményen tartva magukat, jókedvet mutattak,
                  voltak olyanok is, akik reménykedtek, hogy a császár most házasodván, lakodalma
                  napján megkegyelmez nekik. Voltak aztán maguk elé néző, szótalan, megkövült
                  emberek is, akik semmit se reméltek többé. S ezek közül az egyik elvágta éjjel a
                  nyakát, a fejére húzott pokróc alatt... Dávid, fájdalom, a reménytelenek közé
                  tartozott... Jelei látszottak rajta annak is, hogy az utóbbi időben ismét rákapott
                  az italra. Ha együtt voltunk, csak sóhajtozás, hallgatás esett leginkább.
                  Édesanyám és Lila hűségesen ültek vele, Bándi bácsi velem és Énokkal közben-közben
                  sétákat tett a várban s megmutatta a nagytemplomot, meg azokat az épületeket,
                  melyekben valaha a dicső Bethlen Gábor fejedelem lakott.</p>
               <p>Volt ott egy tisztességes, jólelkű őrmester, ádja meg az Isten! Annak megesett a
                  szíve szegény Lilán s megengedte, hogy ők ketten Dáviddal a vársáncból nyíló
                  kertjében alkonyattájban elbujhassanak az emberek elől. Az én tisztem volt
                  figyelmeztetni, ha végre válniuk kellett esténként... Mindíg úgy találtam őket,
                  bolyongva a kertecske útjain, boldogtalan szerelemmel egymás szemébe olvadva.
                  Sohase hallottam, hogy beszélgettek volna. És mind a kettő olyan sápadt volt, mint
                  a halál.</p>
               <p>Április 26-án este búcsúztunk. Már nem volt több vigasztaló szavunk, még anyánknak
                  se. Csak hosszú-hosszú ölelések és csókok s omló könnyek.</p>
               <p>De mikor engem a mellére ölelt, azt súgta a fülembe, zokogástól elfúlva:</p>
               <p>- Ügyelj Lilára!...</p>
               <p>Fájó büszkeség lángolt fel arcomon s csak fejem erős bólintásával tudtam
                  válaszolni.</p>
               <p>Másnap reggel hét szekér után néztünk a vársáncról, amíg el nem nyelte őket a
                  távolság pora és köde s amíg könnyeinktől látni tudtunk. Hat szekéren párjával
                  ültek a rabok s minden párral szemben két katona. A hetediken egy tiszt s egy
                  őrmester zörgött utánuk, Alvinc felé.</p>
               <p>Mind integettünk, kalappal, kendővel. Csak Lila magasra emelt kezében csüngött
                  mozdulatlanul a fehér selyemkendőcske.</p>
               <p>Mikor már eltűnt a szekérsor, lehanyatlott a karja.</p>
               <p>Maga elé meredt. Nem sírt.</p>
               <p>Édesapja átölelte s valami biztatást súghatott fülébe.</p>
               <p>Lila tágranyílt, csodálkozó szemekkel nézett reá. S különös, élettelen hangon,
                  mint akinek semmire sincs már szüksége, megszólalt:</p>
               <p>- Sohase látom többé...</p>
               <p>Vége az első kötetnek</p>
               
            </div>
         </div>
         <div type="group">
            <head>HARMADIK RÉSZ</head>
            <div type="chapter">
               <head>16.</head>
               <p>Ezernyolcszázhatvanhárom július 9-én, délben két büszke fiatalember sétált ki a
                  vásárhelyi kollégyom kapuján. Mellükön megfeszült a zsinóros, hosszú fekete kabát,
                  különösen mivel zsebükben a végbizonyítvány papirosa ropogott.</p>
               <p>Tizenegy esztendei fogság a tudomány várában: éppen elég. Gimnáziumi, bölcsészeti,
                  teológiai előkészítő és jogi tanfolyam! Végtelen láncolata előbb verésnek,
                  koplalásnak, didergésnek, majd lassú kibontakozásnak, megedződésnek, a
                  szellemiséggel való összebarátkozásnak, csüggedéseknek és sikereknek, félszeg
                  ambíciók letörésének és emberi életcélok felé szárnyalásnak.</p>
               <p>Most már legyen feledve minden rossz s csak a jó maradjon meg az egészből! Mert
                  vége a vásárhelyi diákoskodásnak!...</p>
               <p>Paniti Gábor és Ernyei Áron urak önkénytelenül fordulnak vissza a Székház mellől s
                  hosszú, néma pillantással búcsúznak a Kollégyomtól. Ebben a pillantásban minden
                  benne van, de a kibékülés édes szirupjával bevonva.</p>
               <p>...Látom Paniti Gábor nyurga, kicsit meggörbült alakját, hatalmas vörösszőke
                  sörényét boltozatos koponyáján, kidülledt éles nézésű szemeit, szeplős, beesett
                  arcát s gúnyos száját a vékony bajusz alatt. Szobra lehetne az észnek, elszánt
                  kitartásnak, nyughatatlan kutatókedvnek és egyúttal az örök kételkedésnek
                  is.</p>
               <p>...Látom magamat is, amint egy arasznyival alacsonyabb létemre mindíg és most is
                  felnézek reá. Mindenben másodiknak rendeltettem melléje: zömökebb, vaskosabb,
                  domborúmellű fegyverhordozónak, a földhöztartozóbb, barnahajú, bajuszú, arcszínű
                  és szemű, félig-meddig falusi kiegészítő társnak. Egész tanulópályánkon ő volt az
                  osztály első diákja, én mindjárt utána a második. Esze egy villanással hamarabb
                  fogta fel a dolgok értelmét s az enyém őt igazolva, villant rá vissza. Kegyetlen,
                  önmegtagadó szorgalmát, ami neki természetéből fakadt s ezért magától értetődőnek
                  látszott, én csak tétlenül szemlélődni vágyó lényemmel viaskodva, lihegve tudtam
                  követni, őt, a kételkedő elme tüzes ostorral kergette előre, a titkok gyökere
                  felé, engem minduntalan megállásra késztetett, a harc hiábavalóságának csüggesztő
                  éreztetésével.</p>
               <p>Nála a szellemi harc életszükséglet volt, nálam csak becsület dolga, hogy meg ne
                  szégyenüljek előtte.</p>
               <p>Az, hogy ő a Kollégyom első diákja volt és maradt, mindíg veretlenül, tanárok és
                  diákok szemében a természeti törvény kényszerűségének és mindennapiságának tűnt
                  fel. Az lett volna a csoda, ha másképp fordul. De hogy én a második lehettem
                  mellette, az csak igazi természetem ellenére történhetett meg, tehát csoda volt,
                  amin magam bámultam leginkább.</p>
               <p>Szégyen, vagy nem szégyen, be kell vallanom: a tanulás és a szellem világa nem
                  volt szívügyem és nem is lett azzá soha. Részben kötelességemnek fogtam fel, apám
                  emléke és anyám akarata iránt, részben a Gáborral való barátság velejárója lett,
                  hogy méltó maradhassak hozzá és részben játék maradt, amelyet sohase tudtam valami
                  teljesen és halálosan komoly dolognak tartani.</p>
               <p>A szomorú idők, melyekben felnőttünk s ezeknek az időknek fekete árnyéka, amely
                  családunkra is ráesett, az élettel és a jövővel szemben mindinkább kételkedővé,
                  sőt közönyössé tettek. Most, mikor Gáborral együtt huszonnégy éves, nagykorú
                  emberekké vergelődtünk, én már lelkemben nem voltam fiatal, inkább úgy éreztem, a
                  végén járok minden emberi kíváncsiságnak s legjobb lenne szépen visszamendegélni
                  Gerlédre, a földhöz. Azonban ez az állapotom egyáltalában nem volt életúntság,
                  vagy keserű embergyűlölet. Szerettem volna élni, de csak a falusi egyszerűségben,
                  lassúságban és eseménytelenségben. Az emberek közül is azok érdekeltek inkább,
                  akiket a világ változásai nem érdekeltek. Tudomány, művészet nem hagytak hidegen,
                  csak éppen hogy nem váltak döntően fontossá számomra. S mindannak, ami az embert
                  teszi, sokkal jobban vonzott a multja, mint a jelene és jövője. Örököltem is, ki
                  is fejlesztettem magamban a histórikust. Ebben a tantárgyban még Gábornál is
                  különb voltam, saját maga elismerése szerint is. Mert ő csak megtanulta, de én
                  végig is éltem a történelmet. Viszont ő vallotta, hogy a történelem tanulságokat
                  ad és ezért fontos, én pedig úgy láttam, hogy ez csalódás: soha senki se tanult
                  semmit a multból, mindíg újra kezdte az ember ugyanazokat a tévedéseket és
                  próbálkozásokat, mint egy színjátékban, melyben a jelmezek változnak, de a
                  színészek ugyanazok maradnak. Alapjában véve szomorú zene, folyton visszatérő
                  tételekkel. Szórakoztatott, gyönyörködtetett, meghatott, felbosszantott, de
                  egyébként nem befolyásolta az életről való felfogásomat.</p>
               <p>Végeredményében mégis Gábor volt a hitetlenebb, lázadóbb és elégedetlenebb. Őt,
                  szerintem egészen feleslegesen, folytonosan az ember célja, az élet értelme, a
                  végső miért-ek gyötörték. Az otthonról hozott gyermeki hitet eldobta magától,
                  egyedül értelmére támaszkodott, mindent megbírált és mindennel szemben tagadó
                  maradt. De valami szertelen önbizalom hajtotta, hogy jobb megoldásokat kapjon. Ez
                  pótolta nála a hitet.</p>
               <p>Én, minden csalódásom és a tudomány valóságos hatalma felőli kételkedésem
                  közepette édesanyám egyszerű és mély vallásos hitét érintetlenül hordoztam
                  lelkemben, nem is tettem vizsgálódás tárgyává, csak lélegzettem benne, mint a
                  légkörben. Sohase lázadoztam az élet és a sors ellen, mert nem tartottam nagy
                  dolognak az ember kicsi és kurta földi vándorlását s megelégedtem volna a
                  földművelő igénytelen sorsával. Inkább az békétlenített, hogy mirevaló
                  problémákkal összezavarni és megnehezíteni azt, ami oly csendes, egyszerű, békés
                  és boldog lehetne?</p>
               <p>A kollégyom egyébként, az évek teltével, sokat veszített eredeti ridegségéből és
                  otthonosabbá vált számunkra, ahogy kinőttünk a fika-sorból. A felsőbb osztályokban
                  tanáraink közül Hegedüs János, Illyés Bálint, Mentovics Ferenc, Szabó Samu és Dósa
                  Elek lassanként kiemelkedtek szemeink előtt a közönséges emberek sorából s
                  jóságuk, okos tanításuk által atyai barátainkká és mestereinkké váltak.
                  Szeretettel férkőztek szívünkhöz s irányt szabtak munkánknak. Bevezettek saját
                  meleg, művelt otthonaikba s más úri házakhoz is, hogy társasághoz szokjunk.</p>
               <p>Nagydiák-korunkban ők szereztek nekünk tanítványokat, hogy legyen jó ebédünk,
                  aprópénzünk s a család körében alkalmunk a házikisasszony szendeségén és báján
                  lelkesedve, a verstan szabályainak gyakorlati alkalmazására.</p>
               <p>Különösképpen hálásak maradunk Szabó Samu tanárunknak, aki az önképzőkört vezette
                  s a sötét világban megteremtette számunkra a szabadság álmainak és önerőnk
                  kifejthetésének boldog kis szigetét. Gábor ennek a szellemi országocskának önkényt
                  elismert és tisztelt feje volt, de még én is kaptam elismerést és jutalmat néha,
                  ha nekiduráltam magamat, egyszer egy balladámért, mely Miltiadesről zengett,
                  egyszer bölcselmi pályaműért, melyben az akarat szabadságát cáfolgattam, egyszer
                  pedig a francia nyelvben való jártasságomért, amit azonban leginkább Bándi bátyám
                  folytonos ösztönzésének és próbálásainak köszönhettem.</p>
               <p>Most hát, itt állunk, mindentudásunk dicsőségében és teljes tudatlanságban
                  affelől, hogy ezek után mitévők legyünk!...</p>
               <p>Tehetni sokfélét tehetnénk, de a választást különféle meggondolások nehezítik.
                  Elsősorban a pénz hiánya.</p>
               <p>Tizenegyesztendei taníttatásunk, mindenféle iskolai segítség dacára is, erősen
                  megszívta örökrészünk kisded emlőjét, ezekben az ínséges nehéz időkben.</p>
               <p>Márpedig ha itt a vásárhelyi Táblához kéredzkednénk joggyakornoknak, évekig
                  kellene a saját költségünkön urizálnunk, míg városnál, megyénél vagy bíróságnál
                  kezdő állásba juthatnánk. Akármennyire szeretné is Gábor a dicsőség útjára magyar
                  földön egyedül vezérlő jogászságot választani, hideg fejjel készített számvetése
                  eltiltja tőle. Én nem is nagyon bánom, hogy ez a körülmény előlem is szétfújja a
                  közéleti nagyság délibábjait.</p>
               <p>Mehetnénk tanárjelölteknek is, Kolozsvárra. Ezt a lehetőséget Gábor másodiknak
                  rangsorozza, mint a jogászság után a legtisztesebbet. Én, tekintettel a
                  históriára, első helyre teszem, ha már a fejem után kell megélnem. De ez négy-öt
                  esztendőt jelentene még s hozzá olyan idegen városban, ahol semmi ismeretségünk,
                  összeköttetésünk sincs, ami segíthetne rajtunk.</p>
               <p>Az orvosi, vagy mérnöki pálya iránt nincs hajlandósága egyikünknek se, eltekintve
                  attól, hogy ezek még drágábbak és hosszabbak, mint az előbbiek.</p>
               <p>Az öreg Dósa Elek professzor, csak az imént, hogy búcsút vettünk tőle, okos
                  szemeit végigjártatva rajtunk, ezt tanácsolta:</p>
               <p>- Öcséim szolgáljanak az Istennek!</p>
               <p>Ez, közönséges szóval azt jelentette, hogy menjünk Enyedre, teológusnak.</p>
               <p>- Az Isten szegény emberekből választja a maga harcosait, amint meg van írva -
                  mondta Dósa professzor. - Ezeknek pedig, Erdélyországban Enyeden van a
                  katonaiskolája!</p>
               <p>Mind a ketten némán néztünk jóságos mesterünkre. Sem a vágyaink, sem az eszményünk
                  nem vontak a teológia felé. Elrémített tőle az is, hogy a teológiai szemináriumot
                  tavaly visszahelyezték Kolozsvárról Enyedre, régi helyére. Enyedről és az enyedi
                  kollégyomról pedig erre mifelénk rossz hírek jártak: csupa rom az még ma is, nincs
                  ott élet, nincs kitől tanulni.</p>
               <p>Az öreg bölcs olvasott a tekintetünkből:</p>
               <p>- Tudom, tudom, - intett fejével Gábornak - hogy öcsém kritikus elme. De éppen
                  ezért javallom. Az apostollal szólván, méltó feladat, hogy az Istennek mélységeit
                  is megvizsgálja. Mert nem elég, hogy elvesztette a kisdedi hit együgyű
                  ösvénykéjét. Ez csak boldogtalanná teheti. Meg kell találnia a férfiúi hit
                  sziklaútját, a tudományt is felülmúló igazságot. Öcsémet csak ez teheti egész és
                  boldog emberré!</p>
               <p>Gábor döbbenten meresztette rá szemeit. Aztán gőgös feje meghajolt:</p>
               <p>- Köszönöm! - dörmögte. - Gondolkozni kell rajta...</p>
               <p>- Maga, öcsém, - fordult hozzám a professzor - jó histórikus. De nem hisz a
                  história értelmében, a magasabb vezetést nem látja benne. Magának ezért kell
                  teológusnak lenni. Mert különben el fogja veszteni magát és sohase lesz közhasznú
                  ember.</p>
               <p>Pirulva éreztem, hogy a lelkem mélyére látott a jó öreg. Hiszen volt ideje
                  megismerni, sokat foglalkozott Gáborral is, velem is. Talán igaza van, gondoltam,
                  de vajjon miért kellene nekem közhasznú emberré lennem?</p>
               <p>Megköszöntem én is a bölcs tanácsot s kijöttünk előle, a napfényes utcára.</p>
               <p>Szűk körülményeink tudata erősen a professzor tanácsának javára billentette eszünk
                  mérlegét. De egyelőre nem akartunk még belenyugodni s határozni jövőnk felől.</p>
               <p>Egyelőre, legalább ma s még ezen a nyáron, ha lehet, csak a szabadságunknak, a
                  diákság láncaiból való menekülésnek akartunk örvendeni!...</p>
               <p>- Gyerünk a Szív-ketrecbe! - szusszant fel Gábor, nagyot nyujtózva a napsütésben s
                  kifeszítve szűk mellét. - És a töprenkedést hagyjuk ma a fenébe!</p>
               <p>- Kicsit már késtünk is - bólintottam. - Jankáék bizonyosan régóta várnak a
                  fagylaldában...</p>
               <p>A Sáros-utcába fordultunk, a Nagy Piac felé.</p>
               <p>A Szív-ketrec, ahogy Gábor csúfolta, a piac poklos-utcai végében levő zsúfolt
                  kicsi liget volt, sűrűn ültetett fasorai között, a keskeny utakon egymás sarkát
                  taposva keringéltek Vásárhely aranyifjúságának tagjai, párjaikkal. A közepén levő
                  kerek színben délben és este cigányzene szólt s a fagylalda bódéjában nemcsak
                  nyalánkságokat, de sört és bort is árultak.</p>
               <p>Aki adott rá, hogy az úri ifjúsághoz számítsák, kötelességének tartotta lehetőleg
                  naponta megjelenni ebben a préselőben s a lányok itt mutatták be új ruhájukat.
                  Fiatal asszonyok kisbabái szintén ezen a helyen jelentek meg a nagy nyilvánosság
                  előtt, büszke anyjuk diadalmas pillantásaitól kísérve. Azt talán mondanom sem
                  kell, hogy a Szív-ketrecben tojták és költötték ki a város összes pletykáinak
                  kígyó-tojásait.</p>
               <p>Mire mi odaértünk, a társaság nagy része már hazafelé oszladozott, ebédelni.</p>
               <p>Janka és Esztike a bejárat közelében, zöldrefestett keskeny padocskán ültek,
                  nyilván azért, hogy el ne tévesszenek minket a „rengetegben” s mi is azonnal rájuk
                  találhassunk.</p>
               <p>A pad előtt alacsonytermetű fiatalember gesztikulált s nagyokat kacagott azon,
                  amit mondott. A táblai ifjúság előkelő testületéhez tartozott, mint fizetéstelen
                  gyakornok s noha Fehér Gergelynek hívták, nemcsak a hosszú kabátja, de a haja, a
                  bőre és a szeme is fekete volt. Sötéten ragyogott még a kacagó arca is, melyből
                  élesen villantak elő nagy szemefehérjei s erős, pompás fogsora. Gergely mindíg
                  csinos, tempós, jogászi méltóságát önhitten hordozó fiú s szépnek is lehetne
                  mondani, ha nem volna az a tömpe krumpli-orra, ami fenségét kómikussá rontja le.
                  Tudja ezt ő maga is s egy az enyémhez hasonló sasorrért szívesen odaadná az
                  üdvössége egytizedrészét, ami pedig nagy szó, mert gyergyószentmiklósi
                  örmény-pápista és a misét egyetlen reggel se mulasztja el.</p>
               <p>A fekete Fehér Gergely kondor fürtjeinek hegyéig el van merülve Janka iránti
                  szerelmében. Egyszerre zuhant bele ebbe a forró és kínosan édes örvénybe, és pedig
                  azon a jótékonycélú hazafias ünnepélyen, melyen Janka szinte árvizet idézett elő
                  az érzékeny lelkek könnyeiből, gyönyörűen szavalván el Vörösmartytól „A vén
                  cigány”-t és Gyulaitól a „Szüreten”-t. Magam is kétségtelenül belebolondultam
                  volna akkor Jankába, ha történetesen már előbb meg nem esik velem ez a baj. De én
                  talán már akkor szerelmes voltam Jankába, mikor még nem is tudtam, mi a szerelem s
                  mikor ő még a hátamon lovagolt és gyermeki kérdéseinek özönével borított el.
                  Csakhogy, míg Gergelyről, Janka nagy mulatságára, mérföldnyire ordított a
                  szenvedély, addig én vasfegyelemmel zártam el titkomat előle és a világ elől.
                  Mindíg ügyeltem rá, hogy bátyjának tekintsen, bizalmasának és tanácsosának s meg
                  is voltam győződve róla, hogy annak tart, mert édes bizalommal és nyílt
                  tekintettel tárta fel nekem bimbózó szíve érzéseit.</p>
               <p>Gyorsan fejlődő lányka volt testben és lélekben. Tizenkét éves korában már
                  halálosan beleszeretett a pékinasba, aki a lányiskolában kiflit és perecet árult
                  s neki titokban sokszor ingyen adott a legropogósabbjából, bizonyára fülrepesztő
                  pofokat szenvedve el mesterétől az elszámoláskor. Janka szívét úgy formálta az
                  Alkotó, hogy a hódolatnak és ajándéknak nem tudott ellenállani s a hódolót és
                  ajándékozót viszontszeretni mintegy kötelességének érezte. A pékinas különben
                  csinos kölyök volt, de hamar rájöttem, hogy nem egészen önzetlen, a Janka iránti
                  imádatában. Az inasok vasárnapi oktatását ugyanis Bándi bácsira bízta a nemes
                  város, mint a legtekintélyesebb és legkiválóbb tanítóra s ő kötelességének érezte
                  számtankönyvet írni részükre. Lovagunk azonban a matematikában hatökör volt s
                  Jankával kilesette a Bándi bácsi által nagy pedantériával előre elkészített, névre
                  szóló leckéket s mikor a kiflit-perecet a lányka markába lopta, ugyanakkor át is
                  vette tőle a magáéba, a kidolgozott kész feladatot. Ezáltal sok szép
                  vasárnapdélutánt szerzett magának vídám csavargásra, míg szerencsétlenebb társai
                  ottmarasztva sóhajtoztak a büdös iskolaszobában, fogcsikorgatva törvén fejüket a
                  példa helyes megoldásán. Mivel Janka előttem nem sokáig bírta eltitkolni
                  szenvedélyét és annak ilyennemű bűnös megnyilatkozását, természetesen megpróbáltam
                  hatni lelkiismeretére és jellemére, sőt azt is kilátásba helyeztem, hogy a
                  pékinast felrúgom, kiflit és perecet pedig annyit adok, amennyit csak kíván. Janka
                  meghatóan bánkódott romlottságán, mert nagyon fínom érzéke volt a jó iránt, de
                  azért többször visszaesett a bűnbe és sohasem is tett ígéretet arra nézve, hogy
                  küzdeni fog ellene. Sőt egyszer, talán már egy év multával, igen komoly
                  kijelentést tett afelől, hogy szerinte a pékmesterség a legszebb foglalkozás a
                  világon és ő boldog lesz, ha a pékinas felszabadul és feleségül veszi őt.</p>
               <p>Miután nem akartam kis barátnőm érzelmeit a pékinassal szemben alkalmazandó durva
                  eszközökkel bántani, tekintélyes lelépési díjat fizettem a szemtelen fickónak,
                  hogy más helyen áruljon és eltűnjön Janka életéből. Olyan nehezen bírtam rá, hogy
                  a tenyerem viszketett tárgyalás közben, de a végén mégis engedett. Kisült, hogy
                  könnyen tehette: mint kiváló számtanistát, Bándi bácsi felszabadította a leckék
                  alól.</p>
               <p>Janka több mint két hétig gyászolta eltűnt szerelmesét, a reánézve annyira
                  jellemző mélyszívűséggel. Pedig koszorúval hordtam neki az édes vásárhelyi
                  perecet. De végre is nem én vigasztaltam meg, hanem egy kurtanadrágos, sápadt
                  negyedik gimnázista úri fiú, akivel a ligetben ismerkedett meg, labdázás közben s
                  aki krémes-bélest fizetett neki a fagylaldában. Ez a fiúcska jó sokáig verhetetlen
                  vetélytársam maradt, mert volt egy olyan kincse, amivel én, vaskos falusi medve,
                  nem rendelkeztem: ötféle betegséget hordozott s úgy csillogtatta őket Janka szemei
                  előtt, mint az érdemrendeket. Ötféle alapon csakhamar bekövetkező korai halálát
                  mindíg igen közeli dátumokra jósolta s előkelően, fínomul sóhajtozott, köhécselt.
                  Janka szívét elsodorta a részvét forró hulláma. Azt hiszem, le kellett győznie
                  ellenszenvét, ha pirosbarna arcomra, domború mellkasomra nézett. Ebben a
                  korszakban, tizenhárom-tizennégy éves korában a nő egyedüli, szent hivatásának a
                  beteg férj önfeláldozó ápolását tartotta, távolbanéző nagy szemekkel ábrándozott,
                  a sírról, melyen a hű hitvest megszakadt szívvel találják egy dértől csillogó őszi
                  hajnalon, miközben a sárga lomb között haldokló madárka énekel elhaló
                  csicsergéssel. Ebben az időben kezdett kibontakozni szavalási tehetsége, a maga
                  egész pompájában. A halál mesterkeze játszott fínomzengésű, könnyedénszálló és
                  emelkedő hangjának gazdag változatú húrjain, a halállal barátkozó beteg poéták
                  katalin-rózsa-illatú verseit lehelte bele a hallgatók lelkébe s az összes
                  egészséges diákokat magábaőrjítette.</p>
               <p>De a negyedik gimnazista gonosz szülei nem akartak belenyugodni fiok ötféle
                  halálos nyavalyájának egyikébe se s hétköznapi durvasággal orvosokat béreltek
                  fel, akik meggyógyították a szebb sorsra méltó ifjút. Egyszercsak kicsattanó piros
                  pofával, dagadtra hízlalva rontott a szerencsétlen Janka elé s úgy röfögött, mint
                  egy mészárosinas. Barátnőm a vállamon zokogta el megcsalatásának keserveit.
                  Egyúttal szíve mélyéig megbántva fordított hátat a halálnak és az összes
                  nyavalygós költőknek is, az én titkolt, de ujjongó örömömre.</p>
               <p>Tizenöt éves korában - tavaly - Janka felfedezte az élet örömeit, a honleányi
                  érzeményekben és a kollégyomi ifjúság majálisában. A hosszú, gyilkoló tél után
                  hirtelen rövid tavasz bomlott ki Erdély felett. A nagy Mikó Imre és barátai nem
                  hiába küzdöttek: az önkényuralom engedett. Az idegen, német és cseh hivatalnokok
                  piócaserege eltakarodott s vele kotródott a gaz magyarok falkája is. Kipróbált
                  hűségű magyar tisztviselők kerültek a Székházba, a Városházába, a Táblára,
                  mindenüvé. Vásárhely utcáin csupa magyarruhás ember feszített, pengő sarkantyúkkal
                  a rámás csizmákon, főkötős, pártás, nemzetiszínszalagos asszonyok, lányok
                  ringatták karcsú derekukat az abroncsos szoknyák felett s még a madarak is a
                  szabadságról énekeltek. Mikor Janka a majálison elszavalta Petőfi jeligéjét:
                  „Szabadság, szerelem”, a diákság olyan őrjöngésbe tört ki, hogy a nap szeme
                  megrebbent tőle az égen. Janka a magyar szabadságba lett szerelmes, a feje
                  búbjáig. Mintha csak most ébredne mély álmából, mindent tudni akart, ami születése
                  óta történt. Volt mit meséljek, de szívesen tettem, mert Janka a megható részeknél
                  a nyakamba borulva zokogott s a lelkesítő események hatása alatt forró csókokat
                  csókolt arcomra.</p>
               <p>Dávid bátyámék szenvedéseit is most ismerte meg és értette át egészen. Lángolt a
                  felháborodástól és odavolt a részvéttől.</p>
               <p>Mikor az új magyar alispán megnyitotta a törvényhatóság első magyarnyelvű gyűlését
                  a Székházban, a közönség karzatán, a hölgyek és az ifjúság koszorújában ott
                  szorongtunk Jankával mi is, együtt sírva és lelkesedve a tömeggel.</p>
               <p>A jegyző olvasni kezdte a törvényhatóság tagjainak névsorát. Egyszercsak
                  felhangzott ez a név: Kisgörgényi Biró Mihály.</p>
               <p>Egy szempillantásig dermedt csend... Aztán döbbenve és ámulva látom, hogy Janka
                  felugrik mellőlem s lángoló szemekkel kiáltja le a terem némaságába:</p>
               <p>- Meghalt!</p>
               <p>Odakaptam a kezéhez, hogy visszahúzzam, elnémítsam. De már ugyanabban a
                  lélegzetnyi minutumban mint az orkán, bömbölt fel a visszhang a terem minden
                  zugából, az összes jelenlevők ajakáról:</p>
               <p>- Meghalt!... Úgy van!... Meghalt!...</p>
               <p>S utána, a kezdeményező Janka felé fordulva, fergeteges tapsvihar töltötte be a
                  Székházat.</p>
               <p>Janka, szemeit lecsukva, lángoló és elfehéredő arccal hanyatlott vissza a székre.
                  A jegyző pedig, büszke mosollyal intve feléje, kemény, boldog kézvonással húzta át
                  a névsorban az élőhalott áruló nevét.</p>
               <p>Természetes, hogy ha volt még ifjú Vásárhelyen, aki Jankáért nem rajongott volna,
                  ettől a pillanattól kezdve az is odatartotta a szívét, hogy kegyeskedjék rálépni.
                  Virágcsokrok, levelek és versek özöne árasztotta el Bándi bácsi puritán hajlékát s
                  a jámbor férfiú majdnem megbolondult a dilemmában, hogy istenesen elpálcázza-e,
                  vagy össze-vissza csókolja féktelen lányát? Az örvényből Janka húzta ki, mivel
                  megelőzve őt, a nyakába borult s addig ölelte, csókolta, míg Ézsaiás bácsi a
                  szívére szorítva, könnyek között hebegte:</p>
               <p>- Méltó voltál a nevedre, Johanna!</p>
               <p>Janka tehát pártás, szalagos, virító magyar ruhát követelt ki magának, szavalt a
                  magyar szabadságról és táncolt a felszabadulás mámorában égő ifjú magyarokkal. A
                  szabadság iránti szerelme sokáig ott lebegett az összes diákok és jogászok felett,
                  méltó megtestesülésének közegét keresve. Töredezett vallomásaiból ítélve, többször
                  volt úgy, hogy már-már beleöltözik valamelyik szép-bajuszú, keménykarú s
                  forrószavú János vagy Pista atillájába. De én sasszemekkel figyeltem s
                  elégtétellel állapítottam meg, hogy az eszmény egyikben sem talált méltó
                  porhüvelyre. Janka szerelme égi szenvedély maradt. Talán, ha Petőfi hirtelen eléje
                  lép s kijelenti, hogy ingyen sem akar többé hallani hűtlen Juliskájáról...
                  Talán... De Petőfi nem jelentkezett, akárhányan erősítették is, hogy él s vissza
                  fog jönni.</p>
               <p>Eközben Janka tizenhat éves lett, az én gyötrelmes boldogságomra. Most is látom s
                  mindíg csak úgy látom őt, ebben az első igazi tavaszi pompájában, mint az először
                  virágzó almacsemetét.</p>
               <p>Lila is ilyenkorú volt, mikor megismertem. Szelíd liliomszépségét sohase
                  felejthetem el. De Lila egyszínű fehér virág volt egy fekete zárt szobában, én
                  pedig gyermek, aki tisztelettel néztem fel reá.</p>
               <p>Janka, nénjéhez hasonlítva, egy szép, halk, halvány ígéret sokszínű, gazdag
                  hangszerelésű, élettől duzzadó megvalósulása. Szőke hajának hullámaiban több a
                  színvetődés, szeme nagy kék tavából nemcsak szelíd szeretet árad, de
                  szenvedélyesebb örvénylések villanásai is cikáznak, arcának élénk, mozgékony
                  vonásai egész skáláját megszólaltatják az indulatoknak, s hangjának sokhúrú
                  hárfája híven kíséri ennek a nyugtalan és szeszélyes léleknek gyors változásait.
                  Legbeszédesebb mégis a termete és mozgása: hajlékony, rezzenő, röppenő, gyöngéd és
                  acélos, odaadó és keményen ellenálló együtt, mint a megfeszített íj húrja. És
                  Janka lelki, szellemi lénye uralkodik ezen a szép, üde testi szerszámon s ez adja
                  meg ellenállhatatlan varázsát. Még a haja szálaiban is lélek szikrázik s
                  karcsúujjú vékony kezei szinte hallható értelemmel beszélnek.</p>
               <p>Nem tudom, - gondolkoztam felőle sokszor, ebben az időben - mi lesz belőle s
                  milyen szerep vár reá az életben, hiszen ebben a korban egy nőre nem várhat
                  túlságosan változatos és magasrendű sors, a mi társadalmi rétegünkben, de azt
                  tudom, hogy Jankára nézve nem ez a külső lehetőség a fontos. Kerülhet ő akármilyen
                  kicsinyes világba s akármilyen szürke ember oldalára: világot fog teremteni maga
                  körül, ami változatos, izgalmas és teljes s aminek ő uralkodó királynője lesz,
                  betöltve egészen s betelve vele. Vannak lelkek s talán a legtöbb ilyen, akik csak
                  dús körülmények közt tudnak kibontakozni s megteljesedni. Janka azok közé
                  tartozik, akik minden környezetet dússá és kívánatossá tesznek maguk körül. Egész
                  valója azt sugározza, hogy az élet önmagáért van és sajátmagából ad értelmet
                  mindennek, ami környezi.</p>
               <p>Janka sohase lesz boldogtalan, mert önmagában kimeríthetetlen szórakozást és
                  tennivalót talál. Talán, mert nem egyoldalú, nem is mély és nem is következetes,
                  de viszont minden percnek és minden változatnak a legmélyét éli át, abban a
                  pillanatban, amikor a valóság megérinti szívét.</p>
               <p>Így láttam Jankát s így bölcselkedtem felőle, míg ő kacagott, vagy sírt,
                  haragudott vagy békült, szeretett vagy utált, ellágyult vagy megkeményedett,
                  hízelgett vagy parancsolt, gúnyolódott vagy engesztelt, egyszóval élt, élt,
                  élt...</p>
               <p>Így láttam, mert nem voltam gyermek, hanem nála sokkal idősebb fiatalember és
                  teljes szívemmel szerelmes belé.</p>
               <p>De most, hogy eléjetoppanunk a liget bejárójánál, kicsi cipellője hegyével
                  idegesen veregeti a földet s szeméből lesujtó villámok cikáznak elénk. Engem ez
                  boldoggá tesz, mert nyilvánvaló, hogy erősen várt rám s hogy rettentően unja
                  Gergely lapos vicceit és túlédes bókjait. Miért is félteném őt ettől a
                  mézberagadt, döngicsélő fekete légytől, mikor csak a vak nem látja, hogy Janka
                  mulat a szánalmas vergődésén? Gergely, Gergely, szegény boldogtalan, ha tudnád,
                  amit én tudok, hogy csak a hódító fegyvereit köszörüli rajtad ez a kegyetlen
                  amazon s még sok társadon ezután, egészen addig, amíg megérik rá, hogy egy komoly
                  férfit (mármint engem) tudjon méltányolni! De hát mindenhez idő kell s én
                  várhatok...</p>
               <p>- Már azt hittem, el is utaztatok! - kígyózott Janka haragos ajaka. - Igazán szép,
                  hogy nem feledkeztetek meg rólunk s nem hagytátok, hogy éhen haljunk a
                  várakozásban... Bár ami az éhhalált illeti, talán már késő... Lila-mama úgyse ad
                  ebédet, ha ilyen sokáig csavarogtunk...</p>
               <p>- Ne haragudj, kicsi Janka! - kérleltem, foglyul ejtve, alig nyujtott kezét. - A
                  professzoroktól búcsúztunk... Öregek tudod, s bőbeszédűek... És úgy nézz reánk,
                  kérlek, hogy két valódi végzett úrhoz van szerencséd... Itt a végbizonyítvány,
                  Janka! - s kikapva zsebemből, meglengettem előtte a drága papirost.</p>
               <p>- Istenem!... Mutassa, Áron bácsi! - rebbent fel Esztike nénje mellől.</p>
               <p>Ez a kis őzike bácsizott engem, mintha sok évvel lenne gyermekebb Jankánál. De hát
                  nem is egy esztendő különbsége látszott közöttük. Esztike szerényen meghúzódott
                  Janka diadalmasan kiviruló nagylánysága mögött. Csak halk kíséretül szegődött
                  melléje. Nem volt szavaló-képessége és nem szeretett táncolni sem. Ha Janka
                  oldalán látta az ember, jelentéktelen kis csitrinek tűnt. És főleg: Esztike sohase
                  volt bizalmas hozzám, nem avatott bele titkaiba, valószínűleg, mert nem is voltak
                  titkai.</p>
               <p>Lábujjhegyre állva, szelíd kandisággal igyekezett látni valamit az írásból. De
                  Janka hirtelen kinyujtotta kezét s elkapta előle, az ujjaim közül, arca elé húzta
                  és nagy buzgalommal belemerült. Esztike pirulva ereszkedett le a padra.</p>
               <p>Gábor megsajnálta:</p>
               <p>- Nesze, ez éppen olyan! - vigyorgott rá, odaadva neki a magáét.</p>
               <p>- Köszönöm! - rebegte Esztike s egy pillanatig úgy tett, mintha olvasná. Aztán
                  visszaadta.</p>
               <p>- Nagyszerű! - suttogta tisztelettel.</p>
               <p>- Igazán szép! - bólintott Janka is. - Köszönöm. Büszke vagyok rátok!... De most
                  csakugyan induljunk, mert Lila-mama tűzre rak!</p>
               <p>- Kegyed úgy tesz, Janka kisasszony, - nyerített fel Gergely - mintha komolyan
                  félne tisztelt nénjétől!</p>
               <p>- Ugyan! - toppantott Janka. - Ne tegye magát, Fehér úr!... Mintha nem tudnám,
                  hogy maga még nálam is jobban reszket tőle! Meg se mer mukkanni, ha előtte
                  áll...</p>
               <p>- Szó ami szó, - hebegte Gergely, sörényébe kapva - tisztelt nénje igen szigorú és
                  én nagyon respektálom... De ez csodálat, Janka kisasszony, csodálat és nem
                  félelem!</p>
               <p>- Hagyja csak! - nevetett Janka indulóban. - Még Gábor és Áron is félnek tőle! Nem
                  igaz?</p>
               <p>- Eltekintve attól, - meresztette szemét Gábor reánk - hogy én senkitől se félek,
                  azt tanácsolom, szedjük a peggyesünket, mert csakugyan papírgaluskát ebédelünk,
                  az asztal lábához kötve!...</p>
               <p>- Hogy lássátok: én nem félek Lila nénémtől, - hencegtem - magamra vállalom az
                  elkésés okozását. Elvégre végbizonyítványt csak egyszer kap az ember életében s az
                  ünnepi ebéd ilyenkor nem déli harangszóra találódik...</p>
               <p>- Na persze! - bökött oldalba Janka a napernyőjével. - Lila-mama kedvence könnyen
                  beszél! Te lehet, hogy kapsz valamit még, de amilyen kutyaszívű vagy, nekünk még a
                  csontból se adsz!... Ismerlek!</p>
               <p>- De Janka! - botránkozott meg Esztike. - Hogy beszélhetsz így Áron bácsiról?</p>
               <p>- Te csak tedd fel a kalapodat - villant rá Janka szeme húgára. - Nem szégyelled a
                  kezedben lógatni, nyílt utcán?</p>
               <p>- De mikor olyan meleg van! - sóhajtott Esztike, utálattal nézve a szóban forgó
                  kalapra.</p>
               <p>Janka gonoszul kacagott s Esztike lángbaborult arccal nyelte le könnyeit.</p>
               <p>- Megmondtam, dobd a tűzbe!... - mordult Gábor. - S te Janka, ne edd az életét
                  örökké Esztinek!... Te is utáltad, emlékezhetsz jól!</p>
               <p>Janka vállat rándított s előresietett Gergellyel. Mi Esztikét vettük közre.</p>
               <p>- Mi van ezzel a kalappal? - kérdeztem, látva, hogy a kislány mindjárt zokogni
                  kezd.</p>
               <p>- A Lila néném kelengyéjéből való ócska szörnyeteg! - mutatott rá Gábor. - Látod
                  azt az ostoba fehér lófarkot rajta?... Ahány fika meg inas van Vásárhelyt, mind
                  Eszti után röhög, ha a fején látja. Nyerítnek rá, meg nyihognak... Janka persze
                  hamarosan mást kunyorált magának, ezt meg Esztire hagyta... S ne adj’ Isten, hogy
                  Lila nénémet meg lehessen győzni: nevetségessé teszi a kislányt... Mit képzelsz!
                  - pillantott rám élesen, mint a kés, mikor egyszer megmondtam ezt neki. - A
                  menyasszonyi kelengyém legszebb darabja volt ez a nyári fejér lószőres kalap!...
                  Örüljön Eszti, hogy hordhatja!... Még asszonykorában is dicsekedhetik vele! Hogy
                  ma másfélét hordanak?... Elég szégyen, miket raknak a fejükre!... S különben is:
                  apánk nem lopja a pénzt, hogy újat vegyek a gyermeknek!... Ne búsulj, Eszti,
                  elpusztítom én, ha te nem mered!...</p>
               <p>- Igazán, - szepegte a kislány - elhiszem, hogy valamikor, Lila-mama
                  menyasszonykorában, szép lehetett!... És én nem is... nem is a kisfiúkért... meg
                  az inasokért... De már a nagy diákok is... csúfolnak érte!</p>
               <p>- Ejha! - gondoltam, végignézve rajta. - Ha már a nagy diákok is észreveszik,
                  akkor nem gyermek többé Esztike... S akkor csakugyan baj van a kalappal!...</p>
               <p>Baj is volt, meggyőződtem róla. Valami tűzoltó tán büszkén hordhatta volna
                  sisakul, a marha nagy lófarkával, de egy ilyen gyöngéd, bimbózó serdülőlányon kész
                  maskara!</p>
               <p>- Ne félj, Esztike, - simogattam meg a vállát - beszélek én Lila-mamáddal!</p>
               <p>- Ne, Áron bácsi, ne! - tiltakozott könyörgő szemekkel. - Lila-mamával nem lehet
                  ilyenről beszélni!... Aztán csak én hallok érte...</p>
               <p>Janka úgy loholt előttünk, hogy Gergely alig bírta kapdosni kurta lábait,
                  igyekezvén lépést tartani vele. A kapuban álltak még darabig, míg mi is odaértünk.
                  Janka bájosan mosolyogva mondott valamit Gergelynek, mikor kezétnyujtva neki,
                  kegyesen elbocsátotta. Az örmény részeg szemekkel, vigyorogva rohant el
                  mellettünk, még köszönni is elfelejtett.</p>
               <p>Mikor tömörödve bevonultunk a kapun, Bándi bátyánkat láttuk meg a tornácon
                  sétálva, hátratett kezekkel, látható izgalomban.</p>
               <p>A zajra felénk fordult s aggodalom és rosszalás ült a tekintetében.</p>
               <p>- Elkéstetek! - suttogta, felemelve mutatóujját. - Lilám bosszankodik!</p>
               <p>Megilletődve lépegettünk fel a tornácra, éspedig elől mi ketten Gáborral, hogy a
                  netáni villám mégis minket érjen. Janka közvetlenül mögöttünk jött,
                  összeszorított, elszánt szájjal. Esztike a rettentő kalapot az utolsó pillanatban
                  fejébe nyomva, a lófark árnyékába burkolózva, egy lépéssel hátrább szédelgett.</p>
               <p>Belülről, az ebédlőből fájdalmas, sértődött hang hallatszott:</p>
               <p>- Na, hozhatod azt a levest, Zsuzsi!... Megérkeztek s egyék meg úgy, amilyen
                  lett!</p>
               <p>Nagy elszánás ömlött végig rajtam. Intettem Bándi bátyámnak s kitörve a sorból,
                  nagy bátran betoppantam a szobába. Lesz, ami lesz!...</p>
               <p>- Megvan a végbizonyítvány, édes Lila néném! - rikkantottam túlzott lelkesedéssel.
                  - S csak én vagyok az oka egyedül, hogy ilyen későn érkeztünk!... Gábor eleget
                  döfködött, hogy siessünk, mert az ebéd tönkremegy... De én bolond, fűnek-fának
                  mutogattam a végbizonyítványomat!... Igazán, pofozzon meg, Lila néném, avval a
                  drága kezével!</p>
               <p>S ahogy ott ült makacs sértődöttségében a kanapén, már feléje is hajoltam,
                  elkaptam vékony, agyondolgozott eres kezét, megcsókoltam, aztán magamhoz ölelve,
                  félig felemeltem ültéből sovány, könnyű testét s megcsókolgattam hamuszínűre
                  bágyadt, egykor ragyogó hajának lesimított szálait.</p>
               <p>Lila arcomhoz emelte keskeny, csontokra tapadt vértelen arcát s szemeinek hideg
                  kék fénye mintha ellágyult volna egy kissé. Színtelen ajaka megvonaglott:</p>
               <p>- Hosszúlaskát metéltem a levesbe, én magam... csak a te kedvedért... S
                  elönthetjük a moslékba!</p>
               <p>- Elég disznyó vagyok én lelkem, megeszem mind, ne aggódjék s tudom, így is jobb a
                  király levesénél!... Igazán csak Jankát s Esztit sajnálom, hogy miattam várakoztak
                  a ligetben s odavoltak az aggodalomtól... Bocsásson meg most az egyszer, lelkem,
                  sze’ végbizonyítványt többet nem kapok!</p>
               <p>- Ej, ej, te nagy ember!... Te hízelgő! - futott át a régi mosoly kísérteti fénye
                  Lila merev szája szélén. - Hát megkaptad a végbizonyítványt?... Kész ember vagy,
                  Áronkám?... Dehogy haragszom!... Ki mondta, hogy haragszom?... Nem vagyok
                  kicsinyes, azt az egyet senki sem foghatja rám!... Megesszük az ebédet, amiért egy
                  cseppet elfőtt-elsült... Nem az ebéd a fő, no, ugye?... A fő az, hogy te kész
                  ember vagy!... Áronkám!... Kicsi, nagy Áronkám!...</p>
               <p>Száraz, hideg ajaka egy pillanatig az arcomon pihent, aztán vállamon éreztem
                  fejét, mely olyan furcsán, ijesztően könnyű, volt, mint egy halott árnyáé s fekete
                  atillámon egy könnycsepp fényes gyöngyszeme szaladt alá.</p>
               
            </div>
            <div type="chapter">
               <head>17.</head>
               <p>Ebéd után jódarabig ültünk még az asztal körül mert Bándi bátyánk először is
                  apróra kikérdezett záróvizsgáink felől s el kellett mondanunk neki Dósa
                  professzor tanácsát is jövőnkre vonatkozólag, a magunk gondolataival együtt. Ez
                  aztán szükségképpen átvitt a politikára, mivelhogy a fiatalok sorsának alakulása
                  nagy mértékben a közélet kibontakozásától függ.</p>
               <p>Persze hogy újra szóbakerült az úrbéri veszteségek kárpótlása, amit az osztrák
                  kormányzat tíz esztendeig húzott-halasztott s csak 61-ben zárt le, állítólag sok
                  magyar nagyúrnak hasznára, de nekünk, kicsi székely nemeseknek bizony csak
                  megnyomorítására. Szegény apám, ha élne, milyen szép cifrákat káromkodna rajta,
                  hogy a volt oláh jobbágyai úgy szólva ingyen ülnek, most már végleg, benne a
                  telkekben s a kártérítésen, amíg kézen közön leszámolták, néhány pár csizmát ha
                  vehettünk volna. De a Gábor apja is ezen fulladozik Madarason s most már azért se
                  akar többet kibújni a vackából, hogy, amint dörmögi, minden jobbágyból cseperedett
                  firkász szembe ne röhögje. Nó, a kataszteri földmérés legalább az oláhoknak is
                  megszurkálta a máját s lázongtak ellene, gyujtogatva, verekedve. Jancu volt a
                  védőügyvédjük, de ellene fordult a „hálás” hatalom, vasraverték, felpofozták, abba
                  őrült bele s a hegyeken furulyázva lézengett, amíg el nem veszett valahol.</p>
               <p>Micsoda idők voltak ezek, hosszú kilenc esztendő hullámain! A halott magyar lélek
                  ébresztgetésének s az ébredőt újra és újra a sírba visszataszító zsarnokságnak
                  küzdelmei! De 1859-et, Solferino évét soha se fogjuk elfelejteni!... Az osztrák
                  sas megtépett tollaival kénytelen volt visszahúzni kettős gonosz csőrét, amivel a
                  szívünket marcangolta s a magyar öntudat nagy lélegzettel emelte fel fejét. Mi is
                  ott voltunk Gáborral a vásárhelyi diákküldöttségben Kolozsvárt, az Erdélyi Múzeum
                  megnyitó ünnepségein, ahol magyarországi urak ölelkeztek az erdélyi mágnásokkal s
                  mi fáklyásmenettel tiszteltük a nagy Mikó Imre grófot.</p>
               <p>1861 rövid, boldog tavaszáról már emlékeztem... De nem sokáig tartott. Az októberi
                  diploma kudarcára jött a pátens, az engedékenységre a megtorlás. Mikó után
                  Crenneville és Nádasdy, a derék magyar tisztviselők helyébe a bérenc-magyarok
                  falkája s a gonosz terv, hogy Erdélyt beolvasszák a birodalomba s kiszúrják a
                  szemünket egy-két tanácsossal, aki majd Bécsben kushad s fejetbólint a birodalmi
                  tanácsban. Nemcsak nekünk, de szásznak, oláhnak se kell ez, mégse fogunk össze,
                  mindenik magának akarja Erdélyt megint!... S most, ebben az 1863-ik esztendőben
                  már harmadszor választják meg a magyarok igazi képviselőiket, akik harmadszor nem
                  mennek el a szebeni országgyűlésre, hogy Erdély eladására, vérünk elárulására
                  szavazzanak... Nem, mert odaátról, a nagy magyar síkságról Deák Ferenc tekintetes
                  úr izenetét hozza a szél: ne engedjetek, tartsatok ki, álljatok ellent, Erdély
                  úniója Magyarországgal szent és örök!</p>
               <p>Minden megelevenedik beszélgetésünkben s lázongunk, lelkesedünk. Bándi bátyánk azt
                  a tanulságot vonja le, hogy e bizonytalan időben csakugyan legjobb lesz Enyedre
                  mennünk, a teológiára, az erdélyi magyarság apostolaiul képeztetni... Mert az
                  állam kenyere tán zsírosabb, mint az Istené, s lehet, hogy az Isten kenyér
                  dolgában nem kényezteti el a szolgáit, de a függetlenség mindennél többet ér s a
                  népet tanítani, magyarnak megőrizni s a hittel vigasztalni az a szent munka,
                  amelyik a jövendőt építi...</p>
               <p>E magasztos eszmék hevületében Bándi bátyánk immár harmadszor készül megtömni
                  pipáját, mikor véletlenül Lila szigorú szemével találkozik kigyúlt tekintete s
                  megzavarodva ejti le a vigasztaló füstvetés szerszámát.</p>
               <p>- Édesapámnak le kell pihennie! - jelenti ki Lila a legfelsőbb ítéletet. - A
                  párnát odakészítettem a benyílóba, a kanapéra...</p>
               <p>Bándi bátyánk elpirul, egészségünkre kívánja az ebédet, engedelmesen felemelkedik,
                  Lilához lépeget s megcsókolja homlokát:</p>
               <p>- Köszönöm a jó ebédet, Lilám, s ne haragudj, hogy elfeledkeztem kicsit
                  magamról...</p>
               <p>Lila bólint s Gáborhoz fordul:</p>
               <p>- Te, Gábor, a tornác asztalán megtalálod a papirost, téntát, pennát, amit
                  kitettem neked... Eredj, írj rögtön szép levelet haza, hogy édesapádék ne
                  aggódjanak a vizsgáid miatt s tudják meg, hogy kész vagy... Igen, most írd meg.
                  Tudom, tudom, hazaméssz, de abba még egy hét is beletelik, én pedig este küldöm a
                  szekeret Madarasra, gabonáért... Reggelre megkapják... Hát csak eredj, ha most nem
                  fogsz hozzá, sohase írod meg...</p>
               <p>Gábor morog, de engedelmeskedik s lusta lajhárléptekkel cammog kifelé.</p>
               <p>Most Janka következik s már előre megmerevítette arcát, úgy fogadja a
                  parancsot:</p>
               <p>- Vesd le a szép ruhádat, Janka, s öltözz át gyorsan. A nagy kötény ott van a
                  szegen, a nyári konyhában... S halommal a hámozni való kajszibarack, mind ott
                  lágyul, fonnyad, mert neked fontosabb a flángérozás... Majd a főzéshez kimegyek...
                  Indulj!...</p>
               <p>Janka mintha mondani akarna valamit, a szája kissé szétnyílik... De nyel egyet s
                  felvágja a fejét. Kényszeredetten ránkmosolyog s már nincs is a szobában.</p>
               <p>Esztike nem vár szót, ugrik s csak az ajtóból bólint vissza, mint aki előre tudja
                  a dolgát.</p>
               <p>- Szaggasd a tésztáját ügyesen - szól utána Lila. - Siess, már reggel
                  dagasztottam. S Zsuzsi hevítsen... És mielőtt bevetnétek, jól ügyeld meg, el ne
                  piszmogja a dolgot...</p>
               <p>- A vakaró az enyém lesz! - kiáltottam Eszti után.</p>
               <p>A kislány visszafordult a küszöbről s felragyogó szemmel mosolygott rám:</p>
               <p>- Igenis, Áron bácsi!...</p>
               <p>Jankához mérve, semmiség. De a fitos orrocskája s furcsa tatárszeme igazán bájossá
                  teszi...</p>
               <p>- Én mit csináljak, Lila néném? - kérdeztem gyámoltalanul, mikor ketten
                  maradtunk.</p>
               <p>Lila gyors kézzel szedte el az asztalt s közben odaszólt:</p>
               <p>- Te velem jössz a szobámba, Áronkám. Valamit akarok adni neked, a mai nap
                  emlékére... mint kész férfinak.</p>
               <p>Mi lehet az? - elmélkedtem, miközben ő jött és ment, mint vékony, suhanó árnyék s
                  csodálatos gyorsasággal rendet teremtett az ebédlőben... Mindíg serény volt Lila,
                  régen is. De ez a tulajdonsága a múló évekkel csak növekedett s most már szinte
                  félelmes. Mintha önmagát űzné, ostorozná, hajnaltól éjszakáig rohan s hajnalban
                  már ismét ide-oda cikázik, szobákat takarít, konyhában dolgozik, kertben hajladoz,
                  mindenkit kerget, soha nem pihen. S ha itthon elfogy a dolga, rémülten szekerezik
                  Madarasra, ahol Bándi bátyánk néhány évvel ezelőtt szép kis birtokot szerzett, azt
                  is a Lila takarékossága, okossága s szorgalma folytán megtakarított forintokból és
                  ott riogatja a béreseket, napszámosokat, pásztorokat, kocsisokat. Nem csoda, hogy
                  ilyen ösztövér lett, hogy gyönyörű termete csontossá, lapossá sorvadt s gyöngéd
                  vonásai a lefogyott arcban megkeményedtek, szigorúakká váltak. Igen, megértem a
                  szemét is, csak keservesen sajnálom... Akinek örökké munkán, cseléden jár a
                  tekintete, nem maradhat szelídnézésű, nem őrizheti meg azt az édes, mennyei
                  sugárzást, amely Lila ifjú szemeinek kékségéből áradt valaha...</p>
               <p>Igazat kell adnom Lilának abban is, ahogy az édesapjával és a húgaival bánik.
                  Bándi bácsi, akármilyen tisztelt és kiváló ember, ötvenöt éves korára is csak
                  gyermek maradt sok mindenben, főleg a saját magára való gondviselést tekintve.
                  Minél több tisztséget ruházott reá az eklézsia és a város, ő annál kevesebbet
                  törődhetett önmagával és házával.</p>
               <p>Bándi bácsit a közbizalom arra ítélte, hogy a mások családi bajaival törődjön s
                  galamblelkét szennyes válópörök gyötörjék, mert tíz esztendeje ő az egyházmegyei
                  házassági törvényszék ügyésze. S hogy legyen valami vigasztalása is,
                  megválasztották a Gecse Dániel orvos által alapított „emberbaráti intézet”
                  pénztárosává, mint „ismert becsületességű és cautionális férfiút”, amiért tisztes
                  fizetést is kap. De a háború miatt szinte megsemmisült tőke újjáteremtése,
                  biztosíték mellett való gyümölcsöztetése és elszámolása úgy megterhelik szegény
                  fejét, hogy még álmában is csupa számokat lát. A munka terhe elől új munkába
                  menekül a jó ember: olvasókört alapított tanítótársai számára, aminek elnöke és
                  könyvtárosa is, új iskolaépület emelésében fáradozott a régi, rozzant,
                  egészségtelen viskó helyébe, majd temetkezési segélyegyletet tervelt ki és
                  valósított meg szegény tisztviselőknek s annak is jegyzője, pénztárosa,
                  mindenese.</p>
               <p>Lila nélkül igazán elfelejtene még enni is, nemhogy pihenni s vigyázni az
                  egészségére. És mert legalább otthon csendre, békére vágyik, nem szereti a
                  szemrehányást, éles hangot, panaszt: megszokta, hogy engedelmeskedjék Lila minden
                  akaratának s ráhagyta a gondolkozást, törődést a maga s a család dolgaiban. Így
                  aztán Lila lett a ház ura s ezzel a hatalmával korlátlanul élt is, de mindenki
                  javára, ha kicsit zsarnokilag s keményen is. Jankának igazán szüksége van arra,
                  hogy szenvedélyes, szeszélyes természetét féken tartsa a szigorú szeretet, Esztike
                  pedig még olyan gyermek, akinek jótétemény a dirigáltatás.</p>
               <p>Így van ez, így, nagyon belátom... Csak néha azon töprengek: kár, hogy a régi Lila
                  áldozatául esett a kötelesség mániájának s az önfeláldozás tüzében olyan keménnyé
                  edződött, mint az égetett karó. Élt, hegyet kapott egykori lágy madárhangja is...
                  hiába, fuvolázva nem lehet parancsolni. Bizony, a régi Lila nincs többé, de hiszen
                  magam se vagyok már a régi kisfiú s ostobaság tőlem, hogy vissza akarom fordítani
                  az idő kerekét. Elvégre Lila már harmincegy esztendős, szürkülő hajú
                  vénkisasszony... s ki tehet róla, hogy tizenegy esztendővel ezelőtt elmaradt az
                  esküvője?</p>
               <p>- No, jere! - int nekem s előttem megy kis szobájának féltve őrzött, mindenki elől
                  elzárt szentélyébe, amelyet mindíg maga tart rendben s kulcsát az övére erősített
                  karikában hordja. Én is most lépek be ide először s borzongva érzem át a kivételes
                  megtiszteltetés nagyságát.</p>
               <p>Döbbenve nézek körül s hirtelen rám szakad valami forró részvét s fájdalom.
                  Csaknem eltántorodom, ahogy egyszerre belepillantok Lila mostani életének titkába.
                  Sírbolt ez a szoba, halott lakik benne. Semmi, semmi nem enyhíti a sivárságát,
                  egyetlen kézimunka, virág vagy dísz nem lehelli az élet melegét benne. Csupasz
                  meszelt falak, szőnyegtelen súrolt padló, keskeny vaságyon durva lepedővel takart
                  kemény szalmazsák. Egy régi fekete szekrény s egy kopott fiókos asztal, merevhátú
                  székkel, tükörtelen mosdóállvány... Ennyi az egész... A fal halotti síkján, az ágy
                  felett az az egyetlen kép, a Dávid régi arca csak fájdalmasabbá teszi a látványt.
                  Igen, most már tudom. Ha éjszaka bepillanthatnék ide, megláthatnám a régi,
                  gyönyörű fiatal menyasszonyt, halottaságyán, amelyre hosszú évekkel ezelőtt, mikor
                  a szíve megszakadt, kinyújtóztatták. Az, aki kilép innen s nyughatatlanul bolyong,
                  élesen kiáltoz és kétségbeesetten dolgozik, csak egy kísértet...</p>
               <p>Kicsit összeszedtem magamat, míg Lila az asztalhoz ül s kulccsal nyitott fiókjában
                  keresgél... Lehetőleg nyugodt arccal állok meg mellette.</p>
               <p>Nem néz reám, miközben leveleket vesz ki s rakosgat egymásra, csak maga elé
                  suttog, mintha egyedül volna:</p>
               <p>- 1854. május 7. Pardubitz...</p>
               <p>A levelet gyors kézzel teszi félre... De én jól ismerem s végigszalad rajtam az
                  emlékezés. Ez volt Dávid búcsúlevele, vagy minek is nevezzem? Sok tekintetben ma
                  sem értem meg egészen, mi és miért történt?... Azt se tudom, hogy jutott el ez a
                  levél, valamikor azon a nyáron, Lilához? Talán az a cseh ember találta módját,
                  akiről a levél is megemlékezik, hogy tizenhat évig volt pincér Magyarországon s
                  hogy segített Dávidnak a szökésben.</p>
               <p>De miért szökött meg Dávid? Hiszen nem remélhette, hogy ezen a módon hamarabb
                  hazakerülhet! Hiszen tudta, hogy ezzel eljátszotta a kegyelem minden
                  lehetőségét... Vagy már nem bírta tovább a ráváró tíz esztendei börtön
                  lidércnyomását? Vagy az a lehetőség zavarta meg, hogy híres énekes lehet
                  külföldön? Vagy az a nő? Nem, nem, ezt nem akarom és sohase is fogom elhinni! Deák
                  Farkas, mikor 57-ben kegyelmet kapott s hazakerült, nekem elmondta a dolgot, s
                  rámbízta, hogy annyit mondjak el belőle Lilának, amennyit jónak látok... S mikor
                  elmondta, nem titkolta, hogy ő is, társai is haraggal és megvetéssel gondolnak
                  Dávidra, éppen Liláért... Mert ők azt hiszik, hogy Dávid a nőért szökött meg, az a
                  rosszféle személy bolondította magába s lopta át a határon, a havasok között...
                  Azt még elfelejtenék, hogy Dávid szökéséért nekik is súlyosabb lett a sorsuk a
                  további úton, Josefstadtig, de azt soha, hogy Lila vőlegénye hűtelen lett s egy
                  kifestett rongyért hátat fordított multnak, becsületnek, családnak, mindennek!</p>
               <p>Dávid ebben a levélben azt írta, hogy egy világjáró művész-társulattal hozta őt
                  össze a sorsa... s ő ebben Isten ujját látja... Hallották énekelni egy hegyen levő
                  vendéglőben s módját találták, hogy felhívják: csatlakozzék hozzájuk, ők
                  megszöktetik éjszaka s reggelre már túl lesznek a határon... Európa minden
                  városában körülhordozzák s műsorukban hírt, dicsőséget, vagyont szerezhet
                  énekével... S akkor, nemsokára, Lila utána jöhet, írta Dávid, együtt fogják látni
                  a világot, együtt fognak valahol boldogságban letelepedni s egyszer majd
                  hazajönni, mikor jobb idő lesz! Isten szabadulásul adta neki a tehetséget s hogy
                  lökhetné el magától ezt a csoda-alkalmat? Hogy tudná most a börtönt választani,
                  rettentő tíz esztendőre, mialatt Lila otthon elsorvad?... legyen, aminek lennie
                  kell: ő megpróbálja. Ha sikerül, élet, boldogság, dicsőség vár reá s Lilára... S
                  ha nem? Akkor is jobb a halál... Akkor az Isten trónja előtt várlak, édes
                  egyetlenem!</p>
               <p>Ez volt a levélben... De Deák Farkas másként mondta el... Igaz, csakugyan kivitte
                  őket a kísérőjük, egy tisztességes és kedves fiatal hadnagy, abba a vendéglőbe, a
                  város feletti szép hegytetőre... Mintha a barátai és nem a foglyai lennének... Ők
                  nem is éltek volna vissza a világért se a bizalmával, mint becsületes magyar
                  úriemberek... Csak Dávid tette meg ezt! S miért? A vak is láthatta, hogy csavargó
                  komédiások azok, akik ott egy asztalnál, ettek-ittak s egy kifestett szőke lány,
                  közülök, énekkel mulattatta a közönséget... Igaz, gyönyörű hangja volt s maga is
                  rendkívül szemrevaló... Mit tagadná, annyi börtön s nyomorúság után ők is, mint
                  férfiak, éhes szemmel pillantgattak reá... Megérthető... De Dávid az első perctől
                  kezdve valósággal beléveszett... Ivott, ivott s bámulta... Hamarosan kapatos lett
                  az italtól s a nőtől, aki persze észrevette a csodálatát s folyton neki énekelt,
                  olvadó tekintettel, szemérmetlenül kapcsolódva a szemeibe. Nem felejtem el
                  Dávidnak, - mondta Deák Farkas - hogy részegségében nem átallotta a nő felé
                  suttogni: Lila! Lila!... S azzal a rosszfélével így összehasonlítani a tiszta,
                  szomorú mennyasszonyát! Pedig csak afféle, egészen külsőleges hasonlóságról
                  lehetett szó, mint egy angyal s egy boszorkány között... Aztán Dávid énekelni
                  kezdett... s mindenki elhallgatott ott a vendéglőben... Még a lélekzetüket is
                  visszafojtották. Hiszen mindíg gyönyörű volt a hangja, lelkéből fakadó
                  szenvedélye... hányszor vigasztalt meg minket is! De akkor maga az ördög muzsikált
                  belőle, olyan megejtő varázzsal, hogy a magyar nótára zokogtak a vadidegen emberek
                  s annak a leánynak végigcsordult a könny a két orcáján, nem is törülte le...
                  Hadnagyunk, azt hiszem, odaadta volna a jövőjét s szívesen bujt volna helyettünk
                  a börtönbe, úgy megszánt s úgy lelkesült a magyarokért... Persze, mi is
                  elfeledkeztünk magunkról, csakhamar együtt ültünk a városiakkal s a komédiásokkal,
                  az összetolt asztalok körül s ölelgettek, itattak, volt, aki még a császárt is
                  szidni kezdte... Az a leány hová ülhetett volna, ha nem Dávid mellé? S aztán,
                  ködlő szemekkel láttam, hogy bujnak össze s suttognak hosszasan, izgatottan! Majd,
                  amíg Dávid megint énekelt, a leány társaival súgott-búgott, hol egyikkel, hol
                  másikkal húzódott a sarokba... Mit cifrázzam tovább? Hadnagyunk, szegény, elázott
                  s nem is vette észre, mikor a leány kilopódzott a teremből s nemsokára Dávid is
                  utánaódalgott... Engem Horváth Gazsi figyelmeztetett reá, oldalba lökvén... Azt
                  gondoltuk, amit ilyen állapotban gondol az ember, ha egy férfi s egy nő együtt
                  eltűnik. Rosszaltuk bizonyosan, de arról távolról se mertünk még csak álmodni se,
                  ami történt... Valamikor, hajnali szürkületben, hadnagyunkat s egymást
                  támogatva, botorkáltunk le a hegyről, a kaszárnyába... Egyik-másik olykor meg is
                  kérdezte: Dávid hol van? S Gazsi kacagva dadogta, hogy puhán fekszik, majd
                  felébred s utánunk jő... De sohase jött többé utánunk, eltűnt örökre...
                  Megszökött, gyalázatosan...</p>
               <p>Azt hiszem, természetes, hogy mentségeket kerestem magamban Dávid bátyám tettére.
                  Deák Farkast egyoldalú, elfogult, megkeseredett embernek ítéltem, akit az
                  elszenvedett börtön keménnyé és iriggyé tett szerencsésen szabadult társa ellen...
                  Szerencsésen szabadult, de fájdalom, szerencsétlenné lett társa ellen... Lilának
                  nem szóltam semmit arról a nőről... miért is? Elmélkedve felette, bizonyossá vált
                  előttem, hogy Dávidnak Lila iránti szerelme nem változott, sőt hogy ez a szerelem
                  vitte a szökésbe is... Azt nem bírta elviselni, hogy Lila itthon elsorvadjon s
                  felcsillant előtte, hogy így talán egymásé lehetnek. S nekem sokat és egészen mást
                  mondott az is, amit Farkas annak a leánynak Lilához való hasonlóságáról ejtett el,
                  olyan terhelően Dávidra nézve. Talán éppen ez súgta szegénynek, hogy isteni
                  intelem hívja... És hogy a dicsőség szele is megcsapta a szívét? Ezt igazán meg
                  tudom érteni, mert valóban nagy tehetséget érzett magában halálraítélve.</p>
               <p>Lilára néztem s meglepetten láttam, hogy különös mosollyal hajol egy levél fölé,
                  melynek két lapja között színehagyott, préselt rózsák porladoztak.</p>
               <p>- Bécsbe sohase juthattam el - mormogja, félretéve. - A gróf nagyon sajnálta, hogy
                  így történt... Sohase voltam hiú... De akkoriban, tudom, igazán csinos voltam...
                  Tetszettem neki, biztos... Emlékszel?... Ezeket a rózsákat itt hagyta volt, mikor
                  utoljára láttam. Mikor búcsútvett tőlem, a viszontlátásra, Bécsben!...</p>
               <p>Rámnéz, hervadt arcán valami, kicsit ijesztő torzulással:</p>
               <p>- Ki tudja?... Talán...</p>
               <p>Tekintetemet a földre szegzem s ő tovább forgatja a leveleket...</p>
               <p>- Brüsszel, 1858... - hallom a suttogását.</p>
               <p>Igen, ez Horváth Mihály úr levele, emlékszem reá. Franciaországon, Svájcon,
                  Olaszországon keresztül jutott ide, császári seregbe sorozott, szabadságos,
                  vásárhelyi katona hozta.</p>
               <p>Deák Farkas beszámolójától eltekintve, négy év alatt ez volt az egyetlen hírünk
                  Dávidról... Brüsszelbe vetődött s felkereste ott Horváth Mihályt. A nagyszívű,
                  kedves úr erről a találkozásról írt Lilának, emlékezvén Bándi bátyánkra
                  Debrecenből.</p>
               <p>Miért nem Dávid maga írt? S miért nem írt már ezelőtt is, valahogy? Lila nem tette
                  fel ezt a kérdést, legalább hangosan nem, se ekkor, se azelőtt. Hogy a múló évek
                  alatt megőrizte-e bizalmát, reménykedését Dávid pályájának sikere és a neki tett
                  ígérete iránt, azt is a szívébe rejtette. Talán abból gondolhatom, hogy legalább
                  egy ideig igen, mert a kollégyom könyvtárából sokáig hordoztam neki, kérésére, a
                  külföldi országokról szóló könyveket és térképeket... De aztán abbahagyta azt
                  is... Sok dolga volt a házzal, birtokkal s ő még többet csinált belőle.</p>
               <p>Horváth Mihály igazi nagyúri fínomsággal írt neki, gyöngéden vigyázva, hogy
                  sebeket ne tépjen s ne üssön... Inkább a sorok közül lehetett olvasni, mint a
                  szavakból. Én sokat töprengtem ezen a levélen és sokat olvastam ki belőle,
                  magamnak. Lila is? Nem mondta soha...</p>
               <p>Úgy állapítottam meg, hogy Horváth Mihály szerint Dávid nem szerencsés társaságban
                  próbálkozott a tehetségével. Nem jutott előkelő közönség elé, hanem csak külvárosi
                  mulatók, krajcáros hallgatók szórakozóhelyeire. Horváth Mihálynál egyedül járt s
                  azt mondta, hogy elszakadt attól a trupptól, amelyik nem volt méltó hozzá s
                  kiuzsorázta. Szeretne kivergődni a világosságra, szeretne, ha még nem késő,
                  tanulni s igazi művésszé válni... És szeretne végre annyit keresni, hogy a
                  menyasszonyát becsülettel kihívhassa és elvehesse... Ő, Horváth Mihály, azt vélte,
                  hogy Dávidnak Párizsba kellene menni, ott ismer olyan embert, aki megítélheti,
                  mit lehet még csinálni a hangjával, ami bizony már, nem csoda, többé nem egy
                  gyermek hajlítható képessége... Levelet adott neki Párizsban élő magyar barátaihoz
                  s tehetségéhez képest némi csekély pénzt is... Ígérete szerint beszámol ezekről
                  Lilának, mert Dávid nem akar addig írni, amíg azt nem írhatja: jöjj. S ezért csak
                  becsülni lehet. Egyebekben úgy találta, hogy nyugodtabb életmód mellett
                  visszanyerheti ruganyosságát, életkedvét, mert hiszen alapjábanvéve egészséges és
                  erős ember.</p>
               <p>Lila összehúzott szemekkel pillant még egyszer a sorokra s félretolja kezével a
                  levelet.</p>
               <p>Még egy levél zörren meg ujjai közt. 1861-ből való, több mint két éve, az utolsó.
                  Londoni bélyegző van rajta. Nem ismerem. Nem tudom, ki írta. Lila nem mutatta
                  meg.</p>
               <p>- Egyszer majd!... - suttogja felém most is. - Már nem sürgős!... Na itt van! -
                  teszi hozzá, kiemelve a fiókból a fekete vászonfedelű, vaskos könyvecskét, Dávid
                  naplóját. - Ezt akarom neked adni, Áron, a mai nap emlékére... Úgy gondolom, nálad
                  a helye ezentúl, mint az Ernyei-család fejénél. Én már sokszor elolvastam s tudom.
                  Mint histórikust is, téged érdekel... Csak egy kérésem van: sohase beszélj nekem
                  róla!</p>
               <p>Átvettem a könyvecskét, s már éppen meg akartam köszönni, mikor az udvarról nagy
                  sikoltozás, kiabálás hangzott be.</p>
               <p>Lila összevonta szemöldökét, becsapta a fiókot, ráfordította a kulcsot s mereven
                  felállt:</p>
               <p>- Menjünk! - mondta, maga előtt engedve ki az ajtón, amit szintén bezárt.</p>
               <p>Egy pillanat mulva már a tornácról hallottam sivítását:</p>
               <p>- Mit csináltatok, Eszti?</p>
               <p>Utána léptem. A sütőkemence felől fekete füst gomolyodott szét az udvaron s
                  irtózatos bűz csapta meg orromat. Kovácsműhelyben érezni ilyent, az égett
                  patáktól.</p>
               <p>Zsuzsi sikoltozva ugrált a füstben s Esztike kötényébe rejtve arcát, zokogva
                  szédelgett felénk.</p>
               <p>- Odaégettétek a kenyereket?! - kiáltott rá Lila villogó szemekkel.</p>
               <p>De erre már Gábor felelt, aki köhécselve s vigyorogva tántorgott elő a
                  bűzfelhőből:</p>
               <p>- Még be se vetették... Csak hevítettek... S én segítettem...</p>
               <p>- Na és?</p>
               <p>- Hát az úgy volt, - tikogott Gábor - hogy befejezvén a levelet, arrafelé
                  lődörögtem, hogy lássam, ért-e Eszti a hevítéshez?... De mivel irtóztató meleg
                  volt s gondoltam, ott még forróbb lesz, felkaptam innen a tornácfájáról az Eszti
                  szépséges kalapját, amit itt hagyott ebéd előtt s azzal legyeztem magam...
                  Bocsánatot kérek!</p>
               <p>- Nem értem! - lihegte Lila elsötétült arccal. De láttam, hogy már nagyon is érti
                  s tudja, mit szimatol a pokoli bűzben.</p>
               <p>- Sajnálom! - ingatta fejét Gábor, szemeit meregetve. - Segíteni akartam neki...
                  Szalmát nyaláboltam fel, hogy a kemencébe toljam s e közben... hát igaz, ostobaság
                  volt... a szalmával együtt valahogy a kalap is a tűzbe került, a fene egye meg,
                  milyen büdös!</p>
               <p>- Nem tehetek róla, Lila mama!... Nem tehetek róla!... - szepegett Esztike, oldalt
                  állva, az árnyékomba.</p>
               <p>Csengő, ördögi kacagás hangzott fel. Csak most vettük észre Jankát, a nyári konyha
                  ajtójában, nagy, foltos kötényében, hámozókéssel az egyik kezében, míg a másikról
                  a barackmaszatot rázogatta. S kacagott, szíve csordultából...</p>
               <p>Bándi bácsi szemeit dörzsölve, borzolt, deres hajával riadtan dugta ki fejét
                  hálószobája ablakán. A szája tátva maradt.</p>
               <p>Lila megsemmisítő tekintettel mérte végig Gábort és Esztit.</p>
               <p>- Hazudtok! - sziszegte. - Akartátok!</p>
               <p>Egy lépést tett Eszti felé s a keze megrándult.</p>
               <p>A leányka kétségbeesetten kapaszkodott a karomba. Közéjük álltam, Lila elé:</p>
               <p>- Édes Lila néném!...</p>
               <p>Gábor nem bírta tovább, kipukkant belőle a kacagás, mint a lefojtott must dugója.
                  Odatolta szeplős képét Lilához:</p>
               <p>- Engem vágjon pofon, Lila néném! Hazudtam hát! De a kalapon többet nem röhög
                  senki!</p>
               <p>Lila reszketett, a foga megcsikordult. Hirtelen toppantott, nagyot nyelt s remegő
                  bordákkal győzve le dühét, rekedten kiáltotta:</p>
               <p>- Nem vagyok kicsinyes, azt az egyet senki sem mondhatja!</p>
               <p>Megfordult s mint a forgószél, besüvített a szobába.</p>
               <p>Mindenki megkönnyebbülten lélekzett fel. Bándi bácsi hálatelt pillantást vetett az
                  alkonyodó égre. Janka behajította a hámozókést a konyhába, kötényét letépte s
                  utánarepítette, a kúthoz szaladt, kezet mosott s felénk trillázta:</p>
               <p>- Megyek öltözni, aztán sétálunk!</p>
               <p>Esztike iramodott vissza a kemencéhez, helyrehozni a bajt a kenyerek körül.</p>
               <p>A bűz is elvégezvén dolgát, udvariasan áthúzódott a szomszéd telkére.</p>
               <p>Gábor pedig diadalmasan nyerítve, engem vágott hátba:</p>
               <p>- Nó, komám, nem leng több lófarkas zászló a keresztyén szűz bástyája felett!</p>
               <p>Igaz, hogy Lila egyetlen szót se szólt többet ezen az estén, egyikünkhöz se. Némán
                  tette apja elé a ház büszkeségét, a réztalpas fotogén-lámpát, Bándi bátyánk
                  testtévált jóslatát. Az új és veszedelmes találmány kezelését az öreg úr magának
                  tartotta fenn. Azt csak ő gyujthatta meg, senki más. Ez a művelet volt háziúri
                  hatalmának egyetlen ténye és szimboluma, az áhítattal körülállók hódolata
                  közt.</p>
               <p>Lila a vacsora alatt se mukkant meg s asztalbontás után azonnal bezárkózott titkos
                  koporsójába.</p>
               <p>Merengve néztem utána s elképzeltem, ahogy a durva takaró alatt vézna tagjai
                  kitelnek, szürkülő haja aranyhullámot vet s arca édes mosolyra kerekedik. A képből
                  pedig feléjehajlik fiatal vőlegénye s a halottak ajka örök csókban forr össze.</p>
               <p>- Kin ábrándozol, Áron? - rezzentett fel Janka csúfolkodó kacagása s szépséges
                  szemei, üde, piros szája megdobbantották szívemet. - Ha van valakid, remélem,
                  először nekem vallod be!</p>
               <p>Igen, gondoltam, először feltétlenül neki fogom bevallani.</p>
               <p>Néhány nap mulva, miután a kollégyomban lévő cókmókomat összeszedtem és Bándiékhoz
                  szállítottam, hogy majd onnan Gerlédre vitessem, Gáborral én is kiszekereztem
                  Madarasra, kipihenni a tanulópálya fáradalmait.</p>
               <p>A Mezőség hullámzó dombtengerében rejtőzött a falu, távolról sem olyan regényes
                  fekvésű, mint Gerléd, de jóval nagyobb.</p>
               <p>Gáborék kúriája ellenben testvére volt a miénknek s úgy otthon találtam benne
                  magamat, akár a szülői házban.</p>
               <p>A két család gazdasági viszonyai, műveltsége, nemes hagyományai, életfelfogása is
                  megegyezett egymással.</p>
               <p>Az apa, tekintetes Paniti János úr a hatvanas évek derekát taposta ekkor. A saját
                  derekát ellenben nem adta be a gonosz időknek, dacolt a világgal s nem is akart
                  tudni felőle, mik történnek a földjein túl. Bőven elég volt így is a sok kár és
                  bosszantás, ami az új uralom folytán érte.</p>
               <p>Most csak ketten lakják a házat Pepi nénivel, rendszerint. A férjhezment leányok,
                  a vejek és unokák csak ünnepek idején lepik el őket, kivonulásuk után üresen
                  hagyva nemcsak a szíveket, de a kamrát, pincét is.</p>
               <p>János bácsi vörhenyeges, őszülő haja, bajusza és szakálla csaknem elborította az
                  arcát, vállait, mellét. Fogadalmához híven, nem nyiratkozott s nem is fog, amíg a
                  régi szabadság helyre nem áll. Gábor ugyan azt állítja, hogy a szőrrengetegnek
                  sokkal nagyobbnak kellene lennie ennél is, de az édesanyja le-lemetél belőle
                  időnkint egy-egy arasznyit, mikor az ura alszik.</p>
               <p>Pepi néni felett az esztendők szinte nyom nélkül repültek el. Talán a szeme, szája
                  sarkában több a ránc, a haja valamivel ezüstösebb, de a termete éppen olyan
                  egyenes, mint eddig volt s a tekintete változatlanul élénk, csillogó,
                  szenvedélyes. Fiatalosan tesz-vesz maga körül, trombita-módjára harsogja ki
                  véleményeit s ha a nap süt és nincs disznóvész vagy efféle, vidáman énekel a
                  konyhán, kertben.</p>
               <p>Gábort büszke szülői örvendezéssel ölelgették, csókolták, de engem is úgy
                  fogadtak, mintha a fiok volnék.</p>
               <p>Minden jót elénkbe raktak s egyáltalán úgy kényeztettek egy egész héten át, amíg
                  náluk voltam, hogy édesanyám se tehette volna különb módon.</p>
               <p>- Megint két fiam van itthon, egyszerre! - harsonázta Pepi néni boldogan. Mert az
                  volt szegényeknek a titkos bánata, hogy Ferenc, a nagyobbik fiú évek óta nem jött
                  le Pestről, látogatóba.</p>
               <p>- Megértjük, édes fiam - mélázott János bácsi a pipa mellől. - Messze van az a
                  Pest, az ördög hordja el s az utazás fáradságos, sokba is kerül... Aztán Ferencnek
                  töméntelen dolga van, tudjuk. Tudomány, politika, társaság... De ha jobb világ
                  jön, egyetemi professzor lesz belőle biztosan s törvényhozó is... Hát nem
                  türelmetlenkedünk, nó!</p>
               <p>- De még a feleségét se ismerjük szemtől-szembe! - méltatlankodott Pepi néni. -
                  Szép s előkelő fehérnép lehet, ahogy Ferenc dícsérgeti, levélben. Vagyonkája is
                  van, igaz, mer az apja bányákkal bír... De gyermek, az nincs Ferencéknél, fiam,
                  nagyvárosi asszony nem siet az effélével... Elég bánat nekünk!</p>
               <p>Azonban, bár a bánat igazi volt, mégis jól láttam, hogy az öregek boldog-büszkén
                  gondolnak kiváló, nagy jövő előtt álló fiukra s előkelő pesti feleségére.</p>
               <p>Valószínű, hogy legjobban szerették volna, ha Gábor is odakerül, bátyja közelébe s
                  ott bontja ki magasba törő szárnyait. Úgy látszik azonban, Ferenc nem vállalhatta
                  ennek terheit, a madarasi birtok pedig csak úgy állott, mint a miénk Gerléden,
                  sőt, tekintettel a sok testvérre, még gyengébben. Ezért nyilvánvaló lett, hogy
                  Gábor legfennebb Kolozsvárig juthat el, vagy még valószínűbben Enyedig. Amíg ott
                  voltam, nem történt ebben végleges döntés, hagyták, hogy pihenjünk, járjuk a
                  birtokot s a környéket, együnk-igyunk s kártyázgassunk János bácsival.
                  Gondtalanul, vidáman teltek a napok így.</p>
               <p>A kuriának volt egy, a hátulsó kertre nyíló kedves kis szobája, azt kaptam én
                  hálóhelyül, a Gáboré ugyanazon az oldalon, de a ház másik sarkán feküdt, ugyancsak
                  a kertbe vezető ajtóval.</p>
               <p>Mindjárt az első este, miután az öregek lefeküdtek, nagyot sétáltunk a kertben, a
                  csillagok fénye alatt, beszélgetve multról és jövőről. Éjfél felé erősen
                  elálmosodtam s búcsút vettem Gábortól. Lefeküdtem s a nyitott ablakon át tele
                  tüdővel lélegzettem be a virágillatos, áldott falusi levegőt. Félig álmomban
                  hallottam a surranó lépéseket, melyek Gábor ajtója felé hangzottak el s aztán a
                  suttogó szavak foszlányait. Eszembe jutott, hogy Gábor dülledt szemei minduntalan
                  megakadtak ma egy viruló szolgálóleányon, aki az asztal körül forgolódott...
                  Hiszen ő ilyen volt Vásárhelyt is... Különös összetételű ember, csupa ellentét,
                  mélység és magasság közt hányódó lélek... Fájdalom, a nőkről nem táplált
                  illúziókat s nem voltak álmai egy tiszta, kedves leánnyal kapcsolatban... Engem
                  kigúnyolt, ha ilyesmit emlegettem. Ha sohasem is lesz az enyém Janka, mégis nagy
                  ajándék volt az életemben már eddig is: azzal, amitől visszatartott az édes,
                  tiszta lényére való folytonos rágondolás.</p>
               <p>Vasárnap mind felkerekedtünk s elmentünk a templomba.</p>
               <p>A gyülekezet rossz benyomást tett reám. Közönyös, lélektelen arcú férfiak,
                  asszonyok ültek a padokban. A fiatalság a karban lökdösődött, viháncolt... A
                  zsoltárt úgy nyujtották, mintha túróspuliszka lett volna.</p>
               <p>Király Péter tiszteletes úr öreg ember volt, negyven esztendőn át úgy megszokta a
                  dolgokat, hogy már észre se vette.</p>
               <p>Az utolsó kacskaringók alatt vontatott léptekkel felballagott a szószékbe,
                  kinyitotta az imakönyvet, lassan előkotorta pápaszemes-tokját a hátulsó zsebéből,
                  nagy pukkanással széthúzta, körülményesen megfújogatta, aztán az orrára
                  illesztette az üveget, krákogott s belefogott egy nyári imádság elnyujtott hangon
                  való felolvasásába.</p>
               <p>Ezalatt a hallgatóság az eget kémlelte, az ablakokon át, mert fekete viharfelhő
                  gomolygott odafenn s tompán dörgött.</p>
               <p>A prédikációnál baj történt. Király tiszteletes úr azt is olvasni akarta, egy
                  másik könyvből s bele is kezdett ilyenképpen:</p>
               <p>- Kedves atyámfiai! Fehér hótakaró borítja...</p>
               <p>Felkaptam a fejemet s láttam, hogy Gábornak ráng a szája. De a gyülekezet meg se
                  rezdült. Az öregebb presbiterek elérkezettnek látván az időt, csendesen
                  hozzáláttak az alváshoz.</p>
               <p>És ha mi nem vagyunk ott, talán a tiszteletes úr se zavartatja magát e csekély
                  tévedés által s végigolvassa a téli prédikációt... De az adott körülmények között
                  mégis megtorpant, megrázta fejét s leszólt a katedráról:</p>
               <p>- Te Minya!</p>
               <p>- Parancs, tiszteletes úr? - kászolódott fel hátul egy béresforma ember.</p>
               <p>- Nem megmondtam, hogy azt a könyvet hozd bé a templomba, amelyikbe a plajbászt
                  tettem?</p>
               <p>- Ebbe vót a plajbász, instálom!</p>
               <p>- Hát akkor két plajbász volt, úgy látszik. Eridj, hozd bé hamar a másikat! Addig
                  pedig, atyámfiai, elmélkedjünk, ki-ki magában, Istennek nagyságos dolgai
                  felett!</p>
               <p>Elmélkedtünk hát, amíg Minya előkerült a jó könyvvel s a tiszteletes úr „ez az!” -
                  kiáltással bele nem fogott a nyár áldásainak dícséretébe.</p>
               <p>Közben odakinn nagy lobogással-zengéssel megeredt a zivatar. De senkit se zavart.
                  A mennydörgésre egyetlen presbiter se érzett fel üdítő álmából. Ellenben, mikor a
                  tiszteletes úr végtére kimondta az áment, csodamódon valamennyien felpattantak
                  helyükből, egy szempillantás alatt.</p>
               <p>A templom előtt, bár még az eső nem ért véget, a gyülekezet félkörben felállott s
                  úgy várta pásztorát. Mi is meghúzódtunk a bejáró eresze alatt.</p>
               <p>Legnagyobb ámulatomra itt künn Király tiszteletes úr egy rövidebb, de sokkal
                  gyakorlatibb és építőbb beszédet tartott, könyv nélkül, atyai bölcs intelmeket
                  szólván nemek és korok szerint. Tett némely hirdetéseket is és megáldotta a
                  gyülekezetet.</p>
               <p>Egy öreg presbiter szép köszönő választ adott s aztán eloszlottak.</p>
               <p>János bácsival odaléptünk s üdvözöltük az öreg papot. Egyben azt is jeleztük, hogy
                  délután, ha nincs terhére, szeretnők meglátogatni.</p>
               <p>- Lehet, hogy teológus lesz ez a kettő, - mondta János bácsi - hát illik is.</p>
               <p>- Illik, de még mennyire! - hunyorított bozontos szemöldökével az Isten szolgája.
                  - Azt tartom én, öcséim, hogy ha papféle kerül a faluba s nem látogatja meg a
                  papot, a kettő közül egyik gazember!</p>
               <p>Nagyot kacagott rá s kemény kézzel parolázott mindenikünkkel.</p>
               <p>- De Péter bácsi, - kérdezte Gábor - hogy van az, hogy kétszer kell a
                  madarasiaknak prédikálni, egyszer benn s egyszer künn?... S mintha itt a templom
                  előtt másként figyelnének?</p>
               <p>- Az úgy van fiam, hogy ezek a parasztok csak azt veszik komolyan, amit idekünn
                  mondok nekik. A templomi prédikációról azt tartják: afféle szent zuhatag, nem kell
                  szószerint érteni s nem is kell megérteni. Altatódal nekik... De amit a templomon
                  kívül hallanak, az az életre tartozik, arra figyelni kell. Ilyenek ezek, mióta a
                  világ!</p>
               <p>Hazáig elmélkedtünk ezen a furcsa madarasi észjáráson.</p>
               <p>Délután csakugyan bekopogtunk a parókiára. János bácsi is velünk jött, mondván,
                  hogy az öreg biztosan kártyázni szeretne, négyesben, tegyünk kedvére.</p>
               <p>Úgy találtuk, mély töprengésbe merülten ülve egy ládán, szemben egy másik ládával.
                  A pipája kihűlten lógott a szájában.</p>
               <p>- Te mit csinálsz, Péter? - kérdezte János bácsi.</p>
               <p>Az öreg úr felrezzent, végignézett rajtunk s meg sem mozdulva, válaszolt:</p>
               <p>- Ülök az anyám ládáján s nézem az apám ládáját.</p>
               <p>- Megint találós mesében beszélsz! - kacagott János bácsi. - Ugyan, mi van
                  ebben?...</p>
               <p>- Ebben? - mélázott Péter bácsi, mintha a ládáról volna szó. - Ebben biza semmi
                  sincs, János. S a másikban még annyi se... Úgy megyek el a világból, ahogy jöttem:
                  pucéron.</p>
               <p>- Nó, majd a mennyországban kárpótolnak!... - nyujtotta kezét János bácsi.</p>
               <p>Az öreg pap kezetfogott vele, aztán velünk. Leültetett maga mellé s szembe, a
                  ládákra.</p>
               <p>- A mennyországról ne beszéljünk - legyintett. - Attól tartok, nem ott fogok
                  letelepedni...</p>
               <p>- Hogy mondhatsz ilyent, pap létedre? Csak nem a pokolba készülsz?</p>
               <p>- Attól függ, - lógatta fejét Péter bácsi - hogy mit látok odafent? Mert,
                  tudjátok, erősen elhatároztam, hogy csak úgy, uk-muk-fuk nem menyek bé a kapun. -
                  Csak pattintsd meg, druszám! - fogom kérni Szent Pétert, - hadd kukkantsak bé
                  elébb... Osztán, ha csak egy madarasi parasztot megpillantok, ahogy a hasát
                  süttetve valamelyik felhőn hentereg, úgy ott hagyom én az egészet, mint Szent Pál
                  az oláhokat... Elég volt nekem negyven esztendeig közöttük, inkább a pokolba
                  szánkázom s külön kemencét kérek magamnak!</p>
               <p>Miután ezt halálos komolysággal adta elő, mi Gáborral nem mertünk kacagni, csak
                  János bácsi hahotázott, öreg barátjának vállait veregetve.</p>
               <p>- Úgy fognak ezek siratni téged, mint az apjokat! Mer az is voltál nekik, nó. S
                  szeretnek, tisztelnek, még ha sokat bosszantanak is... De mér is mondjam ezeket?
                  Tudod te úgyis... És különben ráérünk, húsz-harminc év mulva, határozni a
                  mennyországról meg a pokolról!... Inkább lássuk, miből élünk?</p>
               <p>- Tán játszanátok egyet velem? - villant fel az öreg úr szeme gyerekes örömmel. -
                  Na, ez több, mint amit kinéztem belőletek! De tudtok-e ferblizni, öcskösök?... Mer
                  hogy te, János nem tudsz, az közismert!</p>
               <p>- Jó, jó! - mérgelődött János bácsi, dühre lobbanva. - Ma még türelmes leszek...
                  Elhatároztam, hát állom is... Ostobaság pedig tőlem, hogy veled leülök
                  ferblihez... Fogalmad sincs róla, mi a ferbli!</p>
               <p>- Meglátjuk! - acsarkodott Péter bácsi. - Egy veres krajcárod nem marad, arra
                  fogadást teszek!</p>
               <p>- Ne szaporítsuk a szót - sziszegte János bácsi. - Gyöpre híres!</p>
               <p>A bajnoki mérkőzés színhelye a tornác kiugrója lett, ahol vékony bor mellett
                  ütöttük a blattot, amíg a csillagok fel nem jöttek. Ekkor úgy állott a helyzet,
                  hogy mind a két öreg egyformán ki volt terítve. Gábor és én, mint vásárhelyi
                  kitanult zsiványok, gyalázatosan elbántunk velük...</p>
               <p>Ezek után szó sem lehetett a harc abbahagyásáról. Péter bácsi vacsorára marasztott
                  s utána kiújult a küzdelem.</p>
               <p>Gáborral egyetértve, a hajnalpír megérkeztéig sikerült győzelemhez segíteni az
                  öregeket magunk ellen.</p>
               <p>- Így kell ferblizni, fiaim! - gőgölt le Péter bácsi. - Hát még ha János is
                  tudna!</p>
               <p>János bácsi csak legyintett:</p>
               <p>- Méltóságomon alulinak tartom, hogy szót vesztegessek reád! Hát nem látod, hogy
                  az ég szégyenletében pirult el, meglátván, hogy gazolod a kártyát?</p>
               <p>- Ne tréfáljanak, édesapám! - kacagott Gábor. - Becsületemre mondom, egyformán
                  tudnak ferblizni!</p>
               <p>A két öreg hökkenten nézett reá. S szó nélkül kiürítették a Szent János
                  poharát.</p>
               
            </div>
            <div type="chapter">
               <head>18.</head>
               <p>Porzott a szabadi völgy göröngyös útja, ahogy sebesen hajtattunk Gerléd felé.
                  Kocsisom csak a puszta deszkán ült, én magam azonban felszíjazott rúgós bőrülésen
                  huppáztam, a zökkenők parancsa szerint. Csodálkozva néztem az előttem ülő
                  fiatalembert. Olyan biztosan, szilárdan tartotta magát, hogy még csak meg sem
                  rezdült. Egyenes dereka, széles vállai, keményen felszegett feje a magát ismerő
                  erő nyugalmát sugározták. Akárki láthatta volna egy szempillantás alatt, hogy
                  született úr ez, a maga gazdája s nem szorult rá senki emberfia kegyelmére.</p>
               <p>Jóleső meleg ömlött el bennem, ahogy szeretettel nézegettem a háta közepét. Ember
                  lett belőle, boldogabb ember, mint én - méláztam elszomorodva. - Neki biztosan
                  nincsenek kínzó problémái s édesen alszik, ha jól kifáradt a szép, áldott, szabad
                  munkában.</p>
               <p>Ahogy egyszer visszafordítja felém az arcát s mond valamit az aratásról,
                  megdöbbenek: mintha csak édesapám maga nézne a szemem közé, megfiatalodva. Ez az
                  ifjú, barna sasorca egészen az övé. Mégcsak huszonegy esztendős Énok öcsém, de már
                  minden tekintetben érett, kész férfiú. Ő most az Ernyei-ház igazi fenntartó
                  oszlopa, s nem én, aki hűtlenül barangoltam esztendők során át a könyvek
                  erdőjében, csak emésztve s nem gyarapítva az ősi földet.</p>
               <p>Öcsém béjött utánam Vásárhelyre, ahogy Madarasról visszakerültem oda s felpakolva
                  cókmókomat, most hazafelé tartunk. A világért se engedte volna, hogy melléje
                  üljek a deszkára, vagy ő üljön mellém a bőrös-rúgós vánkosra.</p>
               <p>- Adna nekem szegény édesanyám, - mosolygott komolyan - ha a vendéget meg nem
                  becsülném!</p>
               <p>Fájt ez nekem, hogyne.</p>
               <p>- Hát vendég vagyok én már csak Gerléden? - mordultam reá.</p>
               <p>- No, ne vedd úgy! - mentegetődzött. - Három napig különben is az leszel, el ne
                  felejtsd! De mindenképpen te vagy az úr, a tanult, városi ember, én meg csak
                  falusi paraszt, igaz-e?</p>
               <p>- Bár cserélhetnénk - tettem vállára a kezemet. - De bevallhatod, hogy nem volna
                  kedved hozzá!</p>
               <p>- Az igaz - cserdített vidáman a lovak közé. - Sose szerettem én a betűt,
                  bátyám... Vadember vagyok én, tudod, erdőn-mezőn élő. Nincs annál szebb a
                  világon!</p>
               <p>- Nincs, nincs! - erősítettem meg. - S hidd el: csak irigyellek érette!</p>
               <p>- No, az megint más, a te dolgod. Amér én nem értek hozzá, mégis belátom: nagy s
                  szép élet a tiéd... Minden csodát ott hordasz a fejedben s meg nem foghatom, hogy
                  nem hasad széjjel tőle? Aztán biztosan híres ember leszel, nagy úri házad lesz s
                  mindenki kalapot emel neked, aki szembe jő... Nem igaz?</p>
               <p>Erre csak legyintettem s kacagtam... Eltereltem a szót a gazdaságra s az
                  otthonvalókra. Amíg a szekér gyorsan ette az utat, ezekről váltogattunk kurta
                  szavakat.</p>
               <p>Hát a gazdaság, ahogy Énok tőmondataiból kivettem, megy-mendegél. Az idén jó volt
                  az aratás is, csak persze kicsi már a búzaföld.</p>
               <p>Az én diákoskodásom s egyéb Isten-csapásai a hosszú évek alatt elvitték a
                  temetődomb mögötti szántók jórészét, ott csak ötholdnyi maradt. A nagy szénaföld
                  egy részét ezért fel kellett törni, ott most törökbúza, pityóka s tök terem, de
                  nem hasonlítható az eladott földek termőerejéhez. A kaszáló jó harmadát is eladta
                  édesanyám a tavalyelőtt. A Nagy Patak rétjének is már csak a fele a miénk. Apadás,
                  változás állott be a Gödörben is; az erdő negyedrészét nyilakra osztották s
                  kisorsolták a gazdák között, valami nyolc holdat pedig kiirtottak, hogy ott is
                  árpát, zabot vethessenek. Nó, a szőlő s a gyümölcsös épen van most is s
                  gyönyörűbb, mint valaha. Így hát jóval a száz hold alá süllyedtünk, végtére is.
                  Ha jól meggondoljuk, az én örökrészem, holdszámban, immár tudománnyá és
                  végbizonyítvánnyá párolódott, Dávidé semmivé vált, Rozáli a maga külön részében él
                  s ami maradt, az édesanyánk után egyedül az Énoké lehet... Beszélgetés közben meg
                  is mondtam ezt neki, mert éppen alkalmasnak láttam a pillanatot rá. Gondoltam,
                  jobb, ha most, így tudomására adom, legalább könnyebb lesz majd annakidején
                  tisztázni a dolgokat s ő is biztos lehet felőlem. Erre megjött a szava:</p>
               <p>- Nem úgy lesz az! - mosolyodott el. - Mert a Gödör édesapánk akarata szerint a
                  tiéd marad! Ahogy valamikor volt, nagyjából a felét tette ki az egész birtoknak.
                  Nekem a másik fele jutott volna.</p>
               <p>- Volna, volna - kacagtam. - De annak a félnek már a fele sincs meg! S leginkább
                  miattam olvadott el, tudhatod.</p>
               <p>- Tudom hát!... Az édesanyámmal megbeszéltük mi azt, bátyám!... Az Ernyei földnek
                  egy göröngye se veszett el örökre... Te majd visszaváltod, nekem. Mert
                  édesanyámmal együtt biztosan tudjuk, hogy belőled olyan úr lesz, aki ezt
                  megteheti... Úgy tíz év mulva...</p>
               <p>Meghökkentem ezen a hiten... Én sohase bíztam abban, hogy a tudományom pénzt is
                  hozhat, azonfelül, ha valahogy eléldegélek belőle... Szegény jó anyám és öcsém: ti
                  álmodoztok s csaljátok magatokat!</p>
               <p>- Ki tudja azt, Énok, - nyögtem ki keservesen - hogy tíz év alatt mire vihetem?
                  Erre nem lehet úgy építeni...</p>
               <p>- Jó, jó, - cserdített öcsém az ostorral - talán nem is kellett volna mondjam...
                  Ne hidd, hogy kényszeríteni akarunk, vagy efféle... Csak éppen így gondoltuk el...
                  Lehet, hogy tizenöt vagy húsz év mulva... Telik az időből! S ha nem is ugyanazokat
                  váltod vissza, de vásárolhatsz majd más földeket, mindíg van itt eladó a határban!
                  Mi csak azt tudjuk, hogy valaha vissza kell állítsuk a birtokot akkorára,
                  amekkorát édesapánk ránk hagyott... Mármint kettőnkre, tudod... Ez a fő, Áron.
                  Mert ki tudja, ha te nem is, valamelyik fiad egyszer csak vissza akar térni
                  Gerlédre, a földhöz!... S azt akarjuk, hogy az Ernyeiek mindíg hazatérhessenek
                  ide, érted?... Így gondoljuk édesanyámmal... S te nem?...</p>
               <p>Előrehajoltam a szekérben, vállára tettem a kezemet s megrendülve suttogtam:</p>
               <p>- Igazad van, öcsém. Én is így gondolom. S adja az Isten, hogy meg is
                  tehessem!</p>
               <p>- Na, ez az!... - bólintott ő komolyan. - Tudtam, hogy te is benne leszel!...
                  Addig pedig ne félts minket! Én eltartom édesanyánkat szép kényelmesen s magam is
                  megélek, kicsiből. A munkát nem sajnálom, s szeretem.</p>
               <p>- De ezt, ha már előjött, jó lesz tisztázni - szóltam. - Addig, tudod, addig... te
                  vagy a gazda és a tulajdonos! Addig a tied a Gödör s ami még rajta kívül maradt...
                  Többet nem szabad már eladni belőle, Énok, egy barázdát se!</p>
               <p>- Ezt is megbeszéltük, bátyám!... Tudjuk, hogy neked most még néhány esztendeig
                  tovább kell tanulnod valahol... Még segíteni kell rajtad, tudjuk... Úgy akarok
                  gazdálkodni, hogy eladásra is jusson belőle, minden évben. Amit megtakaríthatunk
                  így, azt használd csak te... Én is úgy szeretném, hogy ne kelljen több földtől
                  megválni...</p>
               <p>- Megbeszéljük még... Én is igyekszem s remélem, úgy is lesz!</p>
               <p>Hallgatva szekereztünk ezután, egészen addig, amíg a gerlédi völgybe fordultunk.
                  Volt miről gondolkozzunk mind a kettőnknek.</p>
               <p>Arra kaptam fel a fejemet, hogy a szabadi úton kocsi robogott ki a völgynyílásból,
                  szemközt velünk. Féderes, úri kocsi volt s két tüzes barna csikó röpült vele. A
                  bakon libériás kocsis feszített.</p>
               <p>A hátulsó ülés párnáján kövér emberpár hintázott, félig heverve. A férfi zsíros,
                  sápadt arcából nagy, kifejezéstelen fekete szemek tágultak ránk s horgas orra
                  alatt vastag száj piros vonala fittyedt le közömbösen. Az asszonynak tejfehér,
                  szétmosódott képe volt s úgy nézett el felettünk, mintha észre se venne. Dacára a
                  forróságnak, nehéz selyembe öltözködött s nyaklánc, fülbevalók, gyűrűk szikráztak
                  róla.</p>
               <p>- Alászolgája, Grünfeld úr - billentette meg Énok a kalapját.</p>
               <p>- Jó napot! - bökte vissza szájaszéléből az uraság.</p>
               <p>A kocsi már elporzott mellettünk. Ahogy visszapillantottam, most a kisülésen
                  begyeskedő serdülőleány került a szemem elé. Rózsaszínű nyári köntösben virított s
                  kövér volt ő is, noha láthatólag igen fiatal, félig gyermek még. Sötét pillái
                  alól, szeme sarkából nézett reám s a szája mosolyra húzódott. Olyan furcsa,
                  hófehér volt az arca, mint az anyjáé.</p>
               <p>- A zsidó! - magyarázta Énok. - Aki az Imre házában nyaral... Azaz a magáéban,
                  amit Imrétől megszerzett volt... az egész földjével együtt...</p>
               <p>- Szóval ez az! - biccentettem, mert még sohase láttam szemtől-szembe. Eddig csak
                  valami fogalom volt nekem, kellemetlen, sötét fogalom.</p>
               <p>- Csak nyáron laknak itt - tette hozzá Énok. - S ilyenkor is sűrűn kocsikáznak
                  Vásárhelyre... Láttad azt a kisasszonyt! Azt mondják, parasztlegényekkel tölti az
                  éccakáit a kertben... a Rozáli kertjében!</p>
               <p>- Szegény Rozáli! - sóhajtottam, visszagondolva a multra. - Hogy van Rozáli,
                  Énok?</p>
               <p>- Isten tudja, bátyám... Most megint Jóskával lakik, valami hat hete... Néha
                  hazajő, darabig otthon tesz-vesz, dolgozik, úgy mint régen s szinte rendesnek
                  látszik... Aztán megint visszaoson Jóskához, mindíg úgy, mintha szökne, titokban.
                  De egy idő mulva ismét csak otthon van. Nincs rendben az esze szegénynek... Imre
                  elől bujkál, vagyis a kísértete elől, mert azt hiszi, meghalt Imre s a lelke
                  üldözi...</p>
               <p>- Rettentő dolog ez, öcsém!</p>
               <p>- Az... De nem tudunk rajta segíteni... Pedig, ládd-é, se édesanyám nem vádolja
                  soha, se senki a faluban rosszat nem mond felőle... Az emberek megértik a dolgát s
                  mindenki úgy veszi, mintha a Győrbíró Jóska hites felesége volna szegény...</p>
               <p>- És Jóska milyen hozzá most?</p>
               <p>- Én nem haragszom rá, Áron. S ne haragudj te se. Azért Imre az igazi bűnös,
                  rájöttem én arra, ahogy növögettem... Mér hagyta el, mikor Rozáli igazán szerette
                  s hűséges, gondos felesége volt? És ha nem akart vele élni, mért nem egyezett bele
                  a válásba? Ez a Jóska, amilyen nagy darab, éppen olyan jámbor is... Addig s addig
                  segített nálunk, hogy Rozáli rávetette a szemét, lehet, azért is, hogy Imrét
                  felejtse valahogy... Ez meg, amilyen lágy s engedelmes, beléesett, mert csodálta s
                  imádta nénénket... Hát szóval, ahogy te is tudod, Rozáli egy este felvágta fejét,
                  elindult, bement hozzá a házába s ott maradt nála...</p>
               <p>- Tudom, tudom... Nem is titkolta... Édesanyánk akkor eleget járt Bándi bácsinál,
                  hogy vegye rá Imrét, váljon el Rozálitól s hagyja, esküdjenek össze Jóskával... De
                  Imre megkutyálta magát s hallani se akart róla. Pedig pénzt is kínáltak neki, azt
                  tán nem is tudod, de én igen... S Imre hamarosan bajba került, a vásárhelyi háza
                  is elúszott kártyán, boron, asszonyon... Mégse fogadta el a pénzt, mégse vált el
                  Rozálitól. Azt hiszem, Énok, akkor már Imre is félbolond volt a sok italtól s
                  rögeszméjévé keményedett a régi babonája, hogy Rozáli az oka minden
                  szerencsétlenségének, mint ahogy a szerencséjét is ő hozta volt. Így a bosszú
                  dolgozott benne, az őrült bosszúja... Lehet, még így is visszafogadta volna
                  Rozálit, vagy pedig azt akarta, hogy gyalázatba maradjon és pusztuljon bele... Ki
                  tudja?</p>
               <p>- Hát igen... Így lehetett... Egyébként jó darabig rendesen éltek Jóskával, aki
                  gazdának is jó s a magáé mellett a Rozáliét s a miénket is hűségesen gondozta.
                  Engem is ő tanított meg a gazdálkodásra. Én nem is haragszom rá, mondom... S ma is
                  türelmes Rozálihoz, nem bántja, inkább sajnálja. Ha hazabódorog hozzánk, hagyja,
                  hogy belefelejtkezzék a lányságába s nem zaklatja... S ha visszamegy hozzá, jól
                  bánik vele, utánaenged, kedveskedik minden rigolyájának. Mert szereti most is.
                  Akármikor megesküdne vele, tudom...</p>
               <p>- Úgylátszik, jóféle ember a szerencsétlen, csakugyan. Pedig most már aligha lehet
                  segíteni a bajon... Imrének már több mint másfél éve, végleg nyoma veszett...</p>
               <p>- Meg is halt tán? Mit gondolsz?</p>
               <p>- Hát hiszen ez az!... Ha ezt bizonyítani lehetne! De semmit se lehet tudni
                  róla... Azután hogy a Bach-darabontokkal együtt őt is kivágták a Székházból, én
                  még összebotlottam vele egyszer, este, az utcán. Le volt rongyolódva, züllve
                  teljesen. Részeg is volt... Én adtam neki két forintot. Persze megpróbáltam
                  rávenni, hogy másítsa meg a makacs akaratát... Igértem fűt-fát neki, amiről csak
                  gondoltam, hogy hathat reá. Hiába... Csak kacagott s tovább szédelgett... Sehogy
                  se tudtam kivájni belőle, hol a barlangja. Aztán végleg eltűnt. Nem, ne gondold,
                  hogy annyiban hagytam a dolgot... Kerestük, Bándi bácsival, városszerte... De
                  hetek mulva se találtuk meg. Valamit mondott nekem akkor, részegen makogva, valami
                  olyant, hogy nemsokára megtudja Rozáli, meg a szeretője, mire képes egy halott
                  férj. Soha nem lesz nyugtuk tőle, a sírig s még azontúl se! Ebből én csak arra
                  jutottam, hogy tán a Marosba ölte magát... De semmiféle hullát nem fogtak ki a
                  vízből, hiába tudakoltuk ezt is... Bándi bácsi vagy két hónap mulva megpróbálta:
                  nem lehetne-e holttá nyilvánítani, ha felszólítják mindenféle hirdetéssel, hogy
                  jelentkezzék s nem bújik elő, vagy ha nem jelentkezik senki, aki látta volna? De
                  tudtul adták neki, hogy csak öt év mulva kérhetjük ezt... S addig Rozáli!...</p>
               <p>- De ez az, bátyám! - kerekedett ki Énok szeme s még a lovakat is megállította,
                  úgy hajolt hozzám. - Mondtad te ezeket Rozálinak?...</p>
               <p>- Nem, soha! Úgy gondoltuk Bándi bácsival, hogy amíg eredmény nincs, ne
                  szóljunk...</p>
               <p>- Na, látod? Hát akkor honnan vette Rozáli, éppen másfél éve, hogy Imre meghalt s
                  a lelke béhuhogott a kéményen, Jóskánál? S hogy azóta mindíg közéjük áll,
                  elkergeti őt tőle és ha elbújik előle anyánknál, egy idő mulva ott is rátalál s
                  továbbhajszolja? Mi?...</p>
               <p>Megborzongtam a forró napsütésben. De felelni nem tudtam. A lélek ilyen
                  rejtelmeire nem tanítottak a kollégyomban. Csak némán ráztam a fejemet. Énok se
                  szólt többet, továbbhajtottunk.</p>
               <p>Éppen a Dávid volt földje mellett haladtunk el, vagyis a Győrbíró Jóskáé mellett.
                  Az útból bejáró vezetett a házhoz, melyet a szántó túlsó szélére épített volt
                  Jóska s gyorsan növő fák árnyékolták, kertecske közepén.</p>
               <p>Nem... - merengtem - Rozáli nem ezen az úton ment be akkor este a házba, dacosan
                  felvágott fejével, szívében keserű bosszúval, hogy Jóskának adja magát... Ő
                  biztosan túlfelől jött, a dombon át, ahol senki sem járt, ahol senki sem foghatta
                  meg a kezét, hogy visszatartsa... S Győrbíró Jóska nem az az ember, aki ellene
                  tudott volna állani. El is veszi, biztosan ezzel nyugtatta magát... Nem is
                  hazudott, nem... Miért is haragudnám rá?... Rozáli akarta s Rozáli nem volt
                  tapasztalatlan gyermek, aki áldozatul esik valami kitanult csábítónak...</p>
               <p>- Jóska integet! - rezzentett fel Énok.</p>
               <p>Odapillantottam. Ott állt Jóska a ház előtt, kezeit lengetve, tán meghallotta a
                  szekérzörgést, kinézett, megismert s kifutamodott...</p>
               <p>Megéreztem, hogy mit akar.</p>
               <p>- Álljunk meg! - mondtam Énoknak s a kalapommal visszaintettem, Jóska felé.</p>
               <p>Csak ezt várta. Futva jött le az úton s lihegve nyujtotta a kezét:</p>
               <p>- Köszönöm, hogy hívtál, Áron! - hebegte piros képpel. - Nagyon vártalak...
                  Izé...</p>
               <p>Kicsit ostobán vigyorgott rám, nagy fehér fogsorát villantva s szégyenlősen
                  tappogott.</p>
               <p>Kezet fogtam vele.</p>
               <p>- Értelek!... Sajnállak is, Jóska... Te nem tehetsz róla, tudom... Hogy van
                  Rozáli?...</p>
               <p>- Most elég jól... izé... elég jól... Nem hoztál valami jó újságot... izé... a mi
                  dolgunkban?...</p>
               <p>- Fájdalom, nem... De egyszer eljön az ideje annak is, Jóska... ki kell
                  várni...</p>
               <p>- Én várok - intett, visszahúzva kezét. - Csak Rozáliért szeretném mentől elébb,
                  tudod! Akkor talán ő is megnyugodna...</p>
               <p>- Jöjjetek fel édesanyámhoz, hogy lássam Rozálit is!</p>
               <p>- Izé... Felküldöm Rozálit... De csak egyedül... Nem szereti, hogy velemenjek
                  oda... Izé...</p>
               <p>Köszöntem, hogy segítsek rajta s továbbhajtottunk.</p>
               <p>Közeledtünk a falu széléhez, mikor Énok furcsán fészkelődni kezdett a deszkán s
                  félig hátrafordítva fejét, megszólalt:</p>
               <p>- Hát csak szomorúságra jössz hozzánk, bátyám!</p>
               <p>- Rozáliért mondod? Bizony, nagyon sajnálom... De édesanyámat látni öröm nekem s
                  veled lenni...</p>
               <p>- Igen... hogyne... De attól félek... Mert hiszen te mégis csak úr vagy, ahogy
                  édesapánk akarta...</p>
               <p>- Mit forgatsz a szádban, öcsém?... Bökd ki csak bátran...</p>
               <p>- Te, bátyám... hogy is mondjam csak? Ugye azt tartod, hogy mi Ernyeiek nemesek
                  vagyunk s még én is, amiért a földet túrom...</p>
               <p>- Azok vagyunk hát, s te éppen úgy az vagy és maradsz, amint én... Nem a
                  foglalkozás teszi s különben is tudod, hogy a földdel való munkát én a
                  legnemesebbnek tartom...</p>
               <p>- Értem. Jó!... De mondd csak: ugye, mihelyt lehet, megházasodol?</p>
               <p>- Gondolom, igen... valamikor...</p>
               <p>- Talán van is már valakid, akit választottál?</p>
               <p>- Talán...</p>
               <p>- Ő... miért is kérdem... csakis városi kisasszony, úri lány lehet. Művelt...
                  módis...</p>
               <p>Felkacagtam:</p>
               <p>- Lehet, hogy az, Énok... De nem ez a fő... Hanem az, hogy szeretem!</p>
               <p>Visszarántotta a gyeplőt s egészen hátrafordult. Az arca, szeme csillogott:</p>
               <p>- Szóval, ha nem is volna olyan előkelő, csak szép s jó, akkor is elvennéd?</p>
               <p>- El hát! De mit akarsz evvel?</p>
               <p>De Énok hevesen előrefordult, rácsapott a lovakra s vágtában érkeztünk haza, a
                  drága kapu elé.</p>
               <p>Édesanyám karjai közt voltam s csókolgattam ősz haját, sápadt, megsorvadt orcáit,
                  bánatos szemét.</p>
               <p>Vége-hossza nem volt a kérdezősködésnek, boldog sírásnak, kényeztetésnek. És
                  micsoda ebéd következett! Gyermekkorom minden kedvenc falatja ott illatozott
                  ingerlő sokaságban az asztalon s anyám szinte a szájamba rakta a legjavát.</p>
               <p>Az asztal körül kedvesen mosolygó, széparcú, tüzesszemű lányka forgolódott s
                  valahányszor rápillantottam, lángbaborult még a homloka is, úgyhogy szinte zavarba
                  jöttem tőle. Kivarrt ünnepi inge vakító halmocskákat villantott szemembe
                  izgatottan pihegő keblén, ragyogtak síma, barna, telt karjai s kicsi kemény kezei
                  láthatólag remegtek, ahogy a tálat elém tartotta. Pici szájának meghasadt bimbója
                  mögül félelemben összekoccanó gyöngyfogak csillogtak. Üde volt, friss, kívánatos
                  ez a falusi kislány, mint a harmatos mezei virágcsokor.</p>
               <p>Önkénytelenül rá-rácsodálkoztam. Anyám halk szóval igazgatta a szolgálatát s
                  egyszer a nevén szólította, így:</p>
               <p>- Juliskám!</p>
               <p>Énok nem törődött a szemrevaló hajadonnal, konokul a tányérjába dugta orrát s
                  szótalanul evett.</p>
               <p>Ebéd után szunnyadtam kicsit, aztán, ahogy a meleg enyhült, sétálni mentem a
                  faluba Énokkal, aki erre az egy délutánra kikapcsolódott a munkából, irántam való
                  tiszteletből. Különben is szombat délután volt, mikor a munkát délutáni
                  templomozás előtt abbahagyják.</p>
               <p>Sétaközben benéztünk Szamócza bácsihoz, mint aki egyedül volt még életben öreg
                  barátaink közül. Jelenleg özvegyasszony testvére tipeg körülötte. Déborah, maga is
                  aszott fűszál már az Isten kaszálóján.</p>
               <p>Lépteink zajára megszólalt Szamócza bácsi, a tornác mélyéből, ahol karosszékén
                  üldögélt:</p>
               <p>- Kik azok, Déborah?</p>
               <p>A vénasszony ránkpislogott a konyhaajtóból, de biza ő se ismert meg:</p>
               <p>- Fiatal urak, ketten - sipította fogatlan szájjal.</p>
               <p>- Mi vagyunk, Szamócza bácsi kérem, - jelentettem, hozzálépve - mi Ernyeiek: Áron
                  és Énok!</p>
               <p>- Ó, ó... - nyögött fel az öreg, egyik kezét felénk terjesztve, amerről a hangomat
                  hallotta, míg a másikkal hasához szorította macskáját.</p>
               <p>- Ti vagytok, édes fiaim? Az Isten áldjon meg érte, hogy eljöttetek! Jere ide,
                  Áron, hogy simogassam meg az arcodat...</p>
               <p>Zavartan néztem öcsémre:</p>
               <p>- Nem mondtad! - suttogtam.</p>
               <p>- Elfeledtem... már tél óta...</p>
               <p>Odahajoltam, megfogtam reszkető kezét s az arcomhoz húztam.</p>
               <p>Felemelte rám hályogos, világtalan szemeit, melyekből két könnycsepp szivárgott s
                  tévetegen simított végig hajamon, arcomon.</p>
               <p>- Te vagy, csakugyan! - suttogta. - Lelkem fiam! Üljetek le s beszélj, hogy s mint
                  vagy?</p>
               <p>Miközben letelepedtünk melléje, a macska is felémfordította kókadt fejét s a fülei
                  lassan kihegyesedtek... Ámultan láttam, hogy ő is megvakult, olyan volt a két
                  szeme, mint a fénytelen bádog. Egy darabig elbeszélgettünk multról, jövőről s
                  Szamócza bácsi önfeledten jegyezte meg:</p>
               <p>- Csak az Isten addig éltessen még, hogy palásttal lássalak a gerlédi templomban,
                  fiam!</p>
               <p>- De hiszen úgy hallom Énoktól, az új pásztort nagyon szeretik a gerlédiek s
                  fiatalember is, sokáig fog még szolgálni...</p>
               <p>- Az nem számít! - legyintett Szamócza bácsi. - Ez már a harmadik, az öreg Zúzó
                  halála óta! Ezek az új papok fene kényesek, követelőzők, nem érik be Gerléddel...
                  Jönnek s mennek... Majd elmegy ez is, mire rád kerül a sor...</p>
               <p>Ráhagytam, hogy kedve teljék szegénynek.</p>
               <p>Később, harangszóra, mi is elmentünk a templomba Énokkal.</p>
               <p>Csodálkoztam, hogy a padok megteltek hívekkel, pedig régebben szombat alkonyán
                  inkább a kocsma szokott megtelni. Nó, tényleg szeretik az új prófétát,
                  látszik!</p>
               <p>Szép szál ember is volt, meg kell adni. Olyan, mint amilyet a nép szeret: magas,
                  telt, barna, öblöshangú, kondorbajuszú. Nemcsak az ájtatoskodók, de még őmaga is
                  utána csodálkozott zengő hangjának, ahogy kieresztette domború mellkasából.</p>
               <p>De az új kántor, a fiatal „mester” is hatalmasan vitte az éneket. Nem úgy, mint
                  szegény Szamócza bácsi. Sőt tán kissé túlságosan is vezetett, ő is gyönyörködött
                  férfias baritonjában.</p>
               <p>Istentisztelet után megvártuk a templom előtt a lelkészt s a mestert, mert még nem
                  ismertem őket. Miután a tiszteletes úr elbocsátotta népét, hozzáléptem s
                  bemutatkoztam. Öcsémet már ismerte. Őmagát Kis Mihálynak hívták. Még Kolozsvárt
                  végezte a szent tudományt, mielőtt a teológia Enyedre került volna vissza.
                  Paroláztunk a mesterrel is. Szabó Jánosnak mondta magát. Ő lakik most a
                  keresztapám házában, ami az eklézsiára szállott. Megdícsértem az énekét, ami igen
                  jól esett neki.</p>
               <p>Szóba került, hogy tán én is teológus leszek, úgylehet.</p>
               <p>- Kár volt Enyedre dugni ismét az akadémiát! - morogta Kis Mihály. - Majd
                  meglátod, miféle fészek az! Kolozsvár úri nagyváros, ott tanulni is lehetett,
                  látni is... Hálát adok az Istennek, hogy végeztem, mielőtt a nagyfejűek ezt az
                  ostobaságot elkövették!... Enyed!... Mi van ott? A kollégyom s a város romokban
                  hever... S miféle társaság? Büdös tímárok, szurtos csizmadiák! No, nem irigyellek,
                  testvér!</p>
               <p>- Meglátjuk - vontam vállat. - Hallottam, hogy Hegedüs professzor is odaköltözött.
                  Az nagy s jó ember.</p>
               <p>- Rosszul tette! Eltemeti magát s a tudományát... És Enyeden még úri lányok
                  sincsenek... Ezután minden papné csirízszagú lesz!</p>
               <p>Megvallom, már annyi rosszat hallottam Enyedről, hogy ez az újabb kritika
                  végigviszorgott a hátamon... Micsoda istenverte vacak lehet az a hely? Vásárhely
                  után, aminek minden utcáját, házát, kövét szerettem s lüktető életében annyira
                  otthon éreztem magamat, számkivetés lenne odajutni! Bizony, százszor inkább
                  maradnék Gerléden!</p>
               <p>Rossz érzésekkel ballagtunk vacsorázni, emésztő töprengések között.</p>
               <p>Megint a szép, kicsi Juliska szolgált fel, pirulva, riadozva.</p>
               <p>Ő vetette meg az ágyamat is, a régi benyílóban.</p>
               <p>Amíg édesanyámmal s Énokkal beszélgettünk vacsora után, Juliska jött-ment,
                  rendezgetett, akár Rozáli a régi időkben.</p>
               <p>Egyszer édesanyám odaszólt neki:</p>
               <p>- Most már menj aludni, Juliskám! Én is megyek mindjárt, csak még kicsi
                  beszélnivalóm van...</p>
               <p>- Jó éjszakát! - rebegte a kislány s legnagyobb csodálkozásomra anyám
                  hálószobájába surrant.</p>
               <p>Kérdőleg néztem előbb anyámra, aztán Énokra:</p>
               <p>- Ki ez a Juliska voltaképpen?</p>
               <p>Énok szónélkül felkelt a székről s kereken kezdett sétálni a szobában, éppen mint
                  édesapám szokta volt, nagy elhatározások előtt.</p>
               <p>- Rendes, csinos kislány, ugye? - kérdezte édesanyám, felelet helyett s úgy nézett
                  rám jóságos szemeivel, hogy egyszerre sejteni kezdtem az igazságot.</p>
               <p>- Az, igazán! - bólintottam. - Nekem nagyon tetszik.</p>
               <p>Énok megállt, felém fordult s rám függesztette várakozó tekintetét.</p>
               <p>- Tudod lelkem, - tette kezét a karomra édesanyám - én már kezdek öregedni,
                  gyengélkedni... Néha rosszul vagyok éjszaka... Azért alszik velem a lányka, hogy
                  ne legyek egyedül és segítsen, ha kell... Jó gyermek, engedelmes és
                  tanulékony...</p>
               <p>- Még mindíg nem tudom, ki lánya? - mosolyodtam el. - Félek, nagy ostobaságot
                  követtem el... Azt hittem, hogy...</p>
               <p>- Ó, nem baj, lelkem... - integetett fejével anyám. - Hiszen úgy is van: Juliska
                  egyszerű parasztlány, szegény ember gyermeke, a Turzai Gergelyé, ha emlékszel még
                  rá... Sokat járt hozzánk dolgozni, részes aratóként, meg máskor is... Egy kis
                  házikója van, meg néhány barázda földje... De hogy a felesége meghalt a tavaly,
                  gyermeke meg csak ez az egy van, végleg hozzánk állt, bivalyosnak... Juliska meg
                  belső szolgálónak szegődött ide mellém... Így van...</p>
               <p>- Tisztességes ember volt Turzai Gergely mindíg, emlékszem rá... Józan,
                  szorgalmatos, úrtisztelő... Paraszt vagy nemes, mindegy az, édesanyám, nem attól
                  függ az ember értéke!</p>
               <p>- Tudtam én, lelkem fiam, hogy te nem nézed le a szegényt! Ismerem a szívedet...
                  Juliska különben dícséretesen végezte ki az iskolát, szépen ír, olvas, nem buta,
                  cseppet sem! Igen édesdeden énekeli a zsoltárokat, a szent történeteket mind jól
                  tudja s a konfirmációkor ő mondta a Hiszekegyet...</p>
               <p>- Derék lány! - hagytam helyben. - Hát a házimunkához ért-e?</p>
               <p>- Ó, nem is hinnéd, milyen gyorsan megtanult tőlem mindent!... Ha ízlett neked a
                  mai ebéd, tudd meg, hogy szinte egyedül ő készítette...</p>
               <p>- De a paprikáscsirkét, azt édesanyám, ugye? Éreztem rajta a keze művét...</p>
               <p>Énok nagyot kacagott, hozzám lépett, a vállamra csapott:</p>
               <p>- Na bátyám, ez sikerült! Hát a paprikáscsirkét, azt éppen Juliska csinálta,
                  egyedül! Ez volt a próba, tudod-e? S azért vacogott szegény, hogy fog-e ízleni
                  neked? Úgy, mintha édesanyánk műve volna?</p>
               <p>Felálltam, magamhoz öleltem Énokot:</p>
               <p>- Hát akkor, ha nem tévedek, azt hiszem, mindennel tisztában vagyok! Ezzel a
                  lánnyal boldog leszel, öcsém!...</p>
               <p>Édesanyám most mindkettőnket átölelt egyszerre s úgy rebegte:</p>
               <p>- Hát megérted, Áronkám? Hát nem haragszol érte? Nem tartod hűtlenségnek az
                  Ernyei-név iránt, ha Énok ezt a lánykát veszi feleségül? S nem nézed le érte
                  őtmagát? S tán engem is, amiért akarom? Ó, Áron, Áron!...</p>
               <p>- Nem, nem! - nyugtattam meg őket. - Miért is lennék olyan ostoba? Ha ez a Juliska
                  tisztaéletű, jószívű, dolgos, okos, egészséges lányka s édesanyám iskolájában is
                  megfelelt... és ami a fő, Énok és ő szeretik egymást: csak üresfejű és üresszívű
                  bolond tiltakozhatna ellene, hogy összeházasodjanak! Én... én nem vagyok afféle
                  felfuvalkodott „úriember”... Sőt nagyon örvendek, nagyon... mert ebből vagyok
                  bizonyos, hogy az Ernyei-föld megmarad a család kezén!</p>
               <p>- Köszönöm, bátyám! - törülte meg szemét Énok s elfordult, szégyellvén
                  ellágyulását. Kemény, dolgos kezét egy hosszú percig az enyémben hagyta, forró
                  szorítással...</p>
               <p>Ezen az éjszakán tisztába jöttem azzal, hogy Enyedre kell mennem... Pedig, nem
                  tagadom, még napközben erős kísértés rohant meg, hogy eléálljak s megmondjam
                  anyámnak: elég volt! Itthon maradok, fogadjanak be maguk közé s engedjenek
                  dolgozni... Még ha Énokot illeti is már csaknem minden, ami megmaradt, akkor is...
                  Dolgozom én a kenyeremért s a szabadságomért az övében is szívesen. Ha pedig
                  mégis adnának valami részt, nem magamért, hanem Jankáért, hogy legyen egy kis
                  tulajdonunk is, akkor majd úgy fogok dolgozni, hogy megfizethessek érte... Igen,
                  éppen úgy dörömbölt, sírt, követelőzött, reménykedett bennem a földhöz visszavágyó
                  Ernyei-lélek, mint egykor szegény Dávid bátyámban. S ismét felrémlett bennem, hogy
                  ha akkor engednek neki, tán sohse szakad reá a végzet... De most már vége, vége az
                  én szép álmomnak is, örökre! Itt van a jövő: Énok és Juliska! Nem vehetem el
                  előlük a kenyeret, nem hozhatom ide Jankát, a nyakukra! Nem rabolhatom el a
                  jussukat, a születendő szép, erős, egészséges parasztvérrel frissített gyermekeik
                  osztályrészét, ami így is kevés lesz, ha sokan jönnek a világra... Pedig, ha a
                  leendő anyjukat nézem, azt kell remélnem: sok telik tőle! Nem hogy elvegyem, sőt
                  vissza kell majd pótolnom nekik, amit miattam veszítettek el! Nekem nem a föld ad
                  már kenyeret, hanem a papiros, a diploma! Elvégeztetett!...</p>
               <p>Milyen jó, hogy egyedül voltam! Senki se láthatta könnyeimet, amikkel elsirattam
                  emberi álmomat! Csak édesapám fehér sírköve volt a tanúja, amint idevilágított a
                  dombról, a holdfényben. De ő biztosan megbocsátott, hiszen győzött s lehet
                  nagylelkű.</p>
               <p>Másnap ki is mentem hozzá, a temetődombra. Beszélgettem vele, a sírja mellé ülve.
                  Nevének fekete betűi komolyan néztek rám a fehér kőlapról.</p>
               <p>- Úgy, úgy, fiam! - hallottam hangját a szívemben. - Menj csak Enyedre. Tanulj
                  tovább, légy úriember, tudós ember, híres ember... Tartsd fenn, sőt gyarapítsd az
                  Ernyei-név becsületét... Énok most lemaradt... Tegnap helyeselted választását. Nem
                  kellett volna, Áron... Parasztvér keveredik a mi nemes vérünkbe... De majd az Énok
                  fiai közül is kiválasztom azt, aki feltör a porból s kiköszörüli apja csorbáját...
                  Te pedig s a te fiaid, engedelmeskedjetek akaratomnak... Eridj, Áron, menj Enyedre
                  s majd úgy jöjj vissza hozzám, mint akire büszke lehetek!</p>
               <p>Iszlai keresztapám sírköve, egy orgonabokor árnyékából, mintha bólintana rá.</p>
               <p>- Bizony, Áron fiam! A kamatokat húztad, ugye! Te vetted hasznát az örökségemnek,
                  igaz? Hát akkor csak előre, Áron! Meg kell fizetned érte, fiam. Igaza van apádnak,
                  indulj Enyedre! Ütött az óra!...</p>
               <p>Önkénytelenül mellényzsebemhez kaptam. Az óra ketyegett ott, keresztapám
                  aranyórája:</p>
               <p>- Tik-tak!... Enyedre, Enyedre!...</p>
               <p>- Mégpedig emelt fejjel! - hangzott amonnan, a templom oldala mellől, Zúzó
                  tiszteletes úr sírjából.</p>
               <p>Estefelé megjelent Rozáli. Lopakodva surrant be, a kiskerten át, a tornácra.
                  Hátra-hátra pillantott, riadt szemekkel... Valósággal karjaimba esett:</p>
               <p>- Ugye, nem láthatott meg? - lihegte. Elsimította kuszált haját s furcsán,
                  lélektelenül kacagott fel: - Bolond vagyok! Sze’ még nincs éjfél!...</p>
               <p>Kétségbeesetten fogta át a nyakamat, zavaros tekintettel meredve reám:</p>
               <p>- Védj meg, Áron! Iszonyúan huhog... Béhuhog a kéményen!</p>
               <p>Cirógattam, csitítottam szegény nénémet.</p>
               <p>- Ne féljen, lelkem! Nézze: nem maga az oka, ő idézte elé a bajt... Ő lett hűtlen
                  magához... Az Isten megbocsátja magának, mert sokat szenvedett!</p>
               <p>Hervadt arcán könny csordult le s megroskadt testével dideregve bújt a
                  mellemre:</p>
               <p>- Ma a te szobádban akarok aludni... az ágyad előtt, a földön... Ha meglátott is,
                  nem mer huhogni, tőled tart... Tudja, hogy te megvédelmezel s elkergeted...</p>
               <p>- Jó lesz, lelkem... Ne féljen semmitől! Én megvédem...</p>
               <p>Úgy is lett. Rozáli lecsillapodott. Szinte csodamódon alakult vissza régi énjére,
                  mialatt vacsoráztunk s beszélgettünk. Néha azt hittem, nem is igaz, amit láttam
                  rajta s hallottam tőle... Olykor önfeledten, vidáman felkacagott, valami tréfámra.
                  Mivel közben, természetesen, Juliskával én is összebarátkoztam s mint családtag,
                  ült közöttünk, az Énok kezét fogva, főleg vele tréfálkoztam, évődtem. Kiderült,
                  hogy istenadta érzéke van a humor iránt s éles nyelvecskéje, amivel
                  természetesen, de soha bántóan, ugyancsak vissza tud vágni...</p>
               <p>Rozáli nagyon élvezte a kislány sugárzó, földillatú lényét. Látszott, hogy szívből
                  megszerette, s az is őt.</p>
               <p>Csak néha komorult el a pillantása s szólt rá indok nélkül, szigorúan:</p>
               <p>- Meg kell esküdni!... Meg kell esküdni!... Elváltál már, hogy megesküdhess?</p>
               <p>De Juliska elfogulatlanul nevetett rá s kacsintva mondta:</p>
               <p>- Minden este elválok tőle, egészen az esküvőnkig!</p>
               <p>- Akkor jó! - bólintott komolyan Rozáli s belémkapaszkodott.</p>
               <p>- Feküdjünk le, Áron!... Én a földre fekszem, az ágyad elé!</p>
               <p>Juliska hát ágyat csinált neki derékaljból s vánkosokból, oda, ahová kívánta.
                  Kézenfogta s mint egy gyermeket, bevezette a szobámba. Rozáli hagyta, hogy a
                  kislány levetkőztesse s lefektesse.</p>
               <p>- De Áron is jöjjön! - hallottam néném nyűgös, gyermekes duruzsolását.</p>
               <p>- Csak húnyja le a szemét, lelkem, aztán jövök! - szóltam be hozzá.</p>
               <p>Mire lábujjhegyen bementem, hogy lefeküdjek, Rozáli már mélyen, nyugodtan aludt s
                  nem is költött fel egész éjszaka.</p>
               <p>Mire én felébredtem, már eltűnt a szobából.</p>
               
            </div>
            <div type="chapter">
               <head>19.</head>
               <p>Elhatározásom, hogy ősszel Enyedre megyek, többé nem ingott meg. Csakhamar
                  közöltem is a családi tanáccsal s megírtam Gábornak is, hogy tudjon róla.</p>
               <p>Tőle hamarosan választ kaptam: együttmaradunk, ő is odahatározott, az öregekkel
                  egyetértve, hogy az adott körülmények között enyedi teológusnak kell lennie. Ez
                  nagyon megvigasztalt engem s könnyítette a felvállalt keresztet. Egyébként némán
                  hordoztam ezt, családom tagjai természetesnek és örvendetesnek vették a
                  döntést.</p>
               <p>A nyárnak még szinte fele hátra volt s átadtam magam a falusi élet egyszerű
                  örömeinek. Bebarangoltam a határt, nagyokat aludtam régi tornácbeli zugunkban,
                  beszélgettem a falusiakkal s tréfálkoztam Juliskával. Dolgozni nem igen
                  dolgoztam és pedig azért, mert féltem, hogy a munka láza ismét kísértéseket
                  ébresztene bennem a maradásra. De a Gödörbe gyakran kijártam, fürödtem a hideg
                  patakban s a hegyen bolyongva újra és újra átéltem emlékezetemben a multak édes
                  és keserű jeleneteit.</p>
               <p>Itt olvastam el, a magányosság beszédes csendjében, Dávid naplóját, amit Lilától
                  kaptam. Nem egyszer olvastam el s nem is olvastam, hanem átszenvedtem teljes
                  valómmal.</p>
               <p>Estefelé édesanyámmal sétálgattam a nagykertben, ahol Juliska dolgozgatott, az ő
                  utasításai szerint. Őmaga már nem nagyon tudott hajolgatni, tulajdon kezeivel
                  dolgozni, de rengeteg kerti tudományát át akarta örökíteni Énok leendő asszonyára
                  s ezt nagy figyelemmel, szeretettel és türelmesen vitte végbe. Juliska fürgén
                  követte tanácsait s ebben is tanulékonynak bizonyult.</p>
               <p>Közben sokat emlegettük édesapámat s Dávidot. Anyám úgy beszélt Dávidról is, mint
                  feledhetetlen kedves halottjáról. Sohase panaszolta fel, hogy nekünk egyszer sem
                  adott hírt magáról és nem emlékszem, hogy csak célzást is tett volna arra: vajon
                  hol és miként élhet most?... Mindíg volt valami titokzatos, teljesen meg nem
                  érthető anyám viselkedésében, abban, ahogy - eltekintve minden külső adottságtól
                  vagy lehetőségtől - önmagára nézve lezártnak, bevégzettnek vett valamit...
                  Megérzése szerint Dávid halott volt, legalább is ránézve, s ő eszerint emlékezett
                  rá és róla. Ha nem vagyok annyira egy vele, ha idegen szemmel nézem, talán
                  érzéketlenségnek ítélném ezt. De nagyon is jól tudtam: mit tett meg érette és mit
                  szenvedett miatta, amíg eljutott idáig. A valóság kényszere előtt azonban mindíg
                  józanul állt meg és sohase engedte át magát meddő képzelgéseknek.</p>
               <p>Azt persze nem tudhatom, legfennebb sejthetem, hogy éjszakáinak magányában,
                  imádságaiban és álmaiban mi minden zúdult át a szívén? Nem szabad elfelednem azt
                  sem, hogy anyám milyen hivő lélek volt s törhetetlenül vallotta a kedveseivel való
                  elszakíthatatlan közösségét, a síron túl is. És még valamit ide kell írnom, amit
                  önmagamból következtetve teszek fel róla: Ernyei volt ő is és mi Ernyeiek sohase
                  tudtunk a földi élet változásainak olyan nagy jelentőséget tulajdonítani, hogy
                  kétségbeessünk vagy bolondul lelkendezzünk miattuk.</p>
               <p>Azt hiszem, többször és elég világosan megmutattam, mennyire szerette anyám
                  például Lilát. És biztos vagyok felőle, hogy nemcsak Dávidért, hanem önmaga
                  lényéért is kedvelte őt. Azután is, hogy a várt és remélt kapcsolat megszakadt
                  vele, az elmult évek alatt néhányszor láttam őket együtt, ha anyám Vásárhelyt
                  volt. Ilyenkor sohase hallottam, hogy Dávidról beszéltek volna. Nem fordult elő
                  közöttük semmiféle érzelmi kitörés, ami erre utalt volna. Hallgatag egyetértéssel
                  kikapcsolták maguk közül a multat. Szíves módon, csendesen, józanul beszélgettek
                  egymással, apró gondjaik, munkájuk körébe eső dolgokról. Ezen a nyáron énmagam
                  is előhoztam kétszer-háromszor Lilát, elmondván, hogy megváltozott s milyen
                  furcsán kemény az övéihez. Tulajdonképpen azért tettem ezt, hogy Jankára tereljem
                  a figyelmét s megsejtessem vele, mi a szándékom.</p>
               <p>Édesanyám, amíg Liláról volt szó, mindíg hallgatott és semmiféle megjegyzést nem
                  tett reávonatkozólag. Ez is bevégzett dolog volt számára, mintha csak kimondta
                  volna, hogy az, amit egy halott látszólag művel, nem számít, az csak az élők
                  látomása és csalódása.</p>
               <p>De Janka valóban élt s ami a fő: nekem, reám nézve élt. Ez tehát érdekelte
                  anyámat. Némely apróságot kétszer is elmondatott felőle. Tisztában volt a
                  dologgal, biztosan. Lestem a tekintetét, a szavát. Epedtem érte, hogy helyeselje,
                  hogy biztasson, hogy tanácsot adjon, hogy segítsen... De nem tette meg... Pedig
                  Énok mellé odaállt teljes anyai szeretetével s kezébe vette Juliska nevelését.</p>
               <p>- Érdekes kislány lehet Janka! - legfennebb ennyit mondott. - S néha úgy láttam,
                  olyanféle módon pillantott rám, mint kölyökkoromban, ha valami képtelen
                  csacsiságot kértem tőle. Miért is nem mondtam meg egyenesen, mit akarok?... Nem
                  tudom. Valami húzódozás, tiltás, kitérés fínom, de határozott hulláma ütődött a
                  szívemhez az ő szívéből...</p>
               <p>Vajjon Rozáliról mit gondolt? Ezt se tudnám megmondani. Aggódott érte, igyekezett
                  lecsendesíteni, jó volt hozzá, mindez kétségtelen... De azt hiszem, szíve mélyén
                  feladta őt is, akárcsak Dávidot.</p>
               <p>Amíg volt rá egy szikra remény: lótott-futott érette... De a remény utolsót
                  lobbant és kialudt.</p>
               <p>- Rozálinak a lelkiismeretével s az Istennel van számadása, nem Imrével! - mondta
                  egyszer nekem. - Semmit se tehetünk érette, csak szerethetjük és
                  elszenvedhetjük.</p>
               <p>Én racionálisan akartam segíteni Rozálin. Folyton az járt a fejemben, hogy az az
                  Imre-féle „béhuhogás” a kéményen valami külső okra vezethető vissza. Valószínűleg
                  arra, hogy Jóska túlságosan öblös, huzatos kéményt építtetett a házára s a szél
                  megkavarodik benne, bömbölve, visítva. Az első ijedelmet legalább is efféle
                  váltotta ki Rozáli zaklatott lelkéből s a többit már a képzelődés
                  magyarázhatja.</p>
               <p>Egyszer arra sétálva, be is néztem Jóskához, tudván, hogy Rozáli nálunk van.
                  Előadtam neki feltevésemet. De Jóska a fejét rázta s meg is mutogatta, hogy a
                  kémény szélvédett oldalon van építve s bádogcsővel is el van látva, ami kizárja,
                  hogy akármiféle viharban is hangot adhasson... De tisztán emlékszik is rá, hogy
                  mikor az első „béhuhogás” történt, szélcsendes éjszaka volt... Csak Rozáli maga
                  az, aki hallja s megtébolyodik tőle.</p>
               <p>Az ész tehát megbukott. Pedig Rozálinak felettébb nagy szüksége lett volna rá,
                  hogy valami módon kézzelfoghatólag bebizonyítsák neki félelme alaptalanságát. Mert
                  ijesztően kezdett fogyni, sápadozni, öregedni. Nyár végéig rohamosan súlyosodott
                  az állapota s most már azt is megtette, hogy pincébe, verembe bújt a kísértet
                  elől, akár egész napra s éjszakára is, vagy elfutott valahová az erdőkbe s félig
                  éhenhalva vánszorgott elő nagysokára. Sokszor az életéért aggódtam s egyszer
                  megemlítettem édesanyámnak, hogy nem volna-e jó szegény nénémet elvinni valami
                  elmekórodába, ahol legalább vigyázni tudnak rá? De ő ezt nem akarta. Erről hát nem
                  beszéltem többet.</p>
               <p>A nyár elmult s búcsút vettem szeretteimtől... Ez a második búcsúm Gerlédtől
                  sokkal véglegesebb volt, mint az a gyerekkori, első elválás, mikor a kollégyomba
                  adtak. Most már tudtam, hogy ezután tényleg csak vendég leszek itthon s hogy
                  magamnak kell majd új hazát szereznem, valahol. Nehéz szívvel indultam neki a
                  jövendő ködének.</p>
               <p>Vásárhelyt folytattam a búcsúzkodást. Mert Vásárhely második otthonommá lett az
                  évek folyamán. Magamban örvendtem neki, hogy Gábor még nem jött be s így egyedül,
                  teljes zavartalanságban járhattam be a város minden utcáját s beszélgethettem az
                  emlékekkel tele házakkal.</p>
               <p>A temetőt utoljára hagytam. Ez a szépséges kert élőbb volt számomra magánál az élő
                  városnál is. Kisdiákkorom óta jártam ide tanulni s gondolkozni. Minden
                  valamirevaló sírkövének feliratát könyvnélkül tudtam. Kedves játékom volt, hogy
                  magam elé képzeltem azt, amit a betűk nem mondtak el a halottakról s így szereplői
                  lettek soha meg nem történt regényeknek, melyekben azonban én magam mind erősebben
                  hittem.</p>
               <p>Most, mikor már tudtam, hogy Dávid bátyám is innen indult el azon a reggelen
                  végzetes útjára, úgy éreztem, családi kötelékek is fűznek ehhez a temetőhöz... s
                  én is íme, innen indulok a jövendő elrejtett titka felé.</p>
               <p>A két Bolyai sírjainál hosszasabban merengtem. A pojnik almafa, amelyet a
                  professzor úr emlékére ültettek ide, már szépen terebélyesedett s dús gyümölcs
                  mosolygott ágairól. Találó szimbóluma az életének!... Idegen, ismeretlen fa volt
                  Erdélyben, míg ő meg nem honosította s kívánatossá nem tette dúslevű, édes almáit.
                  S ki volt idegenebb és ismeretlenebb, lényege szerint, Erdélyben, mint ő s a
                  tudománya?... Vele a magyar ész előtt addig érthetetlen világtörvények szólaltak
                  meg nyelvünkön s titkos ízű szellemi gyümölcsök kínálkoztak fel ifjúságunknak...
                  Fog-e valaki szakítani s enni erről a fáról? Valaha bizonyára igen... De még várni
                  kell... Csak hét éve, hogy a lángelme kialudt s a magyar nem hisz ilyen hamar!</p>
               <p>De lám, János úr is megbékült, három éve, a világgal s szép csendesen fekszik a
                  maga sírjában... Ugye kár volt a sok veszekedés, keserű tépdesés, versengés,
                  János úr? Tetszik látni, az öreg úrral is ki lehet jönni, örök békességben?
                  Remélem, elfelejtette már, amit a halálos ágyán fekvő apa felett károgott el, hogy
                  „keveset használt az emberiségnek”... Ne féljen, elfelejtem én is szívesen, akkor
                  se tehettem róla, hogy hallottam, ott lévén utolsó perceiben a professzor úr
                  mellett... Szabó Samu tanár úr küldött hozzá, mert hogy én már régebbről ismertem
                  s jelentkeztem, mikor arról volt szó, hogy kellene valaki oda, aki feljegyezze, ha
                  valami kívánsága, meghagyása volna... Maga, János úr, máig se tudom, hogy botlott
                  be akkor a házba?... Tán megérzett valamit?... De ő már halott volt, mire maga
                  érkezett... Nem volt szép, hogy éppen azt mondta, amit mondott... de hát nem igen
                  tudta maga sem, János úr, hogy mit mond... Bizony akkor sem tetszett józannak
                  lenni, ez az igazság... De mindez elmult! Kettőjük neve együtt fog ragyogni a
                  magyar égen, örökre!</p>
               <p>Lám, Agyagfalvi doktor úr is, társuk a muzsikában, nem messzire lakik innen,
                  azalatt a nagy fekete kő alatt és most már nincs mért összekülönbözzenek a „katta”
                  felett. Az égi zenekarban mindenki tévedés nélkül vesz részt a nagy
                  harmóniában!... Bocsánat, valakik itt csörtetnek a közelben... hangokat hallok s
                  kacagást... Én most búcsúzom, uraim!...</p>
               <p>A szemben levő utacska fordulójából, borostyánbokrok mögül, fiatal pár árnya
                  bukkan elő...</p>
               <p>Nem akarom, hogy megzavarja őket a látásom. Borosnyai Lukáts János püspök úr
                  sírköve mögé húzódom...</p>
               <p>De ez a hang! Istenem!... Ezt a hangot nem lehet utánozni! Ilyen csak egy van a
                  világon: az Övé...</p>
               <p>Bolond vagyok!... Őmaga mondta ma délben a Szívketrecben, hogy egész estig dolga
                  van otthon, sürgős dolga... Csak este menjek fel, vacsora után!</p>
               <p>- Nem... nem!... - hallom a távolodó, ismerősen évődő hangot. - Ma este nem
                  találkozhatunk. Ma este egy barátnőmnél leszek...</p>
               <p>Ki kellett tekintenem a kő mögül. Hiába, kellett!</p>
               <p>Igen, Janka libegett ott az úton, ő maga! S Fehér Gergely ugyancsak szedte kurta
                  lábait, hogy el ne maradjon mellőle. Úgy futott, mint egy lihegő, alázatos,
                  szerelmes, fekete kiskutya az úrnője után.</p>
               <p>Estig igyekeztem meggyőzni magamat, hogy ez semmi, hogy „elvégre”, hogy „hát
                  aztán”, hogy „ugyan-ugyan” és a többi...</p>
               <p>Vacsora után derült arcot öltve lépegettem fel a Bándi-ház tornáclépcsőin.</p>
               <p>Ézsaiás bácsit természetesen már ágyba küldte Lila. Őmaga az illendőség okából még
                  ott bolyongott körülöttünk egy darabig.</p>
               <p>Kétszer is azt hittem, valamit mondani akar nekem, mert megállt előttem, ahogy ott
                  ültem Janka s Eszti közt a tornác padján s ő mereven a szemem közé nézett. Biztos,
                  hogy a szeme mondott is valamit... Rosszallás volt, vagy figyelmeztetés, vagy
                  részvét? Nem értettem meg.</p>
               <p>Lila aztán eltűnt valamikor... Ez különben már szokás volt egy idő óta, hogy
                  Esztike unatkozik mellettünk, szegény... De sohase panaszkodott, még ásítani se
                  mert s olyan kicsire gömbölyödött össze, hogy lehetőleg ne is lássék.</p>
               <p>- Sok dolgod volt ma itthon, Janka? - kérdeztem, csak úgy odavetve. De hogy a
                  választ milyen szorongó szívvel vártam, azt leírni nem tudom.</p>
               <p>Esztike akaratlanul összerezzent mellettem.</p>
               <p>Janka a csillagokat nézte, kis kezét könnyedén a vállamon pihentetve s álmodozva
                  szólt:</p>
               <p>- Milyen gyönyörűek!... Nézd, hogy szikráznak!... Ne beszéljünk most az én
                  dolgaimról... semmiségekről... Inkább azt mondd meg, nagy tudós: emberek élnek-e
                  ott is, a csillagokban? Másfélék, mint mi? Vagy mi repülünk majd oda, ha
                  meghaltunk? És találkozunk ott is, akik a földön szerettük egymást?</p>
               <p>- Igen, Áron bácsi, - szólt közbe nagy buzgalommal Esztike - ezt szeretném tudni
                  én is... Erről beszélgessünk!</p>
               <p>- Bolyai professzor azt tanította nekem, - mondtam Jankához hajolva - hogy aki a
                  csillagokból olvasni akar, előbb tanuljon meg olvasni a saját lelkéből. Mert aki
                  nincs tisztában önmagával, azt a csillagok tévútra vezetik... Mert vannak rossz
                  csillagok is, hazug csillagok, tudjátok? Vezércsillagát csak az találja meg, aki
                  gyűlöli a hazugságot, a csalást, az alakoskodást, a megtévesztő titkolódzást, a...
                  a...</p>
               <p>- Mért haragszol és kire?... - csodálkozott rám Janka. - Szinte reszketsz a
                  haragtól...</p>
               <p>- A hazugságra haragszom! - dobbantottam.</p>
               <p>- Én sohase hazudtam neked! - fordította rám szemeit Janka. - Én... én... akármit
                  megmondok neked, igazán, amit kérdezel tőlem... ha... ha tudom az igazat...</p>
               <p>- És ha valamire nem felelsz?</p>
               <p>- Akkor... akkor az azért van, mert még nem tudok felelni. Mert még nem vagyok
                  tisztában magammal... és nem látom a vezércsillagot...</p>
               
            </div>
            <div type="chapter">
               <head>20.</head>
               <p>Enyedet koradélután láttuk meg, Miriszló felől érkezve egy Kocsárdon fogadott
                  szekéren. Odáig vásárhelyi fuvaros hozott s ott aludtunk a tanítónál, aki Bándi
                  bátyánk ismerőse volt.</p>
               <p>A Maros tágas, dús völgye, a Bükkös-erdő őszi pompában ragyogó hullámai a
                  dombsoron szelíd szépséggel vigasztaltak, hívogattak. Az Őrhegy szőlőkkel,
                  gyümölcsökkel beültetett lába alatt kanyarodtunk a városka főutcájára s azonnal
                  felmagasodott előttünk a templom hatalmas, időtől fekete őrtornya, jelezve a
                  „világ közepének” közepét.</p>
               <p>A széles úton alig láttunk embert, a csend mellünkre feküdt. Kétoldalt
                  elpusztított házak kormos romjai sötétlettek az újraépített, kimeszelt, többnyire
                  apró épületek között, mintha két odvas fogsor között lopakodtunk volna végig.
                  Tizenöt esztendeje mult már a rettenetes éjszakának s Enyed még mindíg félholtan
                  feküdt sebeiben.</p>
               <p>Szekerünk zörgése a némaságban idegborzolóan hangzott, úgy tetszett, kíméletlenség
                  tőlünk, hogy zavarjuk a halottak álmát. A templomot zord bástyák s tetejükön
                  szomorúan lengedező aszúfüvekkel felvert, bomló várfalak övezték. Majdnem
                  visszabólintottam: úgy rémlett, nekünk integet bús hajával az öreg vár. A falakhoz
                  riadtan tapadó, félig-rom házikók ajtóiban, ablakaiban megjelent s hirtelen eltűnt
                  néhány arc. Talán csak nem ijesztettük meg szegényeket?</p>
               <p>Belemarkoltam Gábor karjába. Dülledt szemekkel s nyúlt képpel meredt előre...
                  Előttünk állott Bethlen Gábor dicső kollégyoma... Azaz, hogy részben állott,
                  részben feküdt szegény. A hatalmas, kétemeletes nagy szárnyat, mely kelet-nyugati
                  irányba húzódott s Új-kollégyomnak nevezték, mert a század elején épült a Páriz
                  Pápai által gyüjtött angol pénzből, a pusztítók nem tudták lerombolni, csak az
                  ablakokon át kicsapó lángok füstje-korma látszott még rajta, esőtől szétmosott
                  csúnya foltokban, átütközve minden későbbi meszelésen, mintha tiltakozna ellene,
                  hogy eltüntessék az utódok szeme és emlékezete elől. De az észak-déli vonalú
                  Ókollégyom csupa tetőtlen, beszakadt, törmelékkel, gazzal borított düledék,
                  feketén ásító ablaknyílásokkal... Mintha csak tegnap dúlták volna fel s nem
                  tizenöt esztendeje! Történt-e hát itt valami azóta s miféle élet lehet benne?</p>
               <p>Szekerünk az Új-kollégyom sarkán nyíló bejáratnál zökkent le.</p>
               <p>Érkezésünk zajára néhány fiatalember bújt elő.</p>
               <p>Nem mondhatnám, hogy különös barátsággal pillogtak ránk. Sőt inkább valami
                  idegenkedés, meg egy csepp gúny áradt belőlük ebben az első szemvillanásban. De
                  mivel nem maradt más választásunk, lekecmeregtünk a szekérről, kitopogtuk
                  lábainkból a zsibbadást s eléjük lépegettünk.</p>
               <p>- Principisták vagyunk - mormogta Gábor, bemondva neveinket s végigmérve őket
                  hideg szemével. - Vásárhelyről jövünk, teológiára.</p>
               <p>Erre az egyik, szép bajuszos, nagydarab legény, odalépett s kezét nyujtotta,
                  egymásután neki és nekem:</p>
               <p>- Szotyori János szénior... Szotyori János szénior...</p>
               <p>- Hol pakkolhatunk le? - kérdezte Gábor.</p>
               <p>A szénior belénkfúrva szemét, Gábor mellébe bökött:</p>
               <p>- Láttátok mi van itt?... A romokat?... A gazt?... A halált?...</p>
               <p>Gábor vállat rándított, én bólintottam.</p>
               <p>- Ez nem Kolozsvár! - szegte meg nyakát Szotyori. - Még csak nem is Vásárhely! Itt
                  nem öröm élni, hé!...</p>
               <p>- Ne papolj - intette le Gábor. - Láttuk s tudjuk... Ha a te dolgod, adj
                  szállást... Miféle cenzura ez, a kapu előtt?...</p>
               <p>- Tehátlan, - emelte fel ujját Szotyori - csakugyan elhatároztátok, hogy itt
                  maradtok? S hogy nem fogtok örökké nyávogni, piszkolódni, mint a Kolozsvárról
                  jöttek?</p>
               <p>- El hát! Mi fenét tegyünk mást? - meredt rá Gábor. - Mondtam, hogy principisták
                  vagyunk... s éhesek is... Ti tán vadalmát ebédeltetek? Mert nekem s Áronnak nincs
                  kedvünk hozzá. Mi dolgozni akarunk!</p>
               <p>Szotyori ábrázata széles mosolyra húzódott, rop-roppantva ölelte domború mellére
                  Gábort, jobbjával, míg a ballal engem rántott magához s nagyot rikkantott:</p>
               <p>- Embereim vagytok, hé! Ez a beszéd, ezt szeretem!... Hogy a mennykőbe ne adnék
                  szállást? Jertek, hadd ismertesselek meg ezekkel is, né!...</p>
               <p>Kezefejével társai felé kólintott. Azok körénkgyűltek s amíg megnevezte őket,
                  egyenkint kezet fogtunk velük, keményen, szembenézve.</p>
               <p>- Ez itt a kontraskriba, Lőrincz Mózsi. Ez a pápa, Krizbai Gyurka, de még
                  bíbornokai nincsenek... Ezek jurátus-préceptorok, Sebesi Samu és Máté Laci...
                  Befelé!</p>
               <p>Szélrohamos, keskeny átjárón nyomtak keresztül a kőpadlós, hosszú folyosóra,
                  melyet elöntött az üvegezetlen ablakokon beáradó őszi ragyogás.</p>
               <p>- Minden szekérzörgésre kiugrunk mi, - magyarázta közben a szénior - mert
                  eltökéltük, hogy ha valaki csúfolkodni s fitymálni jő Enyedre, azt mindjárt a
                  kaputól továbbrepítjük... Nem tűrjük meg magunk közt tovább ezt a kolozsvári
                  köpdösődést, értitek?</p>
               <p>- Helyesen! - vigyorodott el Gábor. - Csak az jöjjön s maradjon, aki mindent
                  vállal!</p>
               <p>- Úgy! - Most még kevesen vagyunk benn, különben is... Csak vagy húsz principista
                  s még annyiforma bölcsész, jogász. A plebs két-három nap mulva büdöslik bé... Ide
                  jertek, ez a széniori szoba!</p>
               <p>Mialatt befelé lökdösött, bikahangon ordított valahová a folyosó mélyére:</p>
               <p>- Hé, kurzorok!...</p>
               <p>A homályból két csizmás, harisnyás, zekés legényke csörtetett elő.</p>
               <p>- Rezidesek, Háromszékről! - bökött feléjük Szotyori. - Nem mehettek haza
                  dimissziókor. Szolgák... Hozzátok bé az urak ládáit, egykettő! - reccsent rájuk,
                  ahogy lihegve megmeredtek előtte. - A kapu elől, a szekérről! - horkantott, látva
                  értetlenül kimeredő szemeiket.</p>
               <p>A fiúk elrobogtak.</p>
               <p>Mi a tintaszagú, sivár szobában körültelepedtük a viharvert asztalt, elfoglalván a
                  sánta, recsegő székeket.</p>
               <p>Mire a fiúk becipelték ládáinkat, a társaság már pipafüstbe burkolódzva
                  ismerkedett velünk. Széniorunk a longissimából eregette a kék karikákat,
                  tekintélye egész súlyával nehezedve az asztalfőnél billegő székre.</p>
               <p>Fuvarosunk is becammogott, hogy kifizessük s miután a bért megkapta, a sovány
                  borravalón morogva, távozott. A két fiú várakozásteljesen függesztette szemét a
                  szolgatanulók mindenható urára, Krizbai pápára.</p>
               <p>- Tán vennétek elő a surgyétokat, - indítványozta a pápa - hogy estére
                  megtölthessék ezek a dárdások!</p>
               <p>- Szerencsétek van! - bólintott a pipa mellől Szotyori szénior. - Ma még töretlen,
                  jó szalmát kaptok. A tinódi tanyáról hozattam, eső se érte.</p>
               <p>Kinyitva ládánkat, előkotortuk a zsákokat s a legénykék karjaiba dobtuk.</p>
               <p>- Édinburgba vigyétek, ha kész - rendelkezett a kontra. - Édinburg az a szoba, -
                  bökött felénk a pipaszárával - ahova ideiglenesen principistákat szállásoltam, a
                  dislokációig. Ott alhattok, ha a többiek hagyják...</p>
               <p>Miután a fiúcskák távoztak, elemózsiát vettünk ki holmink közül, jó hazait,
                  borocskával s felkínálván, hozzáláttunk.</p>
               <p>Falatozás, iddogálás közben hamar összemelegedtünk s megindult a szó kollégyomról,
                  professzorokról, városról, szép lányokról meg a piszkos Bezirkerekről, akik még
                  mindíg itt kopóskodnak, főleg a rebellis diákság körül.</p>
               <p>Az enyedi kollégyomról mi már sok mindent tudtunk, főleg Gábor, akinek szenvedélye
                  lévén előre megismerni, amit csak lehet, a nyáron alaposan kibúvárkodta magát a
                  híres főiskola történetében. Tőle aztán én is okultam.</p>
               <p>Társainkat meg is lepte, hogy az alma mater multja mennyire nyitott könyv
                  előttünk.</p>
               <p>Így például nem tudták, hogy az enyedi polgároknak a professzorok iránti
                  tisztelete nemcsak önkénytfakadó, természetes elismerés, hanem törvényerejű
                  hagyomány, mert noha II. Rákóczi Györgytől fejenként nemességet kaptak, Apafi
                  Mihály úr külön megparancsolta nekik, hogy a tanároknak levett süveggel
                  köszönjenek.</p>
               <p>Szotyori nagyon fájlalta, hogy az officiális diákokat hajdan borban fizették,
                  Gábor felvilágosítása szerint, de ezt később „ob praegnantes rationes”, nyomós
                  okokból hitvány pénzre változtatták.</p>
               <p>Azt ellenben helyeselték, hogy ma már nem a gregárius diákok választják a
                  széniort, kontrát, préceptort, hanem a professzorátus jelöli ki őket, mielőtt a
                  plebs bezúdulna. Hiába, így nagyobb a tekintély, noha csorba esett az ősi
                  demokrácián!...</p>
               <p>E körül szép disputa bomladozott ki, amire mindíg örömmel gondolok vissza. Egész
                  életemre nagy jelentőségűvé lett ez az első enyedi délután, mert felmelegítette a
                  szívemet az, hogy néhány fiatalember a romok között, a már elparentált és sokaktól
                  lebecsült fejedelmi kollégyom egy sivár szobájában, a nagy mult dicsőségén tiszta
                  lélekkel felbuzdulva, a méltó jövendőért küzdeni szövetségre lépett.</p>
               <p>Ebben a vitában különben Gábor és én egyben-másban kétféle álláspontot
                  képviseltünk s a többség velem tartott, csak a kontra állt Gábor mellé.</p>
               <p>Én ugyanis azon a nézeten voltam, hogy teljes mértékben vissza kellene állítani a
                  kollégyom ősi respublikáját, ezt a pici államot, mely önmagából élt s ezért tudott
                  olyan embereket nevelni, akik Isten után a maguk erejére támaszkodva, állták meg
                  az élet viharait. Különben is, én a mult iránt bírtam érzékkel s a jelent
                  kopárnak, ízetlennek, laposnak ítéltem. Gábor ellenben haladó szellem volt, a
                  hagyományt nem nagyon tisztelte s előtte a modern jövendő lebegett.</p>
               <p>- Te biztosan ma is a magas kucsmát s a violaszín tógát hordanád szívesen!
                  Officiumot is vállalnál, csakhogy ezüstcsattal dicsekedhess! - vigyorodott
                  rám.</p>
               <p>- Eltekintve attól, hogy a pantalló s a cilinder semmivel sem szebb a kucsmánál s
                  a tógánál és hozzá német is, - válaszoltam - jól tudod, hogy nem a mult külsőségei
                  után kapdosok... A szellem az, amit becsülök s szeretnék feltámasztani!</p>
               <p>- Hiszen majd meglátjátok, - szólt közbe Szotyori - hogy itt a szellem régi
                  örökségéből ma is él az, ami lényeges! A kollégyom most is egy nagy család s a
                  maga külön házi törvényei szerint igazodik...</p>
               <p>- Ne értsetek félre! - védekezett Gábor. - Én csak azt tartom: a tanár mívelje a
                  tudományt és tanítson, a diák pedig tanuljon. Ez a dolguk. A gazdálkodásra külön
                  szakembereket kellene alkalmazni, a diákszolgák helyett pedig fizetett
                  cselédséget... Hát nem szenvedtünk eleget Vásárhelyt s nem láttunk-e az idejétmult
                  szisztéma rothadt fenekére? Új világ kezdődött, barátaim. Ha ezek az öreg iskolák
                  versenyt akarnak állani azokkal, amiket az államhatalom emel, tanításban és
                  nevelésben sokkal többet és jobbat kell adjanak, mint eddig! Ez pedig csak úgy
                  lehet, ha a tanárok egészen a hivatásuknak élnek, a tanulóknak pedig nincs más
                  gondjuk, mint a tanulás...</p>
               <p>- Ohó! - kiáltotta a pápa. - Te a fellegekben jársz, amice! Lehet, igazad van
                  abban, hogy aki innen kikerül, sok mindenben faragatlan és fogyatékos, de egyet
                  tud: megállani a lábán az élet bajai között! Ez az élet iskolája, itt élni
                  tanítanak...</p>
               <p>- Ide hallgass! - koppantott pipájával Szotyori az asztalra. - Én például, mint
                  szénior, voltaképpen tízezer holdon gazdálkodom. Az inspektor-professzor, Kasza
                  Dániel nagytiszteletű úr irányítása alatt, persze... De a valóságban mégis én
                  vagyok ennek a birodalomnak közvetlen gazdája... Mi ketten a pápával, aki a
                  szolgákat adja hozzá, biza tavaszi szántástól szüretig nem sokat ülünk könyv
                  mellett. Kaszálást, aratást, cséplést, őrletést, lekvárfőzést, sajtkészítést,
                  erdővágást, szüretelést, mi ügyelünk fel a nebulóinkkal s pincét, magtárt
                  ugyancsak mi tartunk számon. Hát azt hiszed, hogy a must eladása nem a mi
                  dolgunk? Hátilovon, szekéren, gyalog járjuk mi ezt a fejedelmi respublikát. Ma
                  Tinódon, almaszüreten, holnap Szentkirályon dióverésen, egyszer Felenyeden a
                  téglavetőnél, máskor a kákovai posztóványolóban... No, régebben a papírmalom s a
                  könyvnyomda is a mi gondunk volt, de azokat az oláhok porráégették, ezzel hát
                  kevesebb a bajunk, egyelőre... Ládd-é, ez az, amit az Áron komád védelmez!.. A
                  diák, még a legkisebb is, részese ennek a gazdálkodásnak, ebből él, hogy
                  tanulhasson is valamicskét s ember legyen belőle... Ember is lesz, mert éppen
                  evvel tanul a legtöbbet!... Erdélyben nem sok mágnásfi dicsekedhetik el azzal,
                  amivel pedig akármelyik szolgatanuló hazugság nélkül előállhat, hogy tízezer
                  holdas családi birtokon gazdálkodik!</p>
               <p>A társaság zajosan helyeselt s még Lőrincz kontra is lelkesülten csapott az
                  asztalra:</p>
               <p>- Ez igaz s nagy dolog, komám!</p>
               <p>- Van benne jó, elismerem! - húzta össze szemöldökeit Gábor. - S itt, ahol ekkora
                  birtok létezik, más is a helyzet, mint Vásárhelyt... De ti mégse vagytok tanult
                  gazdák s a szolgatanulók sem lehetnek igazi munkások. - És igazi professzor sem
                  lehet az, aki ekkora anyagi gondot hordoz. Fenntartom, hogy a birtokok sokkal
                  többet jövedelmeznének szakszerű műveléssel s akkor volna elég jövedelem, hogy a
                  jó tanulónak, ha szegény, ne kelljen szolgálnia... Ez idejétmult dolog, na, a
                  tudás nagyobb hatalom és több lehetőséget ad az életre, mint ez a nyomorgás,
                  viaskodás a mindennapi falatért! Mikor tanultok hát? És mit kaptok ennyi
                  munkáért?</p>
               <p>Szotyori kacagott:</p>
               <p>- Azelőtt tanulunk, mielőtt officiálisokká lennénk! Azért leszünk azokká, mert
                  kitűnően tanultunk!... És majd külföldön folytatja, aki többet akar belőle... Mert
                  a stipendiumok a miénkek... És hogy mit kapunk érette? Rengeteget, barátom!
                  Választott ingyen ágyat, mely alatt karikás nem illatozhat; napi hat cipót, azzal
                  a kötelezettséggel, hogy fenséges személyünk melletti két principista szolgánk is
                  kapjon belőle; miénk az összes kemencék hamuja, melyért a tímárok jó pénzt adnak;
                  továbbá egy kosztos házitanítóságot, esetleg szép házikisasszonnyal fűszerezve,
                  négy úrfi-tanítványt, akik évente 10-20 forintokat fizetnek, nó és végül, de nem
                  utolsó sorban három ünnepi legációt a legjavából, annak minden bőségével és
                  tulajdon dárdásunk által adminisztrálva... Mit szólsz mindezekhez, hé?</p>
               <p>- Két cipóval, két szolgával, a hamuval, a tanítványok és legációk közt való
                  választás elsőségével többet, mint mi - legyintett Gábor... - Nem nagy dolog!</p>
               <p>- De az erkölcsi tekintély, barátom! - feszítette mellét a szénior.</p>
               <p>- S a legjavát nem is mondtad! - rikkantott közbe a pápa. - A tavasztól őszig
                  tartó gazdaságjárást... Csűrbíróné asszonyom azalatt tart jól libával, kacsával,
                  hagymás tokánnyal, messzely borocskával s ha fiatal még, a csókot se sajnálja!</p>
               <p>- Vagy ő, vagy a lánya! - egészítette ki a kontra, bajszát pödörintve.</p>
               <p>- Szép! - hümmögött Gábor. - Aki megelégszik vele... De tán igazatok is van, ha
                  így fogjátok fel az életet! Én csak a magam bolondját járom, a Kőrösi Csomáét, meg
                  az efféléket...</p>
               <p>- Helyes! - bólintott rá a szénior, minden tisztelet, de minden irígység nélkül. -
                  Kell ilyen is, a kollégyom hírnevéért!... De ládd, sok út nyílik innen,
                  mindenfelé. Én, teszem azt, ha a papi cenzúrát megállom, nem biztos, hogy pap is
                  leszek... Egyik Bethlen gróf, mert megértette a gazdasági tudományomat,
                  inspektornak hív a birtokára s minden jót ígér... Azt mondja, neki ilyen ember
                  kéne, aki ekkora birtokon tanulta ki mindennek csinját-binját!... Hát csak ne
                  fumigáld ezt a rendet, pajtás!</p>
               <p>Nekem nagyon megtetszett mindaz, amiről a szénior és társai beszéltek. Elmerülten
                  hallgattam s közben szárnyra kaptak a gondolataim, tovább repülve, édes álmok
                  birodalma felé... A bennem lappangó áruló már megint felütötte a fejét: nem is
                  volna utolsó, széniornak lenni itt, aztán valamelyik grófnál inspektornak...
                  visszakanyarodni szépen a földhöz. Új Gerlédet szerezni s a végén önállóan élni
                  benne - Jankával!</p>
               <p>Azt nem is sejtettem, hogy ez a beszélgetés, más értelemben, eljövendő életem
                  útjára világított reá, évtizedek harcaira, munkájára és boldogságára...</p>
               <p>De a szénior sétát indítványozott, egyben, viszonzásképpen meghíván minket a
                  Sisak-ba vacsorára.</p>
               <p>Felkerekedtünk hát s estig széjjel néztünk a városban... Először is az
                  Új-kollégyommal szemben levő várfalhoz járultunk, tisztelegni. Annak tövében, nagy
                  sírhalom alatt, most is hervadozó virágokkal, koszorúkkal borítva, pihentek a
                  tizenöt év előtti iszonyú éjszaka áldozatai. A sír még csak ideiglenesen volt
                  elkerítve, a kollégyomból hozott romkövekkel.</p>
               <p>- Úgy értesültem, valami ezeren pusztultak el, a város ötezer lakójából - morogta
                  Gábor, a sírra meredve. - De sok közüle elfagyott a nagy hidegben. Azt hiszem,
                  csak egy részük fekszik itt, akiket a vár körül szedtek össze...</p>
               <p>- Úgy van! - hagyta helyben a szénior. - Többen mondták nekem, hogy a katolikus
                  temetőben, a Kakasdomb felett, tán még többen porladoznak...</p>
               <p>Megkerültük a várat, elnézegetve az öreg bástyákat s köröskörül a macskafejekkel
                  kövezett, néma piacot.</p>
               <p>Valaki az utcákat magyarázta:</p>
               <p>- Az ott keletnek a Magyar-utca, ott jöttetek bé... A kollégyom romjai mellett a
                  Miriszló-utca visz felfelé, a professzorok házai előtt... Erre, előttünk,
                  nyugatnak, torkában a Pilis csúcsával, a Varcagás-utcát látjátok...</p>
               <p>- Schwarze Gasse volt eredetileg - szólt közbe Gábor. - Mert szászok telepedtek
                  itt s hajdan a templom is az övék volt...</p>
               <p>- Vannak szász családok ma is - erősítette meg a kontra. - Főleg boltosok... De a
                  Varcagás cseppet se „schwarze”. Inkább aranyfényű és csillagos. Mert mér-mér nem,
                  de tény, hogy a legszebb s legtüzesebb szemű leányok mind ott laknak... Majd
                  jártok ti is kondi-ba!...</p>
               <p>- Mi az? - kérdeztem.</p>
               <p>- Vizita a lányos házaknál - kacagott Krizbai. - Kurizálás, no meg evés-ivás
                  céljából... De néha papné is terem belőle... Magatok fogjátok tapasztalni, mert a
                  kondibajárás, főleg a Varcagásban, a harminckét teológus-principista soha vitatni
                  nem próbált kiváltsága, külön vadászterülete. A negyven principista-szolga, a mi
                  háznépünk, fel is lázadna, ha más levélvivőt, pukétahordót találna a Varcagásban.
                  Azt tán agyon is vernék... Mert a szerelmi posta dúsan kamatozik: a kecses hölgy
                  mindíg tartogat valami jó falatot az ügyes szívhírnököknek...</p>
               <p>- Miféle lányok? - érdeklődött Gábor.</p>
               <p>- A legdúsabb választék! - csettintett Krizbai. - Ki mit szeret, azt kaphatja... A
                  varrólányok általában szegények és csak vékony kávét adnak, tojáshabbal, de
                  viszont van köztük vagy három gyönyörű, s némelyik engedékenységgel pótolja, ha
                  hibázna valami a tökéletességéből... Szerény véleményem szerint azonban, csak a
                  polgárlányokat szabad komolyan venni, a boltosok és iparosok bimbóit... Bájaik
                  néha kissé vaskosak, de valóságos lakodalom, amit eléd tálalnak s van a ládákban
                  levendulaillatú staffirung, a ládafiában pedig még arany is...</p>
               <p>- Csak a fejekben nincs semmi! - vigyorgott Gábor. - S a levegő enyvszagú...</p>
               <p>- Ohó! - csapott a vállára Máté Laci. - Neked nem is ajánljuk... Te próbálj a
                  Burgba kondizni... az is a Varcagásban van s comtessek rejtőznek benne: Zeykek,
                  Kemények... Eddig biztosan csak azért nem álltak velünk szóba, mert reád
                  vártak!</p>
               <p>Gábor vállat rándított s elfordulva a Varcagástól, délnek mutatott:</p>
               <p>- Menjünk arra!...</p>
               <p>Csakhamar a hídnál voltunk, zeg-zugos, omlóspartú patakmedernél, amelyben
                  pocsolyás kiöntések között most csak vékony erek szivárogtak.</p>
               <p>- Ez, úgy látszik, ravasz kígyó! - állapította meg Gábor. - Mutatják a túrásai,
                  partmosásai...</p>
               <p>- De még mennyire! - bólogattak rá. - Ha megbolondul, házakat sodor le a havasról
                  s dögmarhákat...</p>
               <p>- Túl a hídon a Tövis-utca kezdődik, ott a part felett pedig a Szentkirály-utca
                  húzódik kelet felé - magyarázta egyikük. - Nagy gyilkolás volt mind a kettőben.
                  Több bennük az üres ház, meg a rom, mint a lakott és ép...</p>
               <p>Két zsandár jött szembe a hídon s gyanakodva méregették csoportunkat. A patak
                  melletti kis sikátorokban rongyos cigány-koldusok surrantak szét. A Tövis-utca
                  meredekén tehénszekér mászott felfelé dühítő lassúsággal, hatalmas kád és hordó
                  meredezett rajta.</p>
               <p>Néhány üres kirakatú szomorú kis boltból vállkendős asszonyok buktak ki, karjukon
                  kosarakkal s kopogva igyekeztek eltünni a sarkokon.</p>
               <p>Visszatértünk a kollégyomhoz s mivel még a nap jól fenn járt, tovább sétáltunk a
                  Miriszló-utcán, a magastetejű, emeletes professzori házak mentén, melyeket már
                  tisztességesen helyrehoztak.</p>
               <p>Megmutatták Hegedüs János rektorprofesszor, Vajna Antal pedagogarcha, Kasza Dániel
                  inspektor, Szathmári Károly, Mihályi Károly tanárok lakóházait, néhány tömör
                  diákszólammal jellemezve is őket magukat. Számunkra, Hegedüs Jánost kivéve, még
                  csak nevek voltak, de azért tisztelettel és lehetőleg halkan lépegettünk el az
                  ablakaik alatt.</p>
               <p>Csakhamar az utca tetején voltunk, az Őrhegy lábának kiugrásán, a Kápolnadombon.
                  Ott volt a sírhalom, melybe az 1704 virágvasárnapján elesett diákokat
                  temették.</p>
               <p>Erről a szomorú eseményről mi ketten Gáborral már Marosvásárhelyt igyekeztünk
                  tiszta képet alkotni magunknak. De ez nem volt könnyű dolog, mert a hagyomány
                  bizonytalan s az adatok ellentmondók voltak.</p>
               <p>Ez most is megnyilvánult, mert szó esvén a sír titkáról, ki egyet, ki mást
                  állított. Szotyori azt említette, hogy két elesett diák is viselte az ő családi
                  nevét: Imre és Gergely s mind a kettő egyenes ősének fia volt. A nevekre mi is
                  emlékeztünk, de a Szotyori állítását legfennebb elhihettük, ha akartuk. Krizbai
                  például kacagott rajta, mondván, hogy neki elül-hátul rokona volt az egyik, mert
                  éppen Krizbai Györgynek hívták, ha ennyi elég. Viszont: miért ne lehetett volna
                  csakugyan rokona?</p>
               <p>Sebesi Samu, akinek apja városi tisztviselő volt, előadta, hogy a város
                  levéltárában látott „az öreg” valami régi családi írásokat, amik szerint a
                  Kápolnadombon még a pápista világban csakugyan kápolna s alatta kripta volt, ahová
                  egy nemes familia temetkezett s diáknak pora sincs, nem is volt soha itt.</p>
               <p>Lőrinc Mózsi szerint huszonnyolc, Szotyori szerint tizennégy diák esett el a város
                  feldúlása után kivonuló labanc-csőcselékkel vívott harcban. Mi, Gáborral,
                  tizennégy nevet szedtünk volt össze a vásárhelyi Téka s a kollégyom könyvtárában.
                  És tudtunk egy tizenötödikről is, aki csak tizenkét éves volt, Enyedi István
                  professzor tanulófia s nehéz sebében halt el azokban a napokban.</p>
               <p>Társaink esküdtek a fűzfadorongok hagyományára is, hogy azokkal hasogatták a hős
                  diákok a labanc-koponyákat, mégpedig egészen Felvinc határáig, ahol az utolsó két
                  életben maradt üldöző tógátus leszúrta a magáét a földbe s azokból nőtt ki a ma is
                  álló két óriási fűzfa...</p>
               <p>- S talán a csárda is közöttük! - jegyezte meg gúnyos vigyorgással Gábor.</p>
               <p>Mivel a hagyomány szentségén esett sérelem láthatólag felborzolta őket, igyekeztem
                  tárgyias hangon közbelépni:</p>
               <p>- Várjunk csak... A tudósítások szerint a polgárság nagy része a várba és a
                  templomba menekült Tige katonái és martalócai elől. Innen küldték kegyelemért
                  könyörögni Pápai Páriz Ferenc és Kolozsvári István tanárokat a református és
                  luteránus lelkészekkel a parancsnokhoz, mivel a nép teljesen fegyvertelen volt.
                  Tige a kollégyom udvarára rendelte a lakosságot, a várat és a várost pedig
                  felgyujtotta. A templom állítólag tornyostól leégett s a harangok elolvadtak.
                  Mikor aztán a tűz a kollégyomra is átterjedt, a diákok akkor törtek ki a már
                  elvonulóban levő, fosztogató csőcselékre. Elgondolható-e, hogy amíg a város
                  égett, a gyilkolás folyt és a kollégyom udvarán a félelemtől őrjöngő tömeg egymást
                  taposta, a diákok szép kényelmesen fűzfadorongokat faragjanak, egyébként honnan
                  is? - és úgy rohanjanak ki a rablókra? Nem természetesebb-e, hogy a vaságyakat
                  szedték szét, vagy asztal- és széklábakkal, vagy a gerundiumokkal s ki mit
                  elékaphatott, azzal esett neki az ellenségnek? Na, és ha mégis Felvincig üldözték
                  a labancokat, ami csekély 20-25 kilométer s ekkora vonalon egyenként estek el,
                  tizennégyen vagy huszonnyolcan, ahogy tetszik, ki, mikor és hogy szedte össze
                  őket, hogy idecipelje erre a dombra eltemetni, holott tudjuk, hogy magában a
                  városban több mint kétszáz polgár teteme feküdt, az öregekén, asszonyokén és
                  gyermekekén kívül! Volt ott temetnivaló elég s aligha járták az országutat
                  hullákért...</p>
               <p>- Akárhogy is volt, a hagyomány szent s nem szabad bántani! - csattant fel
                  Szotyori.</p>
               <p>- Persze, hogy szent! - hagytam rá. - Éppen ezt akarom mondani: mindegy, hogy
                  hányan feküsznek itt közülük, sőt az is, hogy itt feküsznek-e vagy sem? Ez a domb
                  szimbolikus sírja a vértanúknak, akár az a másik: ott, a várfal alatt.
                  Gyakorlatilag tehát mind, és pedig huszonnyolcan pihennek itt. Csupán az elmélet
                  szerint lehetnek tudományos kétségeink...</p>
               <p>- Vivát! - csapott a vállamra Szotyori s a kontra és a pápa egyszerre öleltek át.
                  - Ez az igazság! - S kalapját mélyen megemelve, áhítatosan hajolt a sír fölé:</p>
               <p>- Nyugodjatok békében, tisztelt őseim, vitéz két Szotyoriak és te Krizbai György,
                  hősi elődje a méltatlan utódnak, a jelenlegi Krizbai Györgynek (a fene egyen meg,
                  de a bordám közé vágtál), és ti többiek, valamennyien!... Dicső példátok örökkéégő
                  lánggal lobog előttünk!... Ámmen!</p>
               <p>- Te nyomorult szofista! - dörmögte Gábor a fülembe, jól oldalbaöklözvén. -
                  Piszkos történelemelkenő, hazug szimbolista. Te!</p>
               <p>- Jó, jó, - gondoltam magamban - de azért, valahogy, valaha utánajárok én még: mi
                  van itt a domb alatt!</p>
               <p>Jókedvre derülve s duzzadó kebellel vágtunk neki az Őrhegynek, a szüret előtt
                  mosolygó szőlőskertek között. Szinte futottunk s kacagás, tréfaszó között lihegve
                  értünk fel a csúcsra.</p>
               <p>Megérdemelte a fáradságot!... Az alkonyat aranyfényében bűbájos kép tárult elénk:
                  a Maros gyönyörű síkja, közepén a csillogó nagy kígyóval, amely lustán vonszolta
                  tova gyűrűző testét, sárga tarlók, fekete szántások, bársonyfényű dombok, fehérlő
                  falucskák között, elveszve a távol hamuszín ködében. A völgy felett, nyugaton, az
                  Érchegység sötétlila csúcsai őrködtek hosszú láncban, lábaikat az ősz bíborában
                  ékeskedő erdők hullámos paplanába takarva. Az Őrhegy körül dideregve bújt meg a
                  zúzott, rémült, kicsi város, kertjeinek sötét árnyékában. Vár és templom, irdatlan
                  tornyával úgy emelkedett ki a hozzálapuló házikók közül, mint csirkéiért remegő
                  nagy fekete kotlós, ahogy az égen lebegő héjja keringését kémleli.</p>
               <p>Vásárhely fényes nagy város volt ehhez a feldúlt fészekhez mérve, amely semmi
                  örömöt, szépséget, izgalmat nem ígért. S mégis, ahogy ott állottam fölötte ebben a
                  titokzatos, fájdalmasan édes alkonyatban, különös forró részvét ömlött el bennem.
                  Nem volt többé idegen a számomra, nem éreztem a kényszerűség lázító keserűségét,
                  ami a deportáltak előtt örökre gyűlöletessé teszi számkivetésük szigetét,
                  kicsinylés, gúny, fölényeskedés elnémultak bennem... Hirtelen hozzáforrtam
                  Enyedhez, magam se tudtam még, hogy milyen teljesen és örökre, de azt borzongva
                  éreztem át, hogy csoda történt velem.</p>
               <p>Egészen elmerültem ebben a kinyilatkoztatásban s csak arra rezzentem fel, hogy
                  Gábor Szotyorinak magyaráz, az meg neki mutogatja a kollégyom épületeit, melyek
                  innen, a hegy lába alatt egész terjedelmükben jól látszottak.</p>
               <p>- Tizenegyezer angol font-sterling volt - állapította meg Gábor nyomatékosan.</p>
               <p>Tudtam, hogy a híres „angol pénz”-ről beszélnek, amit Pápai Páriz Ferenc
                  professzor és gróf Teleki Sándor főkurátor szereztek meg, hogy a labancdúlás után
                  rommá lett kollégyomot újjáépíthessék.</p>
               <p>Szotyori szerint a duplatetejű Kiskollégyomot építették először, Mária Terézia
                  idejében. Ez az egyemeletes hosszú épület, közvetlenül a hegyrefutó kert alatt,
                  most is a legépebben állott, semmi nyoma rajta a dúlásnak. Talán nem volt már
                  érkezésük rá a rablóknak, hogy felgyujtsák.</p>
               <p>Gábor azonban azt vitatta, hogy bár ennek nem tudott eddig utánanézni, mégis úgy
                  véli, természetes és észszerű volt először, mindjárt az Ókollégyom romjait építeni
                  fel. Látszik, még ebben a mostani dúlt állapotában is, hogy eredetileg csak az a
                  zárt, kisebb négyszög volt az egész kollégyom.</p>
               <p>- De nem egyszerre épült - erősítette Szotyori. - Érdekes, hogy ami most is épen
                  maradt belőle, az a kis részt ott, a csengettyűtoronnyal, a jelenlegi nagy
                  auditórium, még a legrégebbi, 1682-es Apafi-kollégyomból való. A rombadőlt
                  szárnyak körülötte későbbi származásúak s mondom, hogy nem is egyszerre készültek,
                  az angol pénzből. Egy részük a Kiskollégyom utáni, sőt fiatalabb a nagy
                  Újkollégyomnál is, amit csak félszázaddal ezelőtt alkottak... Az iskola csak
                  lassan terjeszkedett ki ekkora területre...</p>
               <p>- Tudjátok-e, - fordult Gábor a társasághoz - hogy ez a kollégyom tulajdonképpen
                  mindíg azért szenvedett, mert a hatalom ellenzéke, újító, rebellis volt? Azt
                  mondhatnám, hogy a modernsége okozta a tragédiáját. A modern magyarsága... De
                  azért is született mindíg újjá s hiszem, hogy most is ezért fog újjászületni!
                  Olyan lesz, ahogy én ma délután mondtam...</p>
               <p>- Magyarázd meg! - kérték, miközben lefelé indultunk a hegy tulsó oldalán, a
                  temető felé.</p>
               <p>- Szerintem a vihar magvait már Apáczai elvetette, mikor fellázadt a fehérvári
                  akadémia ósdi szelleme ellen. Ha a tatárdúlás 1658-ban nem is következett volna
                  be, a kollégyom úgyis kettészakad, belülről... Apafi nem is álmodta, hogy az a
                  kollégyom, amit ő 1662-ben Enyedre telepített, uradalmai közepébe, házi
                  iskolájának, nem a réginek folytatása, hanem ellenlábasa lesz. A régit a menekült
                  patakiak folytatták, Pósaházi vezetésével, egészen 1716-ig, amikor Vásárhelyre
                  kergették őket. Több mint harminc esztendeig kemény harc folyt a két kollégyom, a
                  fehérvári s az enyedi közt, amiből nyilvánvaló, hogy maga Apafi s püspöke, Tofeus,
                  se tekintették az enyedit a Bethlen Gáborénak. Sőt tudjuk, hogy ellenségei lettek,
                  mint hálátlan árulónak, gonosz fattyúnak... Miért?... Mert ők ósdi ortodoxok
                  voltak s Pósaháziékban találtak szócsövükre... Az enyediek, Csernátoni és Dézsi
                  ellenben Apáczai lelkétől gyúltak eretnek lángra: szabadelvűek, kartéziánusok,
                  kokcejánusok, az akkori világ modernjei lettek. Mint kegyvesztettek, rebellisek,
                  iskolástól elvesztek volna s ha a papságtól függ, el is vesznek... De a világiak
                  melléjük állottak, az ész nevében... Elkezdtek alapítványokat tenni, alumnusokat
                  etetni, fiaik mellé mentorokat venni, diákokat küldtek a szabadszellemű külföldi
                  akadémiákra, a végzettek közül udvari papokat válogattak, divattá tették Enyedet,
                  előbb a fejedelem, aztán az osztrák zsarnok ellenében... Csernátonin kezdve a
                  tanárok is mecénások lettek, alapítványokat adtak, jutalmaztak... És így lett
                  Enyed a szabadság szellemének tűzhelyévé, mind a tudomány s mind a nemzetiség
                  tekintetében, magára vonván a butaság és elnyomás dühét.</p>
               <p>- Jól megtanultad! - csodálkozott Szotyori.</p>
               <p>- Tudni akartam, hogy hová jövök. S tudja Áron is.</p>
               <p>- Na, minthogy teológiára jöttetek, alaposan csalódni fogtok - jelentette ki
                  Krizbai. - Száraz szalma, mondhatom...</p>
               <p>- Én csak azért jöttem teológusnak, mert nem tehettem mást, pénz nélkül. De ha már
                  jöttem, majd a fenekére nézek s belerúgok a kazalba, meglátod! Különben is,
                  Enyeden sohase a teológia volt az igazi tanulnivaló. Pápai Páriz is inkább
                  fizikus, histórikus, nyelvész, orvos, kormányzó és diplomata volt. Azért tudott
                  olyan tanítványt nevelni, mint Bod Péter. Mikor a fia, Imre Hollandiából átvitte
                  Angliába a kérvényt, apjának díszkötéses szótárával s Teleki Sándor díszkardjával
                  a British Museum számára, a cantenbury érsek meg a miniszterek elámultak a
                  kérvényben nyilatkozó szellem sokoldalúságán és fínomságán s ezért eszközölték ki,
                  Anna királynőn keresztül, György király rendeletét, hogy egy vasárnap az összes
                  angol templomokban az enyedi kollégyomnak perselyezzenek...</p>
               <p>- De gondoljatok arra, hogy itt már a mult század közepén, a Ratio Educationist
                  megelőzve, a klasszikusok mellé a számtant és földrajzot állították a gimnáziumi
                  tanítás közepébe, hogy az akadémián a hazai és egyetemes históriát, a kísérleti
                  fizikát, matematikát, csillagászatot, földtörténetet tanították, hogy mások
                  magyarázatai helyett a forrásokhoz vezettek, hogy az első légszivattyút Erdélybe
                  enyedi tanár hozta, hogy Benkő Ferenc a természettudomány iránt keltett lángoló
                  lelkesedést az ifjúságban, hogy Köteles Sámuel magyarul tanította a filozófiát,
                  hogy Herepei Ádám egy Kőrösi Csomát indított útjára, Hegedüs Sámuel egy Barabás
                  Miklóst, Szász Károly egy Kemény Zsigmondot és Salamon Ferencet, hogy Zeyk Miklós
                  természet-múzeumot gyüjtött s minden tanár ötven forintot költhetett szakjába vágó
                  könyvekre... Szász Károly Vásárhelyt mondta ottani rokonomnak, hogy 48-ban
                  háromezer forintért hozatott fizikai műszereket külföldről, meg is érkezett, de
                  már kicsomagolni nem tudta s odaveszett a tűzben... Hát mondom én: nem a jámbor
                  teológizálás, hanem ez a folyton előretörő tudományos és nemzeti szellem adta
                  Enyed dicsőségét s hívta ki ellene a végzetet is... de nem örökre!... Mi pedig
                  azért vagyunk itt, hogy ezt megbizonyítsuk...</p>
               <p>Nem mindenikünk volt azért itt, azt látni lehetett az arcukon, de Gábor tüze azért
                  hatott s tisztelettel néztek reá, zajosan helyeselve. A kollégyom iránti
                  hűségükben, a kolozsvári fitymálók elleni elszántságukban mindenesetre
                  megerősödtek tőle s a hangulat teljesen kiérett a Sisak-beli vacsorára.</p>
               <p>A csodaszép temető sírkövein még a nap utolsó sugarai villantak vissza, mikor
                  leereszkedtünk közöttük a mélybe, de lent már hűvös szél borzongatott s minden
                  beleveszett a sötétségbe, mire az Újkollégyom tövében gubbasztó Sisak-ba
                  érkeztünk.</p>
               <p>Barátságos meleg és világosság fogadott az alacsony, kedélyes barlangban, melynek
                  fatáblákkal elzárt belső szobájába tessékelt a kacagószájú, tűztől pirosképű,
                  termetes fogadósné.</p>
               <p>Ez a belső szoba, amint megtudtam, a principisták tanyája volt s más diák csak az
                  ő meghívásuk alapján telepedhetett ott asztalhoz. Ha pedig valamelyik Bezirker
                  akart szimatolni, idejekorán jelt adott az asszonyság s a teológusok csupa bús
                  zsoltárt énekeltek, amíg a hivatlan vendég meg nem unta s tovább nem állt, talán
                  meg is nyugodva a szent pályára készülők kifogástalan kegyességén. Ez alkalommal
                  egy se lábatlankodott körülöttünk, ellenben már ott találtunk három-négy
                  Kolozsvárról jött principistát, mégpedig nők társaságában. A nők közül az egyik,
                  kissé időt-töltött asszonyság, szemmel láthatólag mama és felvigyázó, kettő
                  azonban ifjú leányzó volt, igen csinosan felpántlikázva és kipirosítva.
                  Valamennyien javában ittak és énekeltek, a mama elég közel állott már a
                  gutaütéshez, lilavörösre gyúlt képéből ítélve.</p>
               <p>Az enyedi párt meglehetősen feszesen bólintott feléjük, köszöntésül s a
                  kolozsváriak hasonló hűvösséggel vissza, a nők pedig, legalább nekem úgy tetszett,
                  igyekeztek másfelé nézni.</p>
               <p>Amíg letelepedtünk, Szotyori gúnyos mosollyal hunyorgatott nekünk s nagyhangon
                  rendelte meg a vacsorát s az italt.</p>
               <p>A bort rögtön hozta egy szolgáló s pirosrasült cipókat, kosárban. Tördeltünk az
                  illatos, meleg kenyérből és sóba mártva, borkorcsolyának küldtük előre.
                  Töltögettünk egymásnak, koccintottunk és ittunk. Mint a láng, izzott végig
                  ereinkben a tüzes enyedi bor. Azonnal virágos kedvünk kerekedett, élcek
                  csattantak, szikráikat a nők irányában lőve.</p>
               <p>- Hülyék! - mormogta Szotyori a fogai közül, a kolozsváriak felé vágva fejével. -
                  Beleestek!</p>
               <p>- Úgy látszik, a majsztram ismét vásárba ment valahova! - vigyorgott Lőrincz
                  Mózsi. - Sára néni olyankor rakja ki itt a portékáját!</p>
               <p>- Kapóra jöttek neki ezek a marhák! - kuncogott Krizbai Gyurka.</p>
               <p>- Mifélék? - kérdezte Gábor, félszemét, mint a kalapácshal, a nőkre
                  düllesztve.</p>
               <p>- Énekeljetek! - indítványozta Szotyori, - hogy megmagyarázhassam ezeknek!</p>
               <p>Máté Laci kieresztette szép baritonját s a többiek kísérték, amíg Szotyori
                  kettőnknek elmormogta, hogy azok a leányzók kissé mások, mint ahogy a lesütött
                  szemük hazudja. Sára néni mindenképpen papnékat szeretne csinálni belőlük s ha az
                  ura, a jámbor csizmadia vásáron jár, ki-kiruccan velük a Sisakba, hálótvetni a
                  principista-harcsákra. Ki tudja, régebben tán az ura segédjei is jók lettek volna
                  neki, de hogy a tavaly a teológia visszajött, a derék asszonyság kebelében
                  magasratörő terv-virág nyílt... Teológus-vőket akar azóta csak... Látszik, hogy
                  szereti az urát, szép meglepetést akar neki szerezni! Hanem a baj ott van, hogy a
                  lányok nem voltak olyan okosak, mint az anyjuk, nem biza! A bor s a tánc hevében
                  megfeledkeztek az igazi célról... A tavaly télen egyszer Sára néni - mert minden
                  hadvezérnek vannak gyöngéi - túlmélyen nézett a kancsó fenekére, úgyhogy a
                  principisták kellett hazacipeljék a Varcagásba. Ők is segítettek a lányoknak
                  ágybatenni s két imposztor valahogy ottragadt, hogy vigasztalja az édes
                  szülőanyjukért aggódó, gyöngeszívű hajadonokat... Aztán úgy megvigasztalták őket,
                  hogy azóta a két liliomszál több-több mézkedvelő éjjeli látogatót bódít magához
                  illatával... Nagy ki-beröpdösés folyik az ablakon, amíg Sára néni édes álmokat
                  szövöget árnyas parókiákról... De ez a mi titkunk, az enyedi párté... A
                  kolozsváriak, miközben gyalázzák Enyedet, hasztalan ostromolják az erény két
                  elefántcsont bástyáját... Mi önzetlenül lemondtunk a javukra, a papné-kérdést
                  illetően... S úgy látszik, a lányok jól látják ezt, mert velük szemben a diadal
                  koszorúját magasra helyezték... minden valószínűség szerint csakugyan egy parókia
                  kéményére s ezzel jó mamájuk iránt is kimutatják hálájukat...</p>
               <p>Gábor belebugyborékolt a borba, kacagtában s köhögve prüszkölte szét a nemes
                  cseppeket. Jóakarattal kezdtem ütögetni a hátát, hogy meg ne fulladjon, a haza
                  mérhetetlen kárára, mikor a kolozsváriak asztalánál hatalmas pofon csattant el,
                  sikoltozás és kiabálás között s Szotyori pukkanva bődült el:</p>
               <p>- Na, ugye?</p>
               <p>Gábor magához térve meredt oda s dermedt csend lett a szobában.</p>
               <p>Sára néni csípőretett kézzel, pulykavörösen harsogott:</p>
               <p>- Takarodjék innen, szemtelen! Mit gondol: kikkel van dolga?</p>
               <p>Az egyik leányzó, miután büntető kacsója lehanyatlott, búgó zokogással roskadt az
                  anyai kebelre...</p>
               <p>A bűnös principista sápadtan tördelte kezeit, bocsánatért hebegve, míg társai
                  hevesen kérlelték a megbántott anyát és a rázkodó szűzet, hogy most az egyszer
                  legyenek irgalmasok a megtévelyedett iránt, akit a kisasszony tiszta bájai
                  önfeledt mozdulatokra ragadtak.</p>
               <p>A másik leányzó is szepegni kezdett s félve húzódott a mama oldalához, hasonló
                  merénylet elképzelésétől borzadozva.</p>
               <p>- Soha nem bocsátom meg! - lihegte Sára néni, szívéhez kapva s szédületét hirtelen
                  egy pohárnyi nektárral egyensúlyozva. - Ha az uram megtudja, hogy mi történt, a
                  dikiccsel szúr le mind a hármunkat, de magát is, maga szégyentelen csábító!... Ó,
                  jaj!...</p>
               <p>- Ahogy ő megtudja! - nyeldekelt kimeredő szemekkel a kontra, végigfuttatva
                  rajtunk tekintetét... Csak az Isten őrzött, hogy ki ne törjön belőlünk a hahota.
                  De legyűrtük valahogy, mert Sára néni a jelenet fordulójához érkezett:</p>
               <p>- És magamnak se bocsátok meg soha, hogy jött-ment idegenekkel szóba álltam! De ki
                  hitte volna, ebben a tisztességes városban? Ez nem Kolozsvár, ezt itt nem lehet
                  csak úgy lenyelni!</p>
               <p>S hirtelen felénkfordulva, mindnyájunkat perbeidézett:</p>
               <p>- Az urak is látták, mi történt! Az urak nem hagyhatják a kollégyom becsületét! A
                  szénior úr, a kontra úr!... Hát egyikük se védi meg az ártatlanokat?</p>
               <p>- Na most! - bökte oldalba Szotyori Lőrincz Mózest. - Eszeden légy, hé!...
                  Kolozsvár a markunkba futott!</p>
               <p>Valamennyien felállottunk s Lőrincz Mózsi komoly pofával lépett elő.</p>
               <p>- Én vagyok a kontra, tisztelt asszonyság és kisasszonyok! Én vagyok a fegyelem
                  őre a nemes kollégyomban és környékén... A kötelesség szent parancsolatja szerint
                  állok szolgálatára! De látni, nem láttam, hogy mi történt... Talán a sértett fél
                  lenne kegyes panaszát világosan eléadni!</p>
               <p>A hajadon felnézett anyja kebeléről s Mózsira meredt... A szeme megvillant...
                  Bíborhullám ömlött el az arcán és sikítva fúrta ismét vissza megalázott fejét az
                  élet hajdani kútfejei közé.</p>
               <p>- Mit gondol?... - csattant fel Sára néni. - Ez a szemérmetes leányka mondja el?
                  Nekem tán el se hiszi? Majd megmondom én: matatott, tudja meg, matatott,
                  nó!...</p>
               <p>- Igaz ez, domine Kiskovácsi? - fordult tekintéllyel a kontra a kínosan tappogó
                  bűnöshöz, akit társai ösztönösen körülfogtak.</p>
               <p>- Én... én... bocsánatot kértem a tisztelt hölgyektől!... - hebegte Kiskovácsi. -
                  Én... kissé... elvesztettem a fejemet... Én... tisztességes szándékkal vagyok
                  Kata kisasszony iránt... akit... izé... imádok!</p>
               <p>Kata lassan elszakította magát anyjától s Kiskovácsi felé fordult. Szép arcán
                  halovány mosoly derült.</p>
               <p>A kolozsváriak morogtak, köhögtek, lökdösték Kiskovácsit. Valaki azt
                  sziszegte:</p>
               <p>- Ne marháskodj!... - Mi félfordulattal a fal felé rázkódtunk. De Lőrincz Mózsi
                  megőrizte szerepének méltóságát.</p>
               <p>- Hallotta ezt, asszonyom és kisasszonyom? Kiskovácsi úr tisztességes szándékkal
                  volt kegyed iránt... Téveteg mozdulatai a hódolat minden szót elfojtó
                  szenvedélyéből fakadtak... És ő bizonyára tudja a kötelességét!</p>
               <p>- Úgy van! - kiáltottak az enyedi párt tagjai, elnyomva a kolozsváriak dühös
                  tiltakozását. - Egy principista tudja, mi az úri kötelessége!...</p>
               <p>- Ebben nem kételkedhetünk! - bólintott Mózsi. - Ezt a kollégyom becsülete is
                  megköveteli... Domine Kiskovácsi!</p>
               <p>- Mondd, hogy részeg voltál! Mondd, hogy majd holnap! Gyere innen!... - hangzottak
                  a megszorult párt vészjelei. De a szerencsétlen féreg, úgy látszik, csakugyan
                  beleveszett már Katába, mert kitépte magát a huzakodásból s Sára néni elé
                  pattanva, kizúdította magából a végzetes szózatot:</p>
               <p>- Ha... ha... ezzel helyrehozhatom szörnyű bűnömet... én... bátor vagyok megkérni
                  Kata kisasszony szép kezét!</p>
               <p>- Ez más! - vágott fejével Sára néni, még szigorú szemekkel. - Ez úriember szava!
                  - Ellágyuló hangon tette hozzá: - Én megbocsátok, fiam!... De Katától függ, hogy ő
                  megbocsát-é?... És az uramtól, hogy beleegyezik-é?... Mert az uram kemény
                  ember!</p>
               <p>- Én megbocsátok neki, mama! - rebegte Kata kisasszony, szemérmesen lesütve
                  szemeit. - Remélem, édesapám se fogja ellenezni!</p>
               <p>- Szent a béke! - kiáltotta Sára néni, minden további nélkül hatalmas keblére
                  ölelve Kiskovácsit. - Köszönöm, kontra úr!... Jöjjenek urak, a mi
                  asztalunkhoz!...</p>
               <p>De a többi kolozsváriak nem kértek az eljegyzési lakomából. Vasvillaszemekkel
                  méregetve minket, szitkozódva vonultak el.</p>
               <p>Mi azonban, közben kicsit elsült vacsoránkkal, odatelepedtünk az összetolt
                  asztalokhoz s éjfélutánig ünnepeltük Sára néniék és a saját győzelmünket. Külön
                  élvezet volt szemlélni, hogy Kata kisasszony, miután a helyzet magaslatára
                  emelkedett, milyen szakértelemmel kínozza Kiskovácsit, mérhetetlen tartózkodásának
                  dühítő szemérmetességével. „Matatásról” ezek után csak húgocskája körül lehetett
                  szó, de mivel ezt már ismerős enyedi kezek végezték, a pofonok és a sikoltozás
                  természetesen jobb alkalomra vártak.</p>
               <p>Hajnal előtti szürkületkor kerültünk Edinburgba, melynek vastag levegőjét korábban
                  hazatért principisták hortyogása reszkettette. Gábor még az ágyban is kacagott. Én
                  kicsit kijózanodva, kicsit sivár érzéssel forgolódtam a surgyén, amit a kurzorok,
                  túlbuzgóságból, félgömbbé töltöttek ropogó szalmával. Ezért a falfelőli lejtőjén
                  igyekeztem fenntartani magamat, hogy a földre ne kerüljek, mert a vaságy roppant
                  magas volt. Végiggondoltam mindent, amit ezen a napon láttam és hallottam. Furcsa,
                  ellentétes, tragikus és komikus kép kavargott előttem. Álmosodva azon töprengtem
                  hogy Kiskovácsi reggelre mindent meg fog bánni és a vaságyon töri szét ostoba
                  fejét... Vagy talán a többiek felmentik szava alól s miután győztek, beismerik,
                  hogy csak vad tréfa volt? Mégis meg kellene mondani a nyomorultnak, hogy ki az a
                  Kata, akit részeg fejjel imádatosnak vallott. Vagy ez az enyedi harc tényleg
                  véresebb s kegyetlenebb? És aki elesik benne, többé csakugyan nem kelhet fel?</p>
               <p>Hirtelen Jankára gondoltam s elszégyelltem magam. Komisz tréfában vettem részt!...
                  Amit szent dolognak tartok magamra nézve, azzal léháskodtam, a más kárára! Meg
                  fogom menteni Kiskovácsit!</p>
               
            </div>
            <div type="chapter">
               <head>21.</head>
               <p>Reggel későn, összetört tagokkal ébredtem, a falhoz szorulva.</p>
               <p>Nagynehezen átmászva szalmazsákom dombján, megállapítottam, hogy egy lélek sincs
                  már a szobában. Sietve öltöztem s Gábor keresésére indultam, mert az volt a
                  megállapodásunk, hogy ma délelőtt tisztelgünk a rektorprofesszornál s a
                  tanároknál.</p>
               <p>Sebesi Samut találtam meg a leghamarabb, a kollégyom kertjéből jövet. Ő mondta,
                  hogy Gábor már régóta járta a kuriát, a kertet és az épületeket, noteszébe
                  jegyezgetve. Ez reávall! - gondoltam. - De aztán, Sebesi szerint, Kiskovácsival
                  került össze Gábor, fent a kertben, ahol az a boldogtalan zilált hajjal,
                  tészta-képpel ődöngött. Gábor hosszasan beszélgetett vele s együtt távoztak a
                  kollégyomból. Sebesinek most is a könnye csorgott a kacagástól, ahogy az enyedi
                  párt Sisak-beli győzelmét említette.</p>
               <p>Egy darabig én is nézelődtem a bús romok között, aztán az Ókollégyom épenmaradt
                  részében s jólesően figyeltem a sűrűn érkező szekereket, melyek rakva voltak
                  ládákon, ágyneműkön szorongó, éneklő, kacagó nebulókkal. Furcsa és édes
                  ellentétben állott ez a kép a pusztulással. Enyed fel fog támadni! - gondoltam
                  örvendezve. - Az ifjúság mindent kipótol.</p>
               <p>Végre megpillantottam Gábort, az Újkollégyomból jövet, hátul összefont karokkal,
                  maga elé gondolkozva.</p>
               <p>Összerázkódott, ahogy rászóltam s egy pillanatig úgy nézett, mintha nem ismerne
                  meg. Aztán elkacagta magát:</p>
               <p>- Sétáltam egy kicsit, ismerkedtem!... Még korán van, hogy tisztelegni menjünk!
                  Hogy aludtál?</p>
               <p>Mondtam, hogy elég rosszul s mindjárt hozzátettem, hogy Kiskovácsi ügye zavarta az
                  álmomat. Mégis komiszság volna ilyenre kényszeríteni s azon gondolkozom, hogy
                  szólok neki...</p>
               <p>- Historia est magistra vitae! - vigyorgott gúnyosan a szemem közé. - De mindíg
                  mondtam neked, hogy amíg ti histórikusok eljuttok a tanulságig, rég nincs kinek
                  tanítni...</p>
               <p>- Hallottam Sebesitől, hogy te már beszéltél Kiskovácsival - pillogtam rá. -
                  Vajjon egyet gondoltunk?</p>
               <p>- Úgy szoktunk! - biccentett. - De én azonfelül tenni is szoktam...</p>
               <p>- Na és mit tettél vele? Hol van?...</p>
               <p>Gábor felnézett a napra s merengve szólt:</p>
               <p>- Úgy gondolom, Felvinc körül... Egy tordai szekerest fogadtam meg neki itt a piac
                  tulsó felén... Szerencsére éppen indult...</p>
               <p>- Megszökött?</p>
               <p>- Meg... Belátta, hogy ezt kell tennie... Ez jobb, mintha felakasztja magát, mert
                  azt akarta a hülye... Éppen a fát kereste a kertben, a nadrágszíját lógatva, mikor
                  rátaláltam... Belébeszéltem, hogy menjen vissza Kolozsvárra s legyen tanárjelölt,
                  vagy gazdász, mert principistának nem való... Azon melegében fellódítottam a
                  szekérre s remélem, szót fogad...</p>
               <p>- Tisztábajött hát a lánnyal, vagy te magyaráztad meg neki?</p>
               <p>- Nem volt olyan marha, amilyennek részegen látszott... Meg szerencséje is volt.
                  Azt mondta, hogy mikor hazakísérte Katáékat s a kisebbik az anyjával bíbelődött,
                  aki tökrészeg volt, a szende menyasszony, szintén részegen megbotolva, valami
                  éktelen trágárságra feledkezett s ő ettől egyszerre kijózanodott s mindent
                  megértett... De ennek dacára iszonyúan félt, hogy az enyedi párt, bosszúból
                  rákényszeríti az adott szavát s ha a lányról rosszat mond, rágalmazónak
                  bélyegzi... Azt hitte, el van veszve... De biztosítottam róla, hogy én megvédem a
                  becsületét, ha valaki itt rágni kezdené...</p>
               <p>- Köszönöm, Gábor!... Nem is képzeled, hogy rajtam könnyítettél vele!</p>
               <p>- Nem-e? - meresztette rám szemeit. - Fenét nem!... Ismerem azt a buta
                  lelkiismeretedet!... De kijelentem neked, hogy nem osztozom benne! Csakis azért
                  tettem, mert azt akartam, hogy az enyedi párt győzzön s elkergessük a kolozsvári
                  fickót, de a nélkül, hogy aljasságot míveljünk vele! Szegény Kata! - tette hozzá
                  sóhajtva.</p>
               <p>- Miért sajnálod azt a bestiát? - csodálkoztam.</p>
               <p>- Hát tudod, azon gondolkozom, hogy meg kéne vigasztaljam... A „karok és rendek”
                  ugyanis határozottan formásak... Persze, nem az áldott mama tudtával és
                  jelenlétében!</p>
               <p>Nagyot kacagott, hátbavágott s legyintve egyet, elvágta a témát.</p>
               <p>- Még ma délelőtt meglátogatjuk az öreg Deukaliont! - jelentette ki.</p>
               <p>- Deukaliont?... Ki az?</p>
               <p>- A pedagogarcha, Vajna Antal professzor... Amiket ma reggel innen-onnan
                  összeszedtem róla, azt mutatják, hogy ez az ember valóban a kövekből alkotott itt
                  embereket... Így hát méltán híjják Deukalionnak. Tudod, ő volt az, aki 1850
                  tavaszán elsőnek tért vissza a pusztítás után, Incze Dániellel... Ma reggel
                  mutatta meg nekem az öreg vízhordókocsis a szobát, ahol tanyát ütöttek, pedig se
                  ablaka, se ajtója, se padlója nem volt, csak korom és hamu... Azt mondja a vén
                  kocsis: olyan volt az Újkollégyom valamennyi szobája, mint a dúvadak barlangja...
                  De némelyikben műhelyet, lakást fogtak a városból menekült mesteremberek,
                  csizmadia, asztalos, lakatos, még kovács is... Szinte már úgy volt, hogy ki se
                  mennek többé s ellenségesen fogadták a két visszatérő tanárt... Mit akarnak? Sze’
                  soha többé kollégyom nem lesz itt... De Vajna kemény legény volt... Megtűrte ugyan
                  őket egyelőre, azonban kényszerítette, hogy ablakot, ajtót, padlót, asztalt,
                  széket, miegymást csináljanak nekik... Két ténfergő jogászt, enyedi fiúkat,
                  béfogtak maguk mellé osztálytanítónak. Az utcákon, a mezőkön bolyongó, elvadult
                  gyermekeket bécsalogatták, néha valósággal becipelték a kollégyomba s még ajtótlan
                  szobákban tanítani kezdték őket... Azt már a cipósütőtől tudom, az jól emlékszik,
                  hogy valami negyven elemista s tán nyolc gimnázista volt köztük. Vajna Szebenbe
                  ment s Wohlgemuttól engedélyt kért, hogy az iskola működhessék. Az csak elemi
                  tanítást engedélyezett, de szemet húnyt a felett, hogy a Bezirkerek jelentése
                  szerint némelyik elemistának bajusza van... Egy idő mulva hazavetődött Mihályi
                  Károly professzor is, harmadiknak... Beszéltem az őrhegyi szőlőpásztorral is,
                  dohányt adtam neki, mire elmondta, hogy a professzoroknak s a diákocskáknak ő is
                  segített, mikor feltúrkálták az udvar szemetjét s az üszkös romokat, mint valami
                  bolond kincskeresők s amelyik egy-egy ázott, perzselt könyvet kotorhatott elő,
                  ordított, mintha aranyat lelt volna... Így szedtek össze nagy bajjal, innen-onnan
                  háromszáz kötetet a híres könyvtár hulladékából, pedig emlékszel, olvastuk, hogy
                  csak az Árva Bethlen Kata magyar tékája több volt tízezer darabnál s az egész
                  kitett huszonötezret is.</p>
               <p>- Hát bizony ezek hősök voltak! - kiáltottam elragadtatva.</p>
               <p>- Mégis hiába erőlködtek volna, magából, Enyedből nem lehetett új kollégyomot
                  teremteni... De itt jön a Deukalion valósággá lett meséje! Vajna háromszéki ember,
                  nyár elején hazavándorolt s a hatalom minden gyanújával, gáncsvetésével dacolva,
                  őszig valóságos toborzó utat járt, diákért. A székely családok adták az élő
                  köveket s ősszel szekérsorok zörögtek végig Erdélyen, Enyed felé, hozva a
                  fiúkat.</p>
               <p>Ezekből a kövekből faragott azóta Vajna professzor a társaival, embereket... S ha
                  ő nincs, soha senki nem gondol arra többet, hogy itt gimnázium legyen, hogy a
                  tanítóképezdét, jogot, teológiát ide visszahozzák... Ezt a férfiút még ma meg kell
                  lássuk, Áron!</p>
               <p>Először azonban Hegedüs János rektorprofesszornál tisztelegtünk. Már az illendőség
                  is azt követelte, hogy a kollégyom fejénél kezdjük. De nekünk más okaink is voltak
                  erre.</p>
               <p>Bándi bátyánk Hegedüs professzorhoz írt volt érdekünkben, mert jól ismerték
                  egymást még régebbről, amikor ez a kiváló ember Vásárhelyt tanárkodott. Dávid
                  bátyámat tanította is, szerette is és sokat búsúlt a sorsán, amint hallottuk.
                  Nekünk pedig, rövid ideig szintén feledhetetlen, kedves tanárunk volt. Ezen a
                  réven, az ő pártfogásával nyertük el a principistaságot s azt is ígérte levelében
                  Bándi bátyánknak, hogy gondoskodik számunkra fizető tanítványokról, sőt
                  kosztadóról is.</p>
               <p>Bándi bácsi úgy rajzolta elénk, mint hajthatatlan jellemet, aki azonban szilárd
                  elveit a legfínomabb modorral egyesítve gyakorolja. A principisták pedig azt
                  mondták róla, hogy a legnagyobb egyházi szónok ma Erdélyben s talpig úriember,
                  minden jó diák édesapja.</p>
               <p>Bizodalommal léptünk hát be a kapuján. Alacsony, hűvös boltozat lehelt reánk s
                  templomi csend fogadott. Kétoldalt kamaraféle helyiségek nyíltak, szemben
                  napsütötte tiszta udvar tárult elénk s azon túl az Őrhegynek futó kert bokrai,
                  fái, szőlőtáblája fürödtek az őszi fényben. Az emeletre lépcső vezetett,
                  grádicsai kőporral ragyogóra surolva. A zárt feljáróajtó mellett csengőhúzó; ahogy
                  óvatosan meghúztam, kedves csilingelés hangzott belülről...</p>
               <p>Csakhamar halk, sietős léptek kopogtak s az ajtó felnyílt. Janka-korú vékony lány
                  tekintett ránk, okos, nyilt, nyugodt szemeivel. A homlokán értelem világított,
                  keskeny sápadt arca nagy komolyságot árult el. Kicsi, összeszorított szájának
                  széle alig észrevehetőleg remegett, mintha gúnyos titkot őrizne. Pici, madárkezét
                  rezzenve húzta vissza a kilincsről.</p>
               <p>- Bocsánat! - suttogta tiszta hegedűhangon. - Azt hittem, valamelyik bátyám
                  jön...</p>
               <p>Mivel Gábor csak állt, kalapját kezében leeresztve s dülledten bámult, mintha
                  megnémult s megmeredt volna, én köszöntem helyette is, megnevezvén magunkat s
                  jelentve, hogy a nagytiszteletű rektorprofesszor úrhoz jöttünk, tisztelgő
                  bemutatkozásra, mint principisták.</p>
               <p>- Én Hegedüs Iluska vagyok - válaszolt kis mosollyal. - Édesapám a szobájában
                  van... Tessék utánam jönni, bevezetem az urakat...</p>
               <p>Ezzel előresietett s én utána. Gábor még mindíg villámütötten állt.</p>
               <p>- Gyere már! - szóltam vissza - s csukd be az ajtót!</p>
               <p>A hajába kapott s gépiesen lépett mellém, kezével hátrafelé lökve be az ajtót.</p>
               <p>- Hegedüs Iluska!... Hegedüs Iluska! - dörmögte elrekedten.</p>
               <p>- Ismerted már? - súgtam neki.</p>
               <p>De ő fejét rázta s az előttünk siető lányra bámult.</p>
               <p>- Kicsi kölyöklány lehetett Vásárhelyt. Nem emlékszem reá.</p>
               <p>A folyosóról kis előtérbe jutottunk s Iluska az első oldalajtón lépett be. Egy
                  pillanatig vártunk hát s körülnéztem. A bejáróval szemben üveges ajtó állott,
                  fínom csipkefüggönnyel félmagasságig takarva. Felette ebédlőszekrény polcai
                  látszottak, ragyogó poharakkal. Egy falióra ingája hintázott mellette fényes
                  tányérjával s aranyos képrámák csillogtak kétoldalt. Az ajtóval szemben levő
                  boltozatos ablakok ívei alatt kévékben ömlött be a sárga őszi sugárzás. Milyen
                  édes, otthonos szoba lehet!... - sóhajtottam fel s fészekrakó honvágy rohanta meg
                  szívemet... Mintha valami kapcsolatom lenne ezzel a kedves öreg házzal... vagy
                  volt... vagy lesz? Különös érzés, emlékezés és előérzet keveréke... Lehet, hogy
                  ma, visszatekintve, többet magyarázok bele, mintha már akkor megsejtettem volna,
                  hogy leendő otthonom küszöbén állok... Lehet, de az érzés szokatlan ereje, varázsa
                  most is épen támad újra bennem, ahogy írok róla...</p>
               <p>- Édesapám várja az urakat! - hallottam Iluska hangját s felrezzenve fordultam
                  oda. Kitárta az ajtót, de ugyanakkor őmaga fejecskéjével bólintva, elsuhant
                  mellettünk, az üveges ajtón át, abba a ragyogó szobába. Gábort oldalba kellett
                  böknöm, mert leplezetlen csodálattal Iluska után bámult s nem moccant. A lány
                  arca, az ajtó csukódásának pillanatában még egyszer feltűnt s láttam, hogy
                  kitágult szemei kérdőleg, komolyan szegződnek Gáborra...</p>
               <p>Hegedüs rektorprofesszor kezeit szívélyesen nyujtva, elénk jött íróasztalától,
                  egyszerre fogta fínom kezeibe a miéinket s barátságosan ültetett le két nagy
                  karosszékbe, míg ő maga az asztala mellett foglalt helyet.</p>
               <p>Kényes tisztaságú, hosszú zsinóros fekete ruhát viselt itthon is, szép, kedvesen
                  mosolygó arcát ápolt, őszülő szakáll körítette. Iluska tőle örökölte a szemeit,
                  édesapjáéból is ugyanaz a tiszta okosság sugárzott, csakhogy teljesen érett, bölcs
                  férfiassággal.</p>
               <p>Szeretettel kérdezősködött Bándiékról, a vásárhelyiekről, majd Gábor szülőiről s
                  megemlékezett Dávid bátyámról is. Mikor megmondtam, hogy sajnálatosan eltűnt az
                  életünkből, részvéttel pillantott rám, szavak nélkül is beszédes
                  együttérzéssel.</p>
               <p>Majd ránkfordítva a beszédet, közölte, hogy tanítványokat fog osztani nekünk s
                  olyanokat is, akiknél ebédkosztot kapunk, akár a háznál, akár a kollégyomba
                  vitetve, ahogy nekünk tetszeni fog. Kedvesen elhárítva köszönetünket, így
                  szólt:</p>
               <p>- Ti, öcséim, már kész, felnőtt emberek vagytok, kipróbált, jeles férfiak.
                  Örvendek, hogy két évet itt fogtok tölteni, ebben a nagymultú s hiszem, szépjövőjű
                  kollégyomban. Példátok serkentőleg s nemesítőleg fog hatni az ifjabbakra. Főleg
                  abban reménykedem, hogy a rátok bízandó kicsinyekkel emberségesen, szeretettel
                  fogtok bánni s új stílust hoztok be Enyedre... - Szeme hirtelen fellobbant: -
                  Vásárhelyt is gyűlöltem a durvaságot s itt is ki akarom irtani! Még ha százszor
                  nagyobb volna is a tudomány, mint amekkora, semmit se ér szívbeli műveltség
                  nélkül... Bízom benne, hogy dacára az ismét elborult égnek s a zsarnokság
                  erőlködéseinek, hazánkra csakhamar új reggel virrad, új kor. És szeretném, ha
                  abba már jobb, nemesebb, lelkileg műveltebb ifjúság lépne át... Ugye, segítetek
                  ebben nekem?</p>
               <p>Teljes odaadással ígérhettük ezt.</p>
               <p>- Aztán ne tekintsetek engem csak elöljárótoknak! - mosolyodott ránk. - Tartsatok
                  bátyátoknak... A házam mindíg nyitva áll előttetek s látogassatok meg a családom
                  körében is!</p>
               <p>Hálával köszöntük a jóságát s különösen Gábor volt meghatva. A professzor bevitt a
                  feleségéhez is, hogy bemutasson. A nagytiszteletű asszony a konyháról került elő,
                  a nagy fehér kötényét egy szolgáló markába nyomva s erősen mentegetőzve, hogy az
                  őszi befőzéssel van nagyon elfoglalva, a hátsó udvaron szilvaíz készül, mert a
                  fiúk egész télen azt nyalják legszívesebben. Mindjárt összebarátkoztunk a jóságos,
                  vidám asszonnyal s ő is hívott, hogy látogassunk el gyakrabban hozzájuk.</p>
               <p>- Péter ugyan kezdő jogász, Tamás még gimnazista, Iluska meg amolyan kéz-láb
                  süldő, maguk pedig, lelkem, kész emberek már, amint látom, de azért elbeszélgetünk
                  majd s télen kártyázhatunk, paszuly-pénzben! A kertben pedig jó bor terem,
                  meglássák!</p>
               <p>Megnedvesedett a szemem. Édesanyámra gondoltam. S a nagytiszteletű asszony, lám,
                  kitalálta, mert kedvesen a vállamra tette kezét s azt mondta:</p>
               <p>- Biztosan nagyon szereti az édesanyja magát, lelkem s maga is őt!... Majd beszél
                  nekem róla, ugye?</p>
               <p>Némán kezetcsókoltam.</p>
               <p>- Hol van Iluska? - kérdezte a professzor úr s Gábor nyomban felütötte a fejét,
                  körülpillantva.</p>
               <p>- Nem tudom én, miféle szél kapta el! - mosolygott a nagytiszteletű asszony. - A
                  kertbe futott s azt kiáltotta vissza, hogy ebédig ott marad, ne hívjuk... Tudják,
                  lelkem, az apja lánya, mindíg gondolkozik... s egyedül szeret lenni
                  leginkább...</p>
               <p>- Nónó, - intett közbe a professzor - azért jó gazdasszony lesz belőle,
                  melletted... Már is meg tudja kavarni a rántást!</p>
               <p>- Annál többet tud! - legyintett az anya. - Majd meglátják!</p>
               <p>Mondtuk, hogy még Vajna professzor úrnál is tisztelegni óhajtunk.</p>
               <p>- Nagyon helyesen! - szorított kezet búcsúzóra a rektor. - Nagy ember, majdnem azt
                  mondanám: szent ember! Kálvinista szent, természetesen... A kollégyom tüzét az ő
                  lehelete gerjesztette fel a hamu alól... De menjetek el Kasza Dániel
                  tanártársamhoz is, mert ő a kollégyom gazdája, földi gondviselője! Mind a ketten
                  itt laknak a szomszédunkban... A többieket is megismeritek rendre, de ez a kettő
                  legyen az első!</p>
               <p>Vajna Antal hatvan év körüli ember volt akkor. Ellentéte Hegedüsnek.
                  Tekintélyesen, hideg méltósággal fogadott. De ez illett hozzá. Olyan volt, mint
                  egy mongol kán. Az osztálytanítók, akiknek főnöke, pedagogarchája, félve
                  tisztelték. Nagy kerek fejét lassan felemelve nézett végig rajtunk magas homloka
                  alatt parázsló, keskenynyílású, apró, szigorú szemeivel. Széles görbe orra mellett
                  két mély ránc futott alá nagy kerek álla köré, vastag száját csapzott tatárbajusz
                  takarta. Sima fakó haja is az ázsiai puszták nomádjaira emlékeztetett.</p>
               <p>Néhány kérdést tett fel elébb, hogy kik-mik vagyunk s csak azután ültetett le.</p>
               <p>- Mér jöttek Enyedre, öcséim? - nézett ránk szemhéjai résén, gyanakodva.</p>
               <p>- Azt nem tudnók egyszerre megmondani, nagytiszteletű professzor úr! - viszonozta
                  a pillantást Gábor, hideg bátorsággal. - Csak azt mondhatjuk: nem valami idealista
                  elképzelésből és nem is alacsony érdekből. Az igaz, hogy anyagi állapotunk utalt
                  ide elsősorban, de ha már itt vagyunk, keményen fogunk dolgozni s nem sietünk a
                  legelső parókiára, lusta rothadás céljából...</p>
               <p>- Így van! - erősítettem meg.</p>
               <p>A professzor szájaszéle megvonaglott:</p>
               <p>- Reális beszéd!... Tízszerte jobb a handabandánál és százszorta a hazug
                  képmutatásnál... De én utódokat keresek, fiaim! Ebből elég is, majd meglátjuk a
                  többit!</p>
               <p>Erre el is voltunk bocsátva a nagy kán színe elől.</p>
               <p>Fokonkint ereszkedtünk alá a melegből a hidegbe, aztán a fagyba.</p>
               <p>A fagyot Kasza Dániel inspektor-professzor képviselte, aki először kiizent, hogy
                  dolga van, s mikor mi visszaizentük, hogy Hegedüs rektorprofesszor úr utasítására
                  jövünk, tudtunkra adatta, hogy csak egy percre fogadhat. De lett abból húsz perc
                  is azért, mert Gábor összeveszett ezzel a mindenható úrral.</p>
               <p>Kasza nagytiszteletű úr felettébb előkelő megjelenésű férfiú volt, szép fejét
                  magasan hordta s egész testtartásán az ellenkezéshez nem szokott és azt nem is
                  tűrő tekintély ömlött el. Később sok megfigyelés után rájöttem arra, amit ez a
                  fejedelmi jelenség most még csak homályosan sejtetett meg velem, hogy a
                  tekintély-sugárzásnak ez a fajtája mindíg olyan emberről árad, akinek nagy anyagi
                  hatalom van a kezében és sokak léte függ az akaratától. De még hozzá kell tennem,
                  hogy ebben az esetben nem valami hiú gőgről volt szó, hanem egy nagy elme és
                  törhetetlen becsületesség értelmi és erkölcsi fölényéről.</p>
               <p>- A kollégyom, amelynek kötelékébe lépnek, öcséim, - hangzott a szózata - egy nagy
                  család, vagy egy kis ország, ahogy tetszik. Létének értelme önmagában van, annyit
                  ér, amennyit saját erejéből ad. Itt nemcsak egyszerű tanításról és tanulásról van
                  szó, hanem életközösségről, melynek kicsi és nagy engedelmes részese. Aki ezt nem
                  érti, az nem érti a Bethlen-kollégyom szellemét és idegen marad benne, mégpedig
                  nemkívánatos idegen!</p>
               <p>- Már vitáztunk erről a tegnap a principistákkal - jelentette Gábor. - S bátor
                  voltam érinteni, hogy ennek az elképzelésnek minden nagyvonalúsága dacára nem
                  érthetek egyet vele... Az iskola, egyetlen iskola sem öncélú, magánál nagyobb
                  közösségnek: a nemzetnek nevel. Jobb tehát, ha csak tanít és nevel s nem
                  gazdálkodik. A gazdaság itt csak kényszerű szükség, mivel az iskola a maga
                  fenntartó erejére van utalva. Ezért helyes lenne, ha tanári gazdálkodás helyett
                  szakemberek végeznék ezt a munkát s világiak ügyelnék fel, a tanárok pedig csak
                  tanítanának s a szolgarendszert, mint idejétmult, antipedagógikus maradványt,
                  eltörölnék. Szakszerű gazdálkodás esetén rendszeresebb és több segítséget kaphatna
                  a szegény jótanuló is és szintén csak a tanulásnak élhetne, kályhafűtés,
                  vízhordás, seprés, kiszolgálás és pofoztatás nélkül...</p>
               <p>A vér meghűlt bennem ettől a vakmerőségtől, látván a nagy ember haragos
                  színeváltozását. Félelmes volt már az is, ahogy uralkodott magán s nem szakította
                  félbe a szentségtörőt, sőt egyre feszültebb figyelemmel hajolt előre székében,
                  hogy aztán egyszerre zúzza szét a vakmerőt, fenséges haragjának villámával.</p>
               <p>A villámcsapást rejtett villámok tompa mennydörgése előzte meg, a jupiteri
                  torokból felgörögve.</p>
               <p>- Magát, úgy látszik, némely urak egyenesen ellenem tüntették ki a fejedelmi
                  beneficiummal, fiatalember! - csattant fel a professzor. - Tán a gyanúsításokról,
                  vádakról, rágalmakról is tud már, amiket körülem hintenek, fújnak? Hát jól
                  jegyezze meg magának, hogy a professzori gazdálkodás a Bethlen-kollégyom
                  létkérdése! Mert akármit is adtak a fülébe, meg a szájába, az igazság az, hogy
                  önzetlenül, koldusszegényen és tiszta kézzel csak professzor gondozhatja a
                  fejedelmi örökséget, akinek ez nem bére és nem zsákmánya, hanem hitvallása!
                  Egyébként eltettem magamnak az ön korai bölcsességét s ön se felejtse el, amit az
                  idegenekről mondtam! A nemkívánatos idegenekről, amice!</p>
               <p>Felállott s mi is felállottunk.</p>
               <p>- Félreértett, nagytiszteletű uram - mondta Gábor, szikra remegés nélkül a
                  hangjában. - Senki semmit nékem nem mondott nagytiszteletedről, kivéve az
                  elismerés és tisztelet szavait. És ha mondott volna, beverem a torkába, a fogaival
                  együtt! Nem ismer engem a professzor úr még, ha azt hiszi, hogy egy székely
                  nemest, akit Paniti Gábornak hívnak, akárki felbérelhet bármi gazságra.</p>
               <p>- Úgy? - hökkent meg Kasza, összevont szemöldökkel nézve végig Gábort. - Önérzetes
                  beszéd! Természetesen, tévedhettem ebben... De a lényege azonos, mintha csak
                  ismételte volna mások szavát.</p>
               <p>- Nem hiszem, nagytiszteletű úr! - kaptam bátorságra hirtelen. - Gábor barátom
                  elméletet állított egy gyakorlattal szembe. Elmélete még nincs kipróbálva, de
                  lehet benne igaz is. Aminthogy van is... Majd a saját tapasztalásából ő is
                  méltányolni fogja, ha a gyakorlat értékeit megismeri... Énmagam a tradíció híve
                  vagyok, ezt tegnap megvitattuk. A vita tiszta szándékból és meggyőződésből
                  támadt, mind a két oldalon... Ezt tessék elhinni és tudomásul venni. Mi nagy
                  szeretettel forrtunk Enyedhez a tegnap!... Mi nem tekintjük magunkat nemkívánatos
                  idegeneknek!</p>
               <p>Kasza engem is fenséges nyugalommal hallgatott végig. Nemesség, lovagiasság volt
                  ebben. Én szörnyű gyanúsítása dacára is azonnal megszerettem s láttam, hogy
                  Gábornak is tetszik, mint méltó ellenfél.</p>
               <p>- Önről semmit se szóltam, fiatalember, mert ön se szólt eddig - mordult reám. -
                  De szavai más világításba helyezik a dolgot s kötelességem elhinni... Ha
                  megbántottam, Paniti Gábor, bocsánatot kérek... De a nézetei gyökerükből tévesek
                  és veszedelmesek, ezt fenntartom!</p>
               <p>- Professzor úr nem bánthat meg egy diákot! - rázta fejét Gábor. - Nem vagyok
                  olyan ostoba, hogy megsértődjem. - De nem is vagyok már kölyök s azt képzeltem,
                  embernyi emberként, szabadon szólhatok.</p>
               <p>- Ezek után szólhat is, fiam! - nyujtotta a kezét Kasza Dániel. - Már nem tekintem
                  többé idegennek. Visszavonom. Legyünk vitézi ellenfelek, hogy úgy győzhessem le!
                  Mert le fogom győzni, tudja meg!</p>
               <p>- Köszönöm - hajolt meg Gábor. - A tanulás terén mindenesetre igyekezni fogok,
                  hogy a Bethlen-kollégyom ne idegennek, hanem a maga fiának tartson. Egyebekben sem
                  kívánok makacs lenni s ha meggyőződöm a jóról, leteszem a fegyvert. De talán,
                  engedje meg remélnem, professzor úr, a jövő igazságába valami abból is
                  beleszövődik, amit én mondtam!</p>
               <p>Kasza egészen barátságosan kísért ki ajtójáig s mi boldogok voltunk, hogy a
                  zivatar ilyen szép szivárvánnyal végződött.</p>
               <p>- Itt érdemes lesz élni s dolgozni! - jelentette ki Gábor. - Ezek az emberek mind
                  jellemek s mind tudják, mit akarnak!</p>
               <p>Ezen a napon még Édinburgban laktunk s este, mikor a társaság elvonult, ki a
                  Sisakba, ki a Varcagásba, én megmondtam Gábornak, hogy itthon akarok maradni,
                  lefekszem, mert fáradt vagyok.</p>
               <p>- Te, gondolom, úgyis Katát szándékozol vigasztalni, vőlegényének elpárolgása
                  miatt! - tettem hozzá.</p>
               <p>De Gábor rám villantva szemeit, ingerülten pattant fel:</p>
               <p>- Semmiféle Katáról nem tudok, vedd tudomásul! Én sétálni megyek. Egyedül...
                  Gondolkoznom kell...</p>
               <p>S mielőtt kérdezhettem volna valamit, kilépett az ajtón. De én, mintha csak
                  kimondta volna, azonnal megértettem őt. Mert az arcán ugyanaz a döbbent
                  csodálkozás tűnt fel egy futó pillanatra, mint ma délelőtt, mikor Hegedüs Iluska
                  után bámult... Úgy látszik, gondoltam, elégedett mosollyal, Gáborba belévágott a
                  mennykő, hála Istennek! Csak gondolkozzék, van mit kiseperjen magából, hogy az a
                  tiszta kislány beköltözhessék a szívébe!</p>
               <p>Hát hiszen magam is hasonló okból kerestem a magányt s örvendtem, hogy a
                  sötétségben és csendben senki se zavarja Jankához szálló gondolataimat. Most
                  hagytam őt el először hosszabb időre, mert a tanév alatt nem lesz alkalmam
                  Vásárhelyre menni. A nyárig pedig sok minden történhetik, nem velem, hanem
                  Jankával... Fehér Gergely előtt most már hosszú hónapokig szabad az út s bizonyára
                  nem is hagyja kiaknázatlanul a kedvező helyzetet. Azt már látom s tudom, hogy ő
                  mindent feltett erre a versenyre, hogy nem múló indulat dolgozik benne, hanem
                  egész életét betöltő szenvedély... De Janka szavai azon a csillagkutató éjszakán
                  azt is bizonyossá tették előttem, hogy ő még nem döntött Gergely mellett. Nem, ez
                  biztos! Sőt többet is merek állítani! Janka nem szerelmes Gergelybe. A fejvesztett
                  hódolat és bolondulás tetszik felébresztett hiúságának. Élvezi, hogy az örmény
                  imádja. Gyönyörködik benne, hogy már kész nőnek, nagy, eladó lánynak tiszteli...
                  És, ki tudja? Talán az a gondolat kezd benne kialakulni, hogy ilyen alázatos
                  kutyát soha, sehol nem találhat magának! Királynő, istennő lesz felette! Ismerem
                  Jankát, ez veszedelmes gondolat, nagyon a természetéből fakadt s erősen az örmény
                  malmára hajtja a vizet. Mint már azóta százszor is, megint azon vergődöm, miért is
                  nem beszéltem hozzá komolyan, miért nem jöttem tisztába vele? Talán, mert
                  nyilvánvaló, hogy nem úgy szeret engem, mint én őt, vagyis nem szerelmes belém,
                  még nem? Igen, ezt megértem, hiszen bátyját, barátját, nevelőjét, szinte apját
                  látta bennem csöpp kora óta! Büszke is vagyok rá, hogy ebben az értelemben
                  mindenkinél jobban szeret, még a tulajdon apjánál is, akiben inkább nagyapát lát.
                  De hát szabad lett volna nekem, érett, komoly embernek, egy gyermeket idő előtt
                  felriasztanom ebből a tiszta és bizodalmas vonzalomból s arra kényszerítenem, hogy
                  másként nézzen a szemembe? Lehet, sőt igen valószínű, hogy ostoba vagyok, de most
                  is úgy érzem: nem tehettem semmit. Janka még nem érett meg arra, hogy megértse az
                  én iránta való mély, nagy, igaz férfi-szerelmemet... Azt hittem, az idő meg fogja
                  érlelni erre. Egy olyan kiváló teremtés, mint ő, néhány ide-oda csapongás után
                  biztosan rájön, hogy a hízelgő tacskók bókjait és ugrándozásait nem szabad
                  összetévesztenie az egész életre felkínált szeretettel... Hát ezért nem folytattam
                  vele azt a beszélgetést... Azért váltam el tőle úgy, mint kishúgomtól, tréfás
                  szavakkal és intelmekkel, hogy jól viselje magát, amíg távol vagyok... Mindíg
                  előttem fog lebegni búcsúzó arca... s édesen fájó érzés önt el, ha visszafojtott
                  sírástól vonagló ajkait idézem... mert a válás neki is keserves volt! Szeme
                  könnytelen maradt, mintha nem vett volna részt a fájdalmában. Nagyon komolyan,
                  titokzatosan nézett reám... Ez a felejthetetlen tekintet biztosan mondott valamit,
                  de nem értem, hogy mit?</p>
               <p>Mindíg abban a hitben éltem, hogy Janka nekem van teremtve. Ez a hit volt az, ami
                  közönyös, tunya természetemet munkára serkentette. Az élettel szembeni
                  egykedvűségembe ez vegyített fel-fellobbanó színes tüzet, hogy érdemes, hogy méltó
                  élni... A köztünk levő elég nagy korkülönbség mellett bizony, tudom, nagyon
                  egyoldalú, nagyon magamba zárt álmodozás volt ez, az én álmom csak, abban a
                  reményben, hogy lassankint az ő életének is tartalmává válik. Talán túlságosan
                  bíztam abban, hogy gyermek, aki megmarad hozzám való bizodalmas szeretetében? Igen
                  is fölényesen mosolyogtam a hozzá hasonló korú fiuk elragadtatásán,
                  kölyök-udvarlásán? Még Gergelyen is, hiszen ha nem is lehet őt egy sorba állítani
                  velük, majdnem kész ember-létére, inkább komikusnak láttam a Jankáért való
                  lihegését! S úgy gondoltam, Janka is csak mulathat rajta, magában!</p>
               <p>Öt év, legalább öt év! - állapítom meg, ki tudja, hányadszor már. Kettő itt
                  Enyeden, kettő osztálytanítóságban, ha lehet, Vásárhelyt s egy külföldön! Akkor
                  aztán a magam gazdája lehetek s hívhatom Jankát: jere! Nagy idő, de miféle
                  veszedelmet jelenthetne? Hiszen Janka akkor is csak huszonegy éves lesz, éppen
                  asszonynak való, túl az oktondiság, szeleburdiság változatain... De... de... ahogy
                  az utóbbi időben bontakozni kezdett ez a gyönyörű bimbó s ahogy Gergely döng
                  körülötte részeg méh módjára: lehet-e öt esztendőről beszélni?</p>
               <p>Meleg lett Édinburgban, fullasztó meleg. Felugrottam az ágyról s kitártam az
                  ablakokat a hűvös, csillagos őszi éjszakára. Kicsit megborzongott a betóduló
                  szél... vagy talán Lila furcsa tekintete, amint ismét felrémlik előttem? Mert Lila
                  már akkor este nagyon furcsán nézett reám s mondani akart valamit, biztosan. És a
                  búcsúzkodásnál ismét! Rosszallás volt-e a szemében? Tán azt akarta tudtomra adni,
                  hogy nem nekem szánta Jankát? Idősnek tart hozzá? Vagy tán... elég volt szegény
                  fejének az Ernyeiekből? Vagy nekem óhajtana másvalakit? Mert Jankáról kemény a
                  véleménye is, nemcsak a bánásmódja. Szeszélyesnek, megbízhatatlannak, hiúnak,
                  elkapatottnak tartja. Nyilván azt szeretné, ha Janka is olyan simulékony,
                  engedelmes bárányka lenne, mint Esztike. Hiszen Esztike csakugyan kedves kis cica.
                  De Janka rendkívüli lény s én Jankát szeretem, Jankát akarom az életem
                  kincséül!...</p>
               
            </div>
            <div type="chapter">
               <head>22.</head>
               <p>Mikor ezeket a sorokat írom, több mint harminc esztendő távolába tekintek vissza.
                  Az enyedi diákélet akkori, még hagyományos formája ma már halott, csak az
                  emlékezésben él. Egyik utolsó maradványát, a kókviát, csak az imént törölte el a
                  kollégyom, felállítván a konviktust. A fejedelmi cipón kívül talán semmi sem
                  maradt meg a multból s a cipó is nagyon kicsire zsugorodott, maholnap elfogy
                  egészen. Modern kollégáim erősen hangoztatják, hogy pénzsegéllyé, tápintézeti
                  kedvezménnyé kell változtatni. Lehet, hogy legkisebb fiam már csak mesében fog
                  hallani róla, hiszen még nem is került be az iskolába. Mire bekerül, a kollégyom
                  sem az lesz már, ami volt. A teológia többé nem nyílik meg Enyeden...</p>
               <p>De miért írom le ezeket a szavakat? Nem a jelen, hanem a mult az, amit ezeken a
                  lapokon fel akarok idézni és meg akarok rögzíteni. Vissza kell mennem első enyedi
                  napjaimhoz, vissza három évtized minden örömén-búján át a kezdethez...</p>
               <p>Ma már csak álom a dislokáció izgalmas napja, amelyre akkor, ottlétünk negyedik
                  vagy ötödik napján virradtunk. Az óriási udvaron ott táborozott, rettentő
                  lármával, az egész bentlakó sereg, szalmazsákjaival, ládáival, minden
                  cókmókjával, mint valami kirakóvásár. Ismerkedtek, csoportosultak. Az egy
                  vidékről valók úgy összeragadtak, mint az angolgyümölcs nevű cukor a Fesztinger
                  boltjában, amit csak bárddal lehetett szétvagdalni. A principisták és a nagy
                  diákok, mint a török basák az aleppói rabszolgavásáron, jártak
                  csoporttól-csoportig, éles szemmel válogatva maguknak szolgadiákokat. De nemcsak a
                  szegény nebulóknak, hanem a leendő szobafőnököknek is megvolt a maguk titkos
                  árfolyama: azokhoz, akiket adakozóknak és kevésbé verekedősöknek taksált a
                  szolgaság, önkényt versengve jelentkeztek a kicsik és szegények, szobanépül.</p>
               <p>A döntés azonban a szénior és a kontra kezében volt. E felséges személyek
                  megjelenésekor síri csend szakadt a kuriára. Ők méltóságteljesen járták végig a
                  tábort, kegyesen meghallgatták a kívánságokat, aztán a szobák nagysága és a
                  szobafőnökök kedveltsége szerint szétosztották a népet a coetusokba.</p>
               <p>Volt ugyan utóbb még egy-két fészkelődés, kunyerálás, csere-bere, de a döntést
                  általánosságban megfellebbezhetetlennek tartotta mindenki, a szolgák csapatai
                  felkapták a surgyékat, ládákat, batyukat, s nagy hujjogással megrohamozták
                  kijelölt otthonaikat. Estére „darabosan” minden szoba be volt rendezkedve, de még
                  két napot adtak a megfészkelésre. Harmadnap este kilenc órakor döndülve csapódtak
                  be a kapuk, mindenki szobájába takarodott s jött a lustra: egy esküdt-diák az
                  apparitorral mindenüvé benyitott, kiáltván:</p>
               <p>- Jó estét kívánok! Itthon vannak-e az urak?</p>
               <p>„Urak” alatt a szobafőnököket, a primáriust és helyettesét: a szekundáriust,
                  valamint a terciáriust kellett érteni. Hogy a kisebb úrfiak és a szolgák otthon
                  vannak, az természetes volt s elképzelhetetlen az ellenkezője.</p>
               <p>A primárius jelentette, hogy itthon vagyunk. Ha azonban valaki hiányzott, annak
                  neve mellé a háromlapu lustraboton róvást írt az apparitor s az illető másnap
                  igazolásra tartozott jelentkezni a kontránál.</p>
               <p>A dislokáció rendjén Gábor „Genf” primáriusa lett, én „Göttingá”-é. A két szoba
                  szomszédos volt, a nagykollégyom földszinti folyosóján. Mindkettőnk főnöksége
                  alatt tizennégy-tizennégy lélek lakozott, két-két helyettesünkön kívül hat-hat
                  úrfi-gimnázista és hat-hat szolgafiú. Nekünk és a szekundáriusainknak külön kis
                  asztalunk és lámpánk volt, az ablakok mellett, a többiek a „publika” körül ültek
                  ládáikon, a nagy, pislogó lámpa alatt. Az úrfiak ágyai alatt karikás-ágyak voltak,
                  azokban aludtak a szolgák, de kevés lévén az ágy, kettő a kisebb úrfiak közül is
                  karikásba került, két szolga pedig a publikán aludt, a folyosó végén levő kamrából
                  esténkén előcipelt surgyéján. Gábor is, én is, négy-négy fizető úrfi-tanítványt
                  kaptunk és két-két szolgát, akik gratisták voltak, vagyis azokat szolgálatukért
                  ingyen tanítottuk. Egy-egy úrfi-tanítvány és két-két gratista a szekundáriusoknak
                  és terciáriusoknak jutott. Ágyvetés, seprés, vízhordás, télen tűzrakás, a szolgák
                  kötelessége volt s ők hozták be az ebédkosztot is, amit nekünk az egyik helybeli
                  tanítvány szülei, a szegényeknek pedig a kókviát vállaló városi családok
                  juttattak.</p>
               <p>Az én kosztos-tanítványom Tövisi Miska, negyedik gimnázista volt, a föld egyik
                  legbutább jelensége. Apja gazdag tímár a Szentkirály-utcában. Illendőség szerint
                  az első ebédet künn ettem végig náluk. Módos, rendes házuk volt, csakhogy a
                  tímár-szag mindent áthatott benne, az apán kívül, ami érthető, a terebélyes mamát
                  és a sovány házikisasszonyt, Lidikét is. A koszt jó volt. A baj nem ebben rejlett,
                  hanem abban, hogy a mama Lidikét is fel akarta tálalni nekem, élethosszig tartó
                  táplálékul. Jobbnak láttam hát a kollégyomba kéretni az ebédet s a mind ritkább és
                  rövidebb vasárnapi látogatásokra szorítkozni. Így aztán a kosztot kedvenc szolgám,
                  Beczei Marci harmadik gimnázista hordta nekem, pufókképű, örökké kacagó, minden
                  hájjal megkent pompás parasztkölyök, aki leírhatatlan vihogások közt idézte a mama
                  és Lidike felettébb átlátszó allegóriákból alakuló izeneteit. Itt jegyzem meg,
                  hogy én és ez a fiú rendkívüli hírnévre tettünk szert a kollégyomban azáltal, hogy
                  az „abszurdumot” a négyzetre emeltem. Az abszurdum a töltött-káposzta volt. Mikor
                  az ebédkosztban ez a mennyei eledel érkezett, a szolga búsan ballagott vele, mert
                  „abszurdum” volt, hogy abból a diák úr neki is hagyjon. Én pedig testvériesen
                  megosztottam ezt is Marcival, ami a közvélemény szerint az abszurdum abszurduma,
                  vagyis abszurdum volt.</p>
               <p>Egyébként is a Gábor szobája és az enyém lassanként közbeszéd tárgya lett a
                  kollégyomban s nem mondhatnám, hogy magasztaló értelemben. Sokkal inkább gúnyos
                  megjegyzések formájában, melyek minket is illettek, de főleg nebulóinkon
                  csattantak el, akiket a legszörnyűbb sértegetésekkel „lánymacskáknak” és
                  „kisasszonyoknak” tituláltak kortársaik s mindenféle módon bosszantottak és
                  bántottak. Az ok abban rejlett, hogy nálunk nem volt „signum”, pofozkodás, tilos
                  volt minden durva tréfa és trágár vicc. A vásárhelyi keserves gyermekemlékek most
                  hozták meg jó gyümölcseiket s Hegedűs professzornak legalább öröme telhetett a mi
                  szobakormányzásunkban.</p>
               <p>Azt hiszem, a gyermekek eleinte jobban szerették volna, ha mi is basáskodunk
                  felettük, csakhogy a kollégyomi közszellem ne üldözze őket. De lassanként azért
                  jelentkeztek a jó következmények is. A mi szolgáink sohase rettegtek a szombati
                  naptól, ami pedig a szolgadiákoknak a végítélet borzalmait jelentette. Szombaton
                  alkonyatkor felhangzott folyosókon, kurián, kertben a kurzorok vészüvöltése:
                  „Kongre-gáci-óra!... Kongregáci-óra!...” Erre minden szolgafiú eszeveszetten
                  rohant az Ókollégyom auditóriumába, ahol a pápa ítéletet ült egész heti
                  viselkedésük felett, a beérkezett jelentések alapján. Két „bíbornoka”, rendesen
                  képezdei növendékek, vagyis „kakasok”, nádpálcáikkal mereven állottak jobbja és
                  balja felől. A mulasztók, hanyagok, engedetlenek, bűnösök elvették ekkor
                  jutalmukat: hat, tíz, tizenöt pálcaütésben, kinek, mi dukált. De Genfből és
                  Göttingából sohase érkezett panasz, amíg mi Enyeden voltunk és a mi szolgáinknak
                  sohasem kellett kapcát, szalmát, szennyes gatyát gyúrni a nadrágjuk fenekébe,
                  mielőtt a pontifex maximus kegyes színe elé csúsztak.</p>
               <p>Vitán felül áll, hogy a mi két szobánk adta a legmegbízhatóbb vigileket. Nem tudok
                  rá esetet, hogy a folyosó lámpása alá támasztott létrán elbóbiskolva, egyik is
                  lezuhant volna a mieink közül, pedig a betörtorrú vigil olyan közönséges látvány
                  volt Enyeden, mint a háromlábon sántikáló kutya, ami pedig a csiszlikek kődobó
                  művészete folytán enyedi specialitás.</p>
               <p>A fejedelmi cipó, mely mindennapi veszekedések okozója volt, a mi szobáinkban a
                  testvéri közösség szimbóluma lett, mert Gáborral azt a rendet hoztuk be, hogy a
                  tanulók rangsor helyett betűrend szerint választottak, minden következő napon az
                  abc szerint következő első s így tovább. Azt is közösen viseltük el, hogy a
                  prebitor, a cipóosztó diák a mi szobáinkat rossz tréfából rendesen gyengén kisült
                  táblákkal tüntette ki. Nem vertük el érette a cipófogó szolgát, noha a nyolcasával
                  összesütött tábla, mikor a publika szélén széttörtük, nem ropogott kellő
                  ingerléssel. A sarokcipó, a legjobb, általában az urakat illette, de én
                  akárhányszor Marcinak vagy valamelyik másiknak adtam, ha láttam, hogy nyála
                  csordulva eped érte. Hiszen ezek a szegény szolgafiúcskák úgy szólva a cipón
                  éltek, amit, ha szerencséjük volt, „véletlenül” beleejthettek a sültes kofa
                  tepsijébe, mikor a diák úréba a pompás „dögöt” belevágatták.</p>
               <p>Alig kezdődött meg a tanév, talán egy hét mulva, megtartottuk az almaszüretet a
                  principisták kertjében. Ez a szép, ötholdas gyümölcsös a város keleti szélén, a
                  patak mellett terült el s termése a principistákat és szolgáikat illette,
                  fejedelmi hagyományképpen. Egy szombati napon szüreteltük le s minden szolga
                  annyit ehetett a gyönyörű piros-sárga almákból, amennyi szedésközben belefért.
                  Ezenkívül megrakhatta zsebeit és inge kebelét is. A termés zöme azonban ott a
                  helyszínén vásár tárgya lett. Az enyedi kofák már kora reggel kivonultak
                  szekereikkel, éktelen veszekedés közben licitálták egymásra az árakat s estére az
                  egész termést megvásárolták és elhordták, hogy később, télen és tavasszal
                  méregdrágán adogassák vissza a diákoknak. Mindegy, ilyenkor, a szedés napján szép
                  summa pénz gyűlt a szénior tarisznyájába s az összeget a megállapított kulcs
                  szerint osztottuk fel magunk és szolgáink között. Persze volt, aki még aznap este
                  elitta a Sisak-ban, de akadt bankártermészetű is, aki uzsorakamatra kölcsönzött
                  belőle hónapokig s diákmértékkel mérve, tőkét gyüjtött magának.</p>
               <p>Hamar beleszoktunk a respublika életrendjébe, különösen, mikor az előadások is
                  megkezdődtek s kialakult közelebbi, személyes kapcsolatunk a professzorokkal.</p>
               <p>Gábor Hegedüsékhez járt mind sűrűbben, én is elkísértem néha, ha hívott. Ritkán
                  hívott. S ha hívott is, mindíg megkért, hogy foglalkozzam a nagytiszteletű
                  asszonnyal, mert engem erősen kedvel. Ő maga önzetlenül Iluskának szentelte magát,
                  ami egy ilyen komoly, nagy, tudós férfiútól igazán elismerésreméltó cselekedet
                  volt.</p>
               <p>A Hegedüs-fiúk, Péter és Tamás, szemfüleslétükre természetesen hamar gyanút fogtak
                  s bosszantották Iluskát a „meredtszeművel”. A kislány vékony ajakának szokott
                  fölényes rándításával, hősiesen tért napirendre bátyjai felett, de ha magában
                  fájt is neki a dolog, bizonyára csak erősítette vonzalmát a különös ember iránt,
                  akit a Teremtő csupa ellentétből szerkesztett össze, az ész hideg lángjában
                  ötvözve eggyé. A professzor, azt hiszem, magas gondolatainak egében röpülve,
                  semmit se vett észre a kezdődő vonzalomból s mikor Gáborral beszélgetett, a
                  kitágult szemmel figyelő Iluskáról nyilván azt hitte, hogy az ő bölcseségét
                  csodálja. Az anya azonban tisztában volt a dologgal s nekem tartózkodás nélkül meg
                  is mondta, hogy Iluska, amilyen csupa észlény, sohase tudna egy szép bajusz után
                  bomlani, hanem csak az ilyen Gábor-féle tudóshoz fog csatlakozni. A jó asszony
                  kicsit félt Gábortól, valami garabonciás-fajtának érezte s egyszer behúzva engem a
                  kamarába, a gerendáról lógó füstölt sonkák sorai alatt becsületemre hivatkozva
                  kért, hogy mondjam meg az igazat erről a nyugtalanító emberről. Bízott bennem és
                  megnyugodott a referátumomban.</p>
               <p>- Nagy ember lesz belőle, biztos! - intett a konyhakéssel. - De vajjon az Iluska
                  boldogsága attól függ-e, hogy nagy ember felesége legyen?</p>
               <p>- Úgy látom, egymásnak teremtette őket az Isten! - jelentettem ki. - Ismerem
                  Gábort, ő eddig nem sokat tartott a nőkről, mert nem talált egyikben sem magához
                  illő szellemet... De Iluskában rögtön a párjára ismert s ki fog tartani mellette
                  hűségesen... Azóta, hogy meglátta, nem is pillant leányra, asszonyra, észre se
                  veszi őket... De persze, Iluska még nagyon fiatal s kérdés, hogy az, amit Gábor
                  iránt kezd érezni, több-e és más-e, mint a nagy elmének kijáró gyermeki
                  tisztelet?...</p>
               <p>- A leányomat meg én ismerem, lelkem! - bólogatott a nagytiszteletű asszony. -
                  Fiatal ugyan, de kicsi kora óta olyan komoly és érett, mint egy felnőtt. A bátyjai
                  sokkal gyermekesebbek nála... Apja leánya, nó... Tán még nem tudja, de a maga
                  módján fülig szerelmes Paniti Gáborba. Legyen meg az Isten akarata! Ha, amint
                  elhittem magának, becsületes ember, én útjába nem állok... még ha nagy ember is
                  lesz belőle!</p>
               <p>Így aztán megszokták Gábort Hegedüséknél s lassankint a fiúk is abbahagyták a
                  viccelődést, bár sohase tudták igazán megszeretni a nekik idegenszerű, mindíg
                  gondolatokba merült embert, akivel nem lehetett egyébről beszélni, csak
                  tudományról. Ezt pedig a Hegedüs-fiúk szívből útálták és soha többet nem tanultak,
                  mint amennyi éppen elég volt ahhoz, hogy meg ne bukjanak a vizsgákon. Velem
                  azonban összebarátkoztak, elkísértek sétáimra a Bükkösbe és Holtmarosba,
                  tanácsokat kértek szívügyeikben és leckéikben, különösebb lelkiismeretfurdalás
                  nélkül kölcsönkérték gyér forintjaimat a sohamegnemadás bizonyosságában és nyiltan
                  leszólták a jeles tanulókat. Őszi és téli vasárnapestéken a család kártyázni
                  kezdett, paszulyban. Ezekre az ártatlan csatákra én is hivatalos lettem. A fiúk
                  gyalázatosan csaltak, de csak azért, hogy bosszantsák az anyjukat, aki a játékot
                  halálos komolyan vette s ha tíz szem paszulyt vesztett, könny szökött a szemébe
                  mérgében. A professzor is gyermekké lett ilyenkor s ha nyert, büszkén, gőgösen
                  kacagott. Önfeledten észre sem vették, hogy Gábor és Iluska néhány alkalom után
                  egyszerűen kimaradtak a játékból s a csatazajban elfeledve, a kanapén ültek,
                  suttogva, természetesen csakis tudományos, filozófiai kérdések titkairól.</p>
               <p>Október végén mind sűrűbben kezdett előfordulni, hogy a kis diákok fel-felkacagtak
                  álmukban s boldogan csámcsogtak. Az évszázadokon át kifejlődött diákösztön
                  megérezte bennük, hogy valahol Háromszéken megindult egy székely szekér s a
                  lovacskák gazdája beszól a házakba, ahonnan diákot küldtek Enyedre, tanulni. Az
                  apa, ha látta megállni a kóberes szekeret a kapu előtt, fejébe nyomta
                  báránybőrsapkáját s hátrament a kertbe, vagy ahajt ki a mezőre, mert csakis az ő
                  tudta nélkül illik az anyának oldalszalonnát, sonkát, órját, füstölt kolbászt,
                  deberketúrót, fazék-szilvaízet, csurgatott mézet, borsospogácsát belegyömöszölni a
                  székely kofferbe, vagyis a háziszőtt átalvetőbe, sőt ha lehet, csizmát, ruhát,
                  fehérneműt is, jól elrejtve az alján azt a nagy kockás zsebbevalót, aminek
                  csücskébe a vásárról eltitkolt krajcárkák valának bekötve. A székely erkölcs
                  azért megkívánta, hogy az apa levele is odakerüljön, belülről a zsák szájához
                  kötve, melyben az áll, hogy „a szemem elé ne kerülj édes fiam, ha székundát kapsz
                  valamiből, egyébaránt pedig több nap mint kolbász s vigyázz, hogy sokáig tartson,
                  amit anyád tudtom nélkül küld neked”. Így indultak a megrakott szekerek a székely
                  falukról Enyed felé s november derekán, valamelyik ködös reggelen ott állott
                  tíz-húsz is a nagy kurián, körültolongva az őrjöngő diákseregtől. Ez volt a laetum
                  nuntium, mely évente háromszor-négyszer boldog ünnepnapot szerzett a kollégyom
                  népének s aztán, kinek-kinek természete szerint, napokig vagy hetekig, esetleg
                  hónapokig is, hazai falatokkal édesítette a fejedelmi cipó szárazságát,
                  keserűségét.</p>
               <p>Mindjárt az első csoporttal vásárhelyi szekér is érkezett s Gábornak is, nekem is
                  hozott hazai jókat. Mind a kettőnkét a Bándi-házból indították, anyáink
                  küldeményeihez kedvesen hozzátévén a magukét is. Az enyémben két levél is volt:
                  édesanyámtól és Lilától. Édesanyám az írta, hogy Énok esküvőjével várnak a nyárig,
                  hogy én is ott lehessek és hogy Rozáli nyughatatlanabb, boldogtalanabb, mint
                  valaha.</p>
               <p>Lila levelében az állott, hogy a házuk nagyon szomorú, amióta mi eljöttünk
                  Vásárhelyről, az édesapja pipázás közben könnyeket törül a szeméből, azt állítván,
                  hogy csípi a füst, őmaga pedig olyan egyedül érzi magát, mintha valami puszta
                  szigeten sinylődne. Janka, persze, a maga módján búsul utánunk: még többet
                  sétifikál, szoárézik s ha otthon van, makacsul összeszorítja a száját. Esztike
                  ebben is egészen más: éppen nem mozdul ki sehová, buzgón dolgozik a házimunkákban
                  és az a szórakozása, hogy felemlegeti, mit tettünk, mit mondtunk, mikor még
                  Vásárhelyt éltünk. El se hinnéd, írta Lila, hogy mi minden megragadt a fejében s
                  milyen régi időkből is. Áron bácsi ezt csinálta, azt csinálta, ekkor meg ekkor ezt
                  vagy azt mondta, Áron bácsi így, Áron bácsi úgy! - ebből áll minden szava. Valami
                  naplófélét is kezdett firkálni esténként, tulajdonképpen leveleket ír Áron
                  bácsinak, de nem azért, hogy elküldje. Így beszélget veled. Jó gyermek, bár Janka
                  is olyan lenne!...</p>
               <p>- Jó gyermek! - mormogtam megilletődve. - Látszik, hogy még gyermek, s hogy még
                  nincs senkije, aki igazán érdekelné.</p>
               <p>Nem újság nekem, hogy Lila gáncsolja Jankát. Ő nem fogja soha megérteni ezt a
                  különös lelket... De én nagyon is jól látom, hogy most, a távollét ideje alatt
                  számol le Janka a szívével. Éppen az, amit Lila ír róla, mutatja, hogy mennyire
                  viaskodik magával. Melegen áramlik a vér véges végig minden porcikámon: Janka nem
                  boldog nélkülem és nem találja a helyét, mióta eljöttem mellőle!</p>
               <p>Milyen kiszáradt, öreg kisasszony lett ebből a Lilából! Hát nem nevetséges, amit a
                  levele végén ír: „A lányok mindketten tiszteltetnek s jó egészséget kívánnak”. Nem
                  bánom, Esztike tiszteltessen csak, ezt utóvégre el is várhatom tőle. De Jankához
                  igazán valami más szó illenék! S ha leírhatná, Lila hideg szemeit kikerülve,
                  biztosan mást is írna... Édes kis virágom, jégcsap-nénéd nem is képzeli, hogy
                  csípős megjegyzéseivel mennyire megvigasztalt s milyen boldoggá tett! Hiszen
                  elárult, Janka, elárulta a nekem legkedvesebb titkodat, hogy nincs nyugalmad, amíg
                  a karjaimban el nem pihenhetsz!</p>
               <p>Lassanként egészen beleszoktunk a kollégyomi életbe. Én olyan otthonosan éreztem
                  magamat benne, mint soha Vásárhelyt. Nagyon tetszett nekem ennek a kicsi országnak
                  zárt élete, melynek éppen úgy megvoltak a maga sorsváltozásai, akár a nagy
                  országnak. Ahogy a kollégyom napról-napra megújuló küzdelmét megismertem, melyet
                  anyagi és szellemi létéért folytatott természettel, emberekkel és hatalommal,
                  híven tükrözvén kis körében az egész Magyarország viaskodását a jobb jövőért, -
                  mind odaadóbb és feltétlenebb híve lettem Kasza Dániel professzornak, aki valóban
                  megtestesítette önmagában ezt a sajáterőből merítő harcos és önfenntartó
                  szellemet, a kollégyomra vonatkoztatva. Öröklött lelkiségemnek felelt meg ez a
                  csatlakozás. Gyermekkoromtól fogva elbűvölt a függetlenségnek az a varázsa, mely
                  a gazda életét olyan boldoggá teszi, aki a saját kicsi tulajdonából teljes
                  odaadással teremti meg a maga zárt és elégséges világát. Ezért volt nekem Gerléd
                  maga a világ. S ezt a minden törekvést kielégítő világot találtam fel, nagyobb
                  méretekben, Bethlen Gábor kollégyomának életközösségében is. Meghatott és
                  lelkesített, hogy egy olyan hatalmas szellem, mint Kasza, milyen teljes
                  kielégülést, belső nagyságot és bevégzettséget tud találni a maga számára ennek a
                  kis világnak önzetlen, éjjel-nappal való szolgálatában s hogy ez a szolgálat a
                  férfias erőnek, önérzetnek milyen uralkodói formájában jelentkezik. Elismertem,
                  hogy Gábor sokkal nagyobbméretű szellem ennél s hogy az ő tettvágya az egész
                  nemzet és ország horizontját szárnyalja be. De hiába, számomra csak a kisebb kör
                  volt valóság, melybe felmérhetően tudom beleépíteni saját képességeimet. Mindíg
                  úgy éreztem, hogy a nemzetnek, az országnak is csak szűkebb, valóságos hivatásunk
                  hűséges betöltése által szolgálhatunk. Így az enyedi kollégyom se azáltal, ha
                  saját külön létét, hagyományait, nevelési módjait feladva, „modern” iskolává lesz,
                  egyikévé a többieknek, hanem ha megmarad és megerősödik abban, ami páratlanná
                  teszi. Hiszen, ahogy az idő telt, Gábor is sokat engedett elméletéből, azonban
                  mindíg csak azzal, hogy a kollégyom gazdálkodása és hagyományos rendje ma még
                  szükséges rossz, még fenntartandó, amíg el nem következik a nemzeti függetlenség
                  és szabadság teljességének ideje, mikor veszély nélkül feladhatja ódon bástyáit,
                  sőt fel is kell majd adnia, hogy önzetlenül és hasznosan olvadhasson bele a
                  művelődés egységes munkájába. Nem tudom, voltak-e e felett további vitáik Kasza
                  professzorral? Jelenlétemben soha. Lehet, hogy hallgatólagos megállapodással
                  kikapcsolták maguk közül ezt az ellentétet, az időre bízván igazukat. Ellenben
                  másirányban ugyancsak összebarátkoztak.</p>
               <p>Kasza vezette az akadémiai önképzőkört, mely 1858-ban újraalakult volt s 59-ben a
                  Kazinczy-ünnep megtartásával lépett a nyilvánosság elé. Ettőlfogva évenként,
                  november 15-én, a fejedelem halála napján tartott a város közönsége számára
                  nyilvános ünnepélyt. Volt kézzelírott lapja is, a „Haladjunk”. Gábor mindjárt
                  november 15-én az ifjúság ünnepi szónokaként mutatkozott be, a Fejedelem életének
                  példájából mutatva utat a magyar jövő felé. A közönség inkább megcsodálta tudását,
                  gondolatainak magasságát, mintsem lelkesedett rajta, mert Gábor nem volt lelkesítő
                  szónok, hanem érveléssel, bizonyítással győzte meg azokat, akik követni tudták
                  fejtegetéseit. Kaszát azonban valósággal meghódította. Alapgondolata csakugyan
                  megkapó volt. Azt állította elénk a Fejedelem életművének titka gyanánt, hogy a
                  nagy ember bízik benne és rá meri tenni életét az egyszerű meggyőződésre: amit a
                  saját életére nézve el tudott érni, azt megvalósíthatja egy egész nemzet életében
                  is.</p>
               <p>- Éppen ez az én igazságom is! - rázta Gábor kezeit Kasza professzor. S ettől
                  kezdve mindennap sétára hívta ellenfelét.</p>
               <p>Gábor pedig, talán ezeknek a sétáknak hatására is, irodalomtörténész akart lenni.
                  Az önképzőkörben a klasszicizmusról és a romanticizmusról, a görög és a
                  keresztyén drámáról, a magyar eposzról olvasott fel tudós értekezéseket és az
                  irodalmi pályatételekre dolgozott, melyeket aztán sorra meg is nyert. Kasza
                  mindinkább csodálta és dícsérte barátomat. A diákság körében is, már karácsonyra,
                  rendíthetetlen tekintély lett Gábor, mindenki a kollégyom legelső diákjának
                  tisztelte.</p>
               <p>Nekem kevesebb találkozásom volt Kaszával, noha a magyar irodalomban magam is
                  jeleskedtem s néhányszor engem is kitüntetett dícséretével. Azt azonban
                  megjegyezte magának, hogy kollégyom-kormányzati ügyekben meggyőződéses híve vagyok
                  s kétszer-háromszor meg is említette, hogy számít rám, a gyanúsítók és támadók
                  elleni harcban.</p>
               <p>Engem két másik tanárunk kapcsolt magához szorosabb kötelékkel. Az egyik szikár,
                  vékony, kicsi ember volt, de nagyfejű, kívül-belül: Mihályi Károly, a filozófus és
                  költő. Négyszögű homloka alatt sűrű, fekete szemöldökök ijesztették a diákot, de
                  hunyorgó szemeinek gyermeki szelíd nézése mindjárt meg is békítette. Lapos orra
                  alatt bajuszával összefolyt nagy, lapátszerűen szétterülő, szürkülő szakálla
                  élénken jelezte hangulatát: hevesen, ugrálva mozgott, ha kedvét lelte a vitában s
                  búsan lelapult, ha unatkozott vagy haragudott. Csupa láng, csupa lélek volt ez a
                  gnómforma ember. Ártatlanul hitt az ész hatalmában és jóravezérlő szándékaiban s
                  magas idealizmus hevítette erkölcsi törekvéseiben. Engem, úgy látszik, hamarosan
                  megkedvelt s főleg, azt hiszem azért, mert közönyöm és pesszimizmusom az ember
                  értékeivel szemben remek alkalom volt számára a lángoló támadásra, a diadalmas
                  cáfolásra. Soha, egy pillanatra se kételkedett afelől, hogy gyökeréből sikerült
                  megváltoztatnia haszontalan természetemet, mivel feleleteim és dolgozataim
                  kifogástalanul adták vissza az ő tanításait.</p>
               <p>A másik professzor már tárgyánál fogva is az én emberem lett: Szathmáry Károly, a
                  történettanár és regényíró. Megvallom, a regényeit nem tudtam teljes önátadással
                  élvezni, de a történelmi előadásait annál inkább. Gyönyörű, eszmei szintézisekkel
                  dolgozott. A korok lelke megelevenedett magyarázataiban, mégpedig úgy, ahogy ő
                  maga látta és hitte azokat. A történelemben nagyobb költő volt, mint a
                  regényeiben. De emberi alakja, személyisége is hódított. Gyönyörű ember, magas,
                  karcsú termetű, egyenes, büszke testtartású. Hatalmas, boltozatos homloka felett
                  dús, fekete haj hullámzott, hosszúkás, szabályosan keskenyedő arcát a legszebb
                  görög orr és mélytekintetű, tüzes kék szemek tették feledhetetlenné. Fínom, hosszú
                  bajusza és göndör körszakálla selymes csillogással keretezték tökéletes metszésű
                  ajkait és kerek állát.</p>
               <p>Ez a kiváló ember kezdettől fogva barátom és szellemi jótevőm lett, nem szűnt meg
                  új és új feladatok elé állítani, csüggedő akaraterőmet felrázni, az élet iránti
                  érdeklődésre, bizalomra ösztönözni s megerősíteni abban a folyton kétkedő
                  hitemben, hogy histórikusnak születtem és ki is kell képeznem magam ebben a
                  tudományban, a legjobb és legteljesebb lehetőségek szerint.</p>
               <p>Irodalom, filozófia, történelem! Ezek voltak hát a Gábor és az én kedves
                  tanulmányaim Enyeden.</p>
               <p>Dehát nem teológusok voltunk-e? Nem azért jöttünk Enyedre, hogy azok legyünk?</p>
               <p>Derék tanáraink: Hegedüs János a hittant és egyháztörténelmet, az Ázsia-kutató
                  Décsey Károly az írásmagyarázatot, Garda József pedig az erkölcstant és a
                  gyakorlati teológiát bizonyára azért adták nekünk elő, hogy felkészítsenek a
                  lelkipásztori szent hivatalra.</p>
               <p>Ezeket a buzgó férfiakat becsültük is, de a teológiát kevésbé. Az a véleményünk
                  alakult ki felőle, hogy szűk körben mozgó, kevés szellemet sugárzó és
                  jelentéktelen kihatású tudomány, elmaradt az élet nagy kérdéseitől s nincs szava a
                  nemzet jövendő életének programjához sem.</p>
               <p>Mégis, a professzorok iránti tiszteletből, megtanultuk a kurzusokat s én az
                  egyháztörténelmet, Gábor pedig a héber nyelvet arra méltattuk, hogy külön
                  értekezést is dolgoztunk ki belőlük az önképzőkörben, megmentendő a teológia
                  becsületét a többi tudomány túltengésével szemben. Az máig is csoda marad előttem,
                  hogy Gábor miért fektetett időt és erőt éppen a héber nyelv megtanulásába, de ő
                  puszta észtorna kedvéért is hajlandó volt mindenféle távoli és meddő dologgal úgy
                  foglalkozni, mintha az élete függne tőle. Szegény jó Décsey professzor azt a
                  reményt táplálta felőle, hogy egyetlen ambíciója őt követni a professzorságba, ami
                  igazán ritka ambíció lett volna, mert a teológusok kilencvenkilenc százaléka még
                  tisztességesen olvasni se tudott zsidóul. A kollokvium előtt ki-ki „bekottázta”
                  zsidó bibliáját egyrészt a magyarbetűs átírással, másrészt a Károli-fordítás
                  szövegével s úgy indult a számadásra. Önálló működésre csak egyetlen példát tudok,
                  mikor domine Székely és domine Gyéresi, a kollokviumra készülvén, egy mondatot
                  szótár segítségével maguk iparkodtak értelmezni, de a keresett igének két
                  jelentése közül: - vágni és szövetséget kötni - csak az elsőt méltóztattak a
                  szótárból figyelemre méltatni s ennek következtében domine Székely a következő
                  fordítást kockáztatta meg:</p>
               <p>- Ábrahám levágta Jehovát...</p>
               <p>Mire domine Gyéresi sóhajtva jegyezte meg:</p>
               <p>- Ó, bár levágta volna!... Akkor most nem kellene kollokválnunk ebből a pocsék
                  nyelvből!...</p>
               <p>Enyeden töltött első évünknek volt még egy állandóan meghatározó, sötét háttere
                  is: a politika. 1863 nyarától 1864 nyaráig Erdély legszomorúbb közéleti éveinek
                  egyikét élte végig s csak természetes, hogy ez a körülmény a város és a kollégyom
                  mindennapi életét is állandóan befolyásolta, keserítette és lázította.</p>
               <p>Már említettem, hogy a császár által az 1863 július közepére összehívott
                  nagyszebeni országgyűlésbe, mivel a választókerületek beosztása nyiltan
                  magyarellenes volt, a magyar követek nem voltak hajlandók bemenni s tiltakozásukat
                  a császárhoz is eljuttatták, hiába. Kétszer rendeltek el új választást, a
                  magyarokat ismét és ismét meg is választotta a nép, de ők rendületlenül
                  távolmaradtak az országgyűléstől. Méltán, mert az igazság és valóság arculcsapása
                  lett volna, hogy ötvenkilenc oláh és negyvenöt szász képviselővel szemben csak
                  negyvennégy megválasztott és tizenöt jog szerinti magyar képviselő védelmezhesse a
                  történelmi jogokat. De méltán azért is, mert az erdélyi magyarság tartotta magát a
                  48-as únióhoz s együtt állt Deák Ferenccel, Andrássy Gyulával és Tisza Kálmánnal,
                  akik a magyar alkotmány és függetlenség ügyét a Királyhágón túl képviselték és
                  védelmezték.</p>
               <p>Ennek a magatartásnak lett a következménye az, hogy a hatalom ismét elárasztotta
                  basáival, zsandáraival és kémeivel a magyar életet, naponkénti ezer és ezer
                  gyötréssel, bosszantással, kárral és szurkálással keserítvén meg azt. A kollégyom
                  rendjét, munkáját is folyton-folyvást zaklatták, zavarták a Bezirkerek és a
                  zsandárok. Egyszer tiltott dalokat hallottak este, az ablakokon át kiszűrődni: a
                  rektor adja ki a nótázókat! Máskor a Sisakban fedeztek fel politikai
                  összeesküvést: a professzorátus csapja ki a résztvevőket! Volt úgy, hogy a diákok
                  ruházatát találták tüntetőnek, vagy egy sötét utcában megpokrócolt Bezirker
                  kereste halálra a diákok között bántalmazóit, mivel elképzelhetetlen, hogy
                  másvalakik merték volna ezt a szentségtörést elkövetni. A diákokat eltiltották a
                  kondibajárástól, mert fellázítják a polgárokat. Követelték, hogy a kapuk
                  állandóan zárva maradjanak s egy lélek se bujhasson ki a városba. A tanári
                  gyűlésre, az önképzőkörbe, sőt a történetórára ellenőrt rendeltek. Minden
                  személyes bosszújokat elővették, hogy a jó alkalommal élve, kitölthessék rajtunk.
                  A kollégyom olyan volt, mint a felizgatott méhkas. Alig lehetett fegyelmet tartani
                  s a tanulás természetesen szinte semmire zsugorodott. Igazán csak Hegedüs rektor
                  bölcs tapintatának köszönhettük, hogy valahogy künn és benn elsimította a
                  hullámokat s nem került sor vérontásra.</p>
               <p>Egyszer így is csak az Isten különös kegyelme őrzött meg tőle.</p>
               <p>Az országgyűlés helyett „tartománygyűlést” hívtak egybe Szebenbe, Groisz Gusztáv
                  kormánytanácsos elnöklete alatt. A magyarok nélkül, az oláh és szász képviselők
                  jelenlétében folyt le az egész. Persze az únió ellen foglaltak állást. De a
                  szászok és oláhok tüstént össze is kaptak a külön Erdély felett, mert a szászok az
                  összbirodalom kebelében csupán autonómiát kívántak, ellenben az oláhok külön
                  országot. Csak azzal lehetett őket lecsitítani, hogy kimondták az oláhság
                  nemzet-voltát és vallásukat bevették. A birodalmi tanácsba huszonhat kiküldöttet
                  választottak s köztük, gyalázatunkra, három magyart!</p>
               <p>Mikor aztán híre jött, hogy a kiküldötteket Bécsben nagy ünnepélyességgel fogadták
                  és Schmerling négy főherceg jelenlétével estélyt adott a tiszteletükre, a
                  szászokkal és oláhokkal nem lehetett többé bírni. Nyiltan hirdették, hogy a
                  magyarságnak vége Erdélyben, s aki nem hajlik, az törni fog! Január 8-án, a
                  szomorú évforduló délutánján a Nagykollégyom előtti piacot lovasmokányok serege
                  lepte el. Népgyűlést tartottak, fanyergeikben dülöngézve és üvöltve a pálinkától,
                  amivel ellenünk tüzelték őket. A lakosság halálra rémült, mindenki azt hitte, a
                  tizenöt év előtti borzalmat ismétlik meg és éppen ezen a napon! Reszketve bujtak
                  eltorlaszolt házaik pincéjébe, istállóba, verembe.</p>
               <p>A diákság azonban az ablakokat szállta meg s csakhamar szörnyű ordítás támadt. A
                  mokányok fenyegetőzve rázták fejszéiket, kaszáikat felénk s üvöltésükből érthető
                  volt, hogy mi a szándékuk velünk. A kapuk zárva voltak, az ablakokon vasrács...
                  Mit tehettünk volna? Kicsi és nagy torkaszakadtából bömbölt, visított,
                  káromkodott, köpködött feléjük.</p>
               <p>Egyszerre azonban a mócok lármája alábbhagyott, majd lassan elnémult. A
                  Varcagásból néhány lovas rúgtatott közéjük és a kollégyom frontja közé. Ezek is
                  apró mokánylovakon ültek, csakúgy bundásan, sapkásan, mint ők. De látszott, hogy
                  vezetők. S egyikük kiválva, előreugratta lovát. Karját magasra emelve, előbb a
                  tömeg felé intett, aztán lassan a kollégyom felé fordult. Úgy éreztem, hogy
                  egyenesen az én szemem közé néz. Szotyori és Gábor, akik velem állottak az
                  ablakban, később ugyanezt mondták.</p>
               <p>Véres, sötét szemek meredtek reánk az olajfakó, kegyetlen arcból. S egy csunya,
                  torz, gúnyos és fenyegető vigyorgás rángott végig rajta. És ahogy ültéből felénk
                  fordult a nyeregben, szétnyilt bundája alól, a mellén érdemrend aranytallérja
                  villant fel.</p>
               <p>Rekedten kiáltott, magyarul, elhúzva a szavakat s felkapva a végüket, furcsa
                  rikoltással, mint a héjja:</p>
               <p>- Hé, diákok!... Hol a rektor?... Hivjátok elé! Sever Axente akar vele
                  beszélni!... Én vagyom!..</p>
               <p>Minden diák tudta Enyed pusztító farkasának nevét. Egy pillanatnyi dermedt csend
                  után a felháborodás orkánja harsant fel, mind a három ablaksorból.</p>
               <p>Borzadva álltam ott, rámeredve. Lehetséges ez? Ide mert jönni, itt áll megint ez a
                  gyilkos? Mellén a császár érdemrendjével és lelkén, ha ugyan van neki, a kiontott
                  vér és átok fekete terhével?</p>
               <p>Igen, merte ezt és ott állt, semmiféle megbánás jelét nem mutatva, sőt kérkedve,
                  fenyegetően!</p>
               <p>Karját felemelte és sötét vigyorral várta, hogy a lárma elüljön.</p>
               <p>- Nem akarjátok? - kiáltotta. - Nem? Úgy is jó! Mondjátok meg a rektornak:
                  kergessen haza titeket, rögtön. A kollégyomot holnap reggel átveszem. A kollégyom
                  a miénk. A mi fiainké! Értettétek? Ha reggel csak egyet is itt találok közületek:
                  megperzselem, mint a disznót! Ajudon nem lesz többé magyar senki!</p>
               <p>Nem tudom, hogy történt. Magam is azon vettem észre magamat, hogy egy széket
                  forgatva a fejem felett, rohanok végig a folyosón, a Sisak-melletti hátsó kapu
                  felé. Mellettem Szotyori vágtat, Krizbai, Gábor és egy csomó principista,
                  husángokkal, bicskákkal, súlyzókkal, székekkel s hátam megett dübörögve omlik alá
                  az emeletekről a diáksereg.</p>
               <p>Aztán a kapu előtt megtorpanunk s karjaink lehanyatlanak. Ott áll Vajna Antal és
                  Kasza Dániel. Vajna a hátán, Kasza a mellén tartja összefonva a karjait.</p>
               <p>- Nó, uraim! - pillant ránk Kasza fensőbbségesen. - Versenyfutás hidegben?...</p>
               <p>A sereg megtorlódik mögöttünk. Kiabálás. Lökdösés. Izgatott, dühös rikkantások. Mi
                  is, elől, mindenféle indulatszót röpítünk a professzorok felé.</p>
               <p>Vajna szó nélkül lép a kapuhoz s nekiveti széles hátát.</p>
               <p>Kasza higgadtan magyaráz:</p>
               <p>- Éppen csak ez kellene nekik, odakünn. A legjobb ürügy a vérontásra. A hatóságok
                  sajnálkoznának majd s nem lenne többé kollégyom Enyeden...</p>
               <p>- De nem tűrhetjük! - ordítunk fel. - Az a hóhér! Az a farkas! Az a becstelen
                  gyermekgyilkos! Héródes!</p>
               <p>- Én se tűrhetem! - legyint Kasza. - Már küldöttem embert üzenettel. A tornakert
                  felől, a kaszárnyába. Menjenek vissza a szobákba, uraim, a tanulókkal és
                  folytassák dolgukat.</p>
               <p>Az izgalom természetesen nem szűnt meg azonnal és még óra mulva is künn tolongott
                  az ifjúság a folyosókon, dacára a kegyetlen hidegnek. De Kaszának igaza lett.
                  Ismerte azt a kapitányt, aki akkor parancsnokolt Enyeden. Számított rá és nem
                  csalódott benne. A sorkatonaság körülvette a kollégyomot és a Varcagáson át
                  kiszorította a havasiakat a városból. Axente, úgy látszik, szintén jobbnak látta
                  eltűnni. Lehet, azt hitte, könnyű dolga lesz velünk és az agyonrémült várossal s
                  talán bízott abban is, hogy a katonaság nem elegyedik bele a dologba. Túlbecsülte
                  a helyzetet, a magyarság kárára. A veszély mindenesetre elmult felőlünk.</p>
               <p>S a következmények megmutatták, hogy az efféle forradalmi kísérletek, felelőtlen
                  betyárkodások ideje már lejárt. A hatalom hajlandó volt minket gyötörni, de a
                  vérfürdő-rendezés politikáját már nem kockáztatta többé. A koratavasz meghozta a
                  kijózanodást a szászok és oláhok számára is. Korai volt az öröm a fényes bécsi
                  fogadtatáson s túlzottak a hozzáfűzött remények. Erdély tizennégy millió forintot
                  meghaladó adójából még négyet se fordított a hatalom az erdélyi szükségletekre. Az
                  oláh egyházak és iskolák követeléseivel szemben pedig szűkmarkú maradt. A vasutat,
                  amit a szászok is, az oláhok is a maguk vidékeire kértek, olyan politikai
                  szolgálatoktól tette függővé, amelyektől mind a két fél húzódott. Követeik lógó
                  orral kerültek haza Bécsből s a magyarság fellélegzett. Megsejtettük már, hogy
                  Bécs az egyre súlyosodó világhelyzetből a magyarság jogainak teljesítése nélkül
                  nem szabadulhat. Közeledett Schmerling bukásának ideje és a kiegyezés hajnalának
                  derengése.</p>
               <p>Így jött el lassacskán a tanév vége. Becsülettel és kitüntetéssel végeztük el
                  dolgunkat, mind a ketten. Nyoma se volt annak a csüggedésnek, mely idejövetelünk
                  előtt ülte meg a lelkünket. Megszerettük a kollégyomot és a szegény kicsi várost,
                  hittünk jobb jövőjében s a magunké felől se aggodalmaskodtunk már.</p>
               <p>Néhány héttel a dimisszió napja előtt levelet kaptunk Vásárhelyről, Szabó Samu
                  szeretett volt tanárunktól. Azt írta benne, hogy a nyáron hatheti gyalogútra megy,
                  a talpával ismerni Székelyföldet. Felszólított, hogy tartsunk vele, mert első
                  kötelességünk saját tapasztalásunkból jönni tisztába földünk és népünk
                  sajátosságaival, értékeivel, lehetőségeivel.</p>
               <p>Természetesen nagy örömmel és azonnal vállalkoztunk, köszönetet írva neki, hogy
                  éppen reánk gondolt ezzel a kedves és tanulságos tervével kapcsolatban. Tudtuk azt
                  is, hogy ezzel az örökmozgó, mindent megfigyelő és szellemesen megítélő férfiúval
                  hat hétig együtt élni, sátorozni, barangolni a legnagyobb élvezetek egyike
                  lesz.</p>
               <p>Úgy volt, hogy a dimissziót követő napon utazunk hazafelé Vásárhelyre és otthon
                  csak néhány napot töltünk s aztán indulunk az izgalmas felfedező útra. Majd ha
                  utána leszünk, fogunk hosszabb pihenőt tölteni szülői házunkban.</p>
               <p>A dimissziós nap délutánján és estéjén Hegedüs rektor professzorék házi mulatságot
                  rendeztek tágas udvarukon, szép kertjükben és sötétedés után a tánchoz kiüresített
                  szobáikban. Tanári családokon kívül a kitüntetett akadémikus diákok voltak
                  hivatalosak erre a kedves és szép ünnepre s így mi is ott voltunk, Gáborral
                  ketten.</p>
               <p>Az áldott nagytiszteletű asszony minden földi jót összehalmozott vendégei számára
                  s kifogyhatatlanul kínálkozott velük. Tüzes bor is került fel a pincéből, bőven.
                  Sok jó mama, sok szép leányzó koszorúzta a mulatságot s idő szerint okosan
                  elkülönültek, a mamák az udvar árnyas almafája alatt elemezték meg a csendes
                  enyedi házak titkait, az apák a kerti lugasban telepedtek borocska és ferbli
                  mellé, a fiatalság pedig a kert árnyasabb részein játszott bújósdit és
                  megtalálósdit. Este aztán szép diákbanda-szó mellett megindult a tánc, amely
                  hajnalig tartott. Én szív szerint idegenül bolyongtam a boldog forgatagban.
                  Lélekben már Janka körül repdestem.</p>
               <p>Éjfél után azonban baráti dolgom akadt a Hegedüs-fiúkkal, akik a földig leitták
                  magukat s nekem kellett előbb az egyiket, aztán a másikat levegőre szállítani, a
                  folyosó végére, ahol a korláton át megkönnyebbítő lehetőség nyílt az udvar egy
                  sötét zugára.</p>
               <p>Majd szobájukba cipeltem, lehántottam ruháikat, ágyba dugtam s betakargattam őket
                  gondosan. Ebbe elég sok idő telt s az ég a hajnal első, hideg csókjától kezdett
                  sápadozni, mire elkészültem velük.</p>
               <p>Leültem a küszöbükre, törülgettem verejtékes arcomat s nagyokat szippantottam a
                  hűvös, tiszta levegőből. A folyosó fordulóján túlról hangzott még a zene s
                  ropogott a fáradhatatlan lábak tánca. Szemben velem, egy ablakon kisugárzó
                  világosság ragyogó fehér négyszöget vetett a szomszéd ház tűzfalára.</p>
               <p>Sokáig, gondolat nélkül bámultam ezt a mozdulatlan, zavartalan üres fénymezőt.
                  Később eszembe jutott, hogy valami olyan szobából jöhet ez a fény, ahol senki
                  sincs, ami kívül esik a mulatságon s bizonyára véletlenül felejtették égve ott a
                  lámpát. Különben érthetetlen volna, hogy egyetlen árny sem esik a falra,
                  odaát.</p>
               <p>Éppen mire idáig jutottam meddő elmélkedésemben, megérkezett a cáfolat. Nagy sötét
                  folt lepte el a négyszöget. Imbolygott kicsit, aztán összehúzódott, feketedett,
                  éles körvonalakat vett fel s hirtelen kettévált... Két arc csodálatosan tiszta
                  árnyképe jelent meg a szemeim előtt és semmi kétségem nem lehetett felőle, hogy
                  Gábor és Iluska tévedtek abba a szobába. Még a szájuk mozgása is látszott, ahogy
                  beszélgettek s szinte az Iluska mosolygását is megállapíthattam volna,
                  arcvonalának bájos elkerekedéséről.</p>
               <p>Felugrottam, mert azonnal belémvillámlott, hogy egyrészt semmi néznivalóm itt nem
                  lehet, másrészt pedig minél gyorsabban figyelmeztetnem kell őket az áruló
                  falra.</p>
               <p>Azonban ők gyorsabbak voltak s legjobb szándékaim dacára meg kellett győződnöm
                  róla, hogy a két arc árnyképének összeolvadása csókot jelent, az összeolvadás
                  hosszú tartama pedig csókolódzást.</p>
               <p>Magát a tényt rendkívül helyeseltem és boldog voltam, hogy ez a két test-lélek
                  egymásra talált s már nemcsak filozófálnak. Ellenben elrémített az a félelem, hogy
                  az édes színjátéknak kívülem más tanúja is lehet s csúnya pletyka kerekedhetik
                  belőle. Sietve indultam a folyosó kanyarodójának, ahol azt az ablakot sejtettem s
                  menetközben jó hangosan kezdtem énekelni:</p>
               <p>Csak titokban akartalak szeretni,</p>
               <p> De ki kellett annak világosodni!...</p>
               <p>A hatás nyomban jelentkezett. Hallottam Iluska halk sikoltását, a fal hirtelen
                  sötétbeborult s egy ajtó csattant valahol.</p>
               <p>Legjobbnak láttam, ha csak lélekben búcsúzom a kedves háztól s észrevétlenül
                  illantam le a lépcsőkön, ki a kapun s haza a kollégyomba. Gábor úgy egy óra mulva
                  szédelgett be az ajtómon.</p>
               <p>Nem aludtam, de tettem magamat, hogy a legmélyén hortyogok.</p>
               <p>Ő kíméletlenül felrázott. Méltatlankodtam:</p>
               <p>- Mi a fenét akarsz? Biztosan részeg vagy, elvétetted az ajtódat... A szomszéd
                  szobában lakol, ha nem tudnád...</p>
               <p>- Ide hallgass, Áron! - morogta ő - Részeg vagyok, jó, de nem bortól... Csak azt
                  akarom tudni: te énekeltél a Hegedüsék hátsó tornácán, ezelőtt egy jó
                  órával?...</p>
               <p>- Á! - dünnyögtem ásítva. - Már van három órája is, hogy elszöktem. Untam magam,
                  hazajöttem, lefeküdtem s jó lelkiismerettel aludnék most is, ha hagynál...</p>
               <p>- Megesküdtem volna, hogy a te hangod volt!... - csóválta a fejét Gábor. - S
                  Iluska is erősítette!.. Mert, ha nem te voltál, végünk van!...</p>
               <p>- Végünk?... Mármint kettőnknek?...</p>
               <p>- Hülye!... Iluskának és nekem... Valaki meglesett és szemtelenkedett velünk...
                  Izé... Valaki félreértette... félremagyarázta, hogy egy pillanatra együtt voltunk
                  az Iluska szobájában... Nem szégyellte beleskődni az ablakon, aztán elfutni s
                  messzebbről énekkel csúfolkodni... És még hozzá a te hangodat utánozta... Értsd
                  meg, Áron, végünk van... Azt a tiszta kislányt rágalom éri... Hegedüsék
                  kétségbeesnek... S én, mivel azt a gazfickót meg nem ölhetem, csak magamat
                  akaszthatom fel!...</p>
               <p>- Tényleg nem ölhetsz meg egy szemtelen, árulkodó falat, a fejedet pedig kár volna
                  rajta szétverned! - kacagtam fel.</p>
               <p>Gábor rámmeredt. Aztán a fejére ütött:</p>
               <p>- Én marha! - kiáltott s magához ölelt. - Hát persze, hogy a fal... az árnyék!...
                  Hiszen gondoltam is rá egy pillanatig, ahogy a tekintetem odatévedt... De a
                  lámpát mégse olthattam ki, ugye, nó? S különben is egyéb dolgom volt! Köszönöm,
                  testvér!</p>
               <p>- Egyébként fogalmam sincs róla, miről beszélsz! - jelentettem ki, a szeme közé
                  nézve.</p>
               <p>Erre megcsókolt, hátbavágott s fütyörészve kicsörtetett a szobából.</p>
               
            </div>
            <div type="chapter">
               <head>23.</head>
               <p>Kockázatos dolog meglepetést szerezni. Nem értesítettem jövetelünk időpontjáról a
                  Bándi-házat. Kíváncsi lettem volna Janka arcának színeváltozására, mikor
                  váratlanul eléje toppanok. Abban bíztam, hogy ilyen pillanatban világosabban
                  elárulja magát bárki is, mintha ideje volt kivasalni és kikeményíteni a vonásait,
                  a pontosan bejelentett találkozóra.</p>
               <p>De gyakran visszájára sikerül az ilyesmi s a meglepetés inkább azt éri, aki másnak
                  készítette.</p>
               <p>Én is így jártam. Mikor, estefelé, óvatosan besurrantunk a kapun Gáborral s
                  lábujjhegyen a tornácra lopakodtunk, ahol örömünkre éppen senki se volt látható,
                  ugyancsak nagy meglepetésben részesültem.</p>
               <p>Angyali Jankám vércseként sikoltozott odabenn s Lila kemény, éles hangja
                  bele-belehasított a cseppet sem elbűvölő hangversenybe.</p>
               <p>- Add ide azt a kulcsot, haszontalan!</p>
               <p>- Hogyisne! Hogy ismét beleturkálj a holmimba!</p>
               <p>- Hogy mertél egyáltalán kulcsot csináltatni az ajtóhoz? Miféle titkaid vannak,
                  úri leány létedre, hogy rejtegetni kell előttem?</p>
               <p>- Azt hiszed, csak neked lehetnek titkaid? S te ugyan mér zárod be a szobádat s
                  mér őrzöd a kulcsát, mint valami sárkány?</p>
               <p>- Ahhoz te kölyök vagy, hallod-é, hogy engem kérdőre vonj! Nem tűröm tovább!
                  Lódulj, nyisd ki azt az ajtót, látni akarom, mit rejtegetsz!</p>
               <p>- Inkább meghalok! És vedd tudomásul, hogy nem vagyok már taknyos kölyök, akinek
                  parancsolgass! Én sem tűröm tovább, én se!</p>
               <p>Valami zaj hallatszott, mintha dulakodnának. Aztán két új hang vegyült a
                  koncertbe. Esztike zokogó kiáltása:</p>
               <p>- Lila mama! Janka! Az Isten szerelmére, mit csináltok?</p>
               <p>És a Bándi bácsi elképedt, reszketős felhördülése:</p>
               <p>- Leányaim! Hol az eszetek? Megőrültetek?</p>
               <p>Lehet, hogy szétválasztották őket, mert csend lett. Aztán hallottam Janka lihegő
                  sírását s Lila eltikkadt válaszát:</p>
               <p>- Édesapám jól tudja, hogy nem vagyok kicsinyes. Azt az egyet senki sem foghatja
                  rám! Azt nem! De ez a megvadult kölyök fellázadt ellenem! Ezzel az Isten se bír
                  már! Háládatlan, gonosz teremtés! Ezért neveltelek? Ezért ettem meg éretted a
                  fiatalságomat, a szépségemet, a szerencsémet?</p>
               <p>- Lilám, Lilám! - csendesítette Bándi bácsi. - Csitulj, lelkem. Mi történt
                  voltaképpen?</p>
               <p>Lila epésen, dühösen kacagott fel:</p>
               <p>- Hogy mi? A kisasszony zárkózik, titkai vannak... Kulcsot csináltatott az
                  ajtójára... Tekereg és bujkál... Semmi hasznát venni nem lehet... Én nem felelek
                  érte! Nem! Akármi történhetik vele, mert elfelejtette, hogy úri leány! És én...
                  én, vegye tudomásul, édesapám, Madarasra költözöm s aztán lássák, hogy élnek
                  nélkülem s mire ébrednek egyszer, e miatt az...</p>
               <p>- Egyet se menj sehova, Lila mama! - zokogott fel Janka. - Maradj csak s uralkodj
                  édesapánkon, Esztin s mindenen, ami itt van! Én megyek el, én! Még ma! Még
                  most!</p>
               <p>Erre általános kiabálás, sírás, zűrzavar tört ki odabenn.</p>
               <p>- Menjünk most! - húzott lefelé Gábor a lépcsőn. - Bár ne is jöttünk volna! Jere,
                  hagyjuk őket. Majd később, vagy holnap!</p>
               <p>Lélektelenül, villámütötten hagytam magam vonszoltatni.</p>
               <p>A béke, szeretet, szelídség, tisztaság megtestesült szentélye, a Bándi-ház, mely
                  gyermekségem óta legfőbb vigaszomul világított szívemben, ingadozott, recsegett,
                  omlott szédülő tekintetem előtt. Úristen az égben! Mi történt itt egy esztendő
                  alatt? Honnan tanultak meg így kiabálni egymásra? Miféle ismeretlen változás
                  betegítette el hangjuk zenéjét? Mióta lettek képesek egymás hajának esni? Miféle
                  titkai vannak Jankának?</p>
               <p>De minderre nem volt válasz. S én lesujtva oldalogtam el onnan, keserű kacagással
                  gondolva a viszontlátás érzelgős, romantikus képére, amelyet ostobán elképzeltem
                  magamnak! Aznap nem is tértünk vissza hozzájuk, fogadóban aludtunk, azaz hogy én
                  csak hánykolódtam, s reggel, okulva a történteken, cédulát küldtünk Lilának, hogy
                  megérkeztünk s meglátogatnók őket, ha alkalmatosnak gondolja. Izenje meg a
                  cédulástól, mikor menjünk?</p>
               <p>Lila csak szóval küldött választ: azonnal induljunk.</p>
               <p>Már ahogy a Téka mellett haladtunk, a tulsó soron, megpillantottuk Bándi bátyánkat
                  a templomkert kapujában, amint pipaszárával integetett felénk, láthatólag
                  aggodalmasan és izgatottan.</p>
               <p>Azonnal átvágtunk hát az utcán s az ő sorukon siettünk hozzá. Előreindult, a
                  templomfal védő árnyékában s hátrafelé nézegetve hívott, feje biccentésével, maga
                  után.</p>
               <p>Immár nyilvánvaló, hogy négyszemközt akar beszélni velünk, mielőtt a házába
                  lépnénk.</p>
               <p>Úgy is volt. Egy borostyánbokor árnyékában lapuló padhoz vezérelt s csak ott
                  ölelgetett, csókolgatott össze mindkettőnket.</p>
               <p>Rögtön feltűnt nekem, milyen öregnek látszik. Régebben piros orcái szürkék, síma
                  homloka barázdás s gyermeki kék szemeiben bánat és aggodalom felhőzik.</p>
               <p>- Baj van nálunk! - suttogta, körülpillantva. - Ne vegyétek észre, de tudjatok
                  róla! Bárcsak én magam hamarabb rájöttem volna! Nagyon hibás vagyok, fiaim!</p>
               <p>Lecsüggesztette tisztes, kedves fejét s szemeit könny lepte el. Próbáltuk
                  vigasztalni, persze. De csak sóhajtott:</p>
               <p>- Mindenki kutyája, húzómarhája voltam s vagyok, fiaim, csak éppen a saját
                  családommal nincs érkezésem törődni... Ez a baj, ez... De hát vakon bíztam abban,
                  hogy Lilám sokkal jobban elvezérli a házat, mint magam s hogy a húgait az övénél
                  jobb kezekbe nem is adhatnám.</p>
               <p>- Hiszen Lila okos, hűséges, fáradhatatlan... Esztivel nincs is semmi nehézsége...
                  Hanem Janka!</p>
               <p>- Mi... mi van Jankával? Mit csinált? - szakadt ki belőlem.</p>
               <p>Talán túlhevesen vágtam közbe, mert megrezzenve pillantott rám.</p>
               <p>- Tulajdonképpen semmi olyant, ami bűn volna! - mondta aztán. - Nem féltem Jankát
                  most se attól, hogy talán... Amilyen szép, olyan nemes a szíve is... Hanem -
                  folytatta, fejével bólintva megkönnyebbült sóhajtásomra - Lila nem tudott vele
                  bánni soha... mióta nagyocska lány lett Jankából. Isten bocsássa meg, mert tán
                  vétkezem is, de ma sok minden, amit... úgy tetszett észre se vettem, hirtelen
                  feltámadott bennem... Mintha... mintha... Lila... hogy is mondjam, nem örvendett
                  volna a Janka szépségének. Mintha a saját szerencsétlenül elhervadott ifjúsága
                  nyilaldosott volna a szívébe, ahogy a húga kibomló pompáját látta. Igaz,
                  emlékszem, mondta néha, hogy meg akarja kímélni Jankát az élet csalódásaitól s
                  azért törögeti hiúságát, zárná a férfiaktól s szoktatná kemény munkára. Tudtam
                  pedig, hogy Jankával nem lehet így. De annyi dolgom volt mindíg... és annyira
                  szerettem volna legalább otthon csendet s békét találni, hogy lustán hagytam a
                  dolgokat a maguk rossz útjára térni. Janka pedig kereste nálam a megértést, a
                  védelmet, a szabadabb, bizalmasabb bánásmódot. Most úgy jön, hogy többször el
                  akarta mondani, mit érez... mit akar... s talán a szíve titkát is... talán! De
                  elhárítottam magamról, sok gondomra hivatkozva. Lilához küldtem, reá bíztam, arra
                  intettem, hogy a nénje szavára hajtson, legyen engedelmes neki, mert Lila javát
                  akarja. Aztán megindult köztük a harc... Janka a maga módján csinálta: szökdösött,
                  bujkált, kijátszotta. Az is baj volt, hogy Lila nem állhatván azt a Gergelyt,
                  kinézte, elriasztotta, s Janka a házon kívül keresett vele több s több
                  találkozást...</p>
               <p>Már megint közbe kellett szólanom, szívdobogva:</p>
               <p>- Janka szereti Fehér Gergelyt?</p>
               <p>Bándi bácsi fejét rázogatta:</p>
               <p>- Azt nem tudom... Sose kérdeztem, sose mondta senkinek. De a tegnapesti
                  patvarkodás során Lila odavágta neki ezt a nevet s vele való dolgát. S Janka
                  lángoló szemekkel nézett reá és makacsul hallgatott... nem tagadta... Különben is
                  az a szentkép...</p>
               <p>- Miféle szentkép? - ütötte fel fejét most már Gábor is.</p>
               <p>- Ó, persze! Ezen kellett volna kezdenem! Ez mutatja a bajt, fiaim... Hogy
                  Jankának a lelke van veszedelemben!... A hite! Erre értettem a bajt, nem
                  egyébre!</p>
               <p>- Nem mondhatná el röviden, Bándi bácsi, miről van hát szó? - préseltem ki
                  összeszorult torkomon. - Nem értem egészen.</p>
               <p>- Igen, igen! Éppen mondom, fiam! A kulcsdologból derült ki. De ti ezt se
                  tudjátok... Hát Lila, rájött, hogy Janka egy idő óta zárja a szobája ajtóját. Mert
                  miután ti elmentetek innen, külön szobát követelt ki magának. A régi
                  gyermekszobájukat, az egyik utcait. Akár benn volt, akár kívül, éjjel-nappal zárva
                  tartotta az ajtót. Szóval, kulcsot szerzett vagy csináltatott valahogy. És Lila,
                  miután egy darabig csak nyelte a mérgét e felett s nem mutatta, hogy észrevette,
                  végre tegnap délután nem bírta tovább, kiöntötte magából s biza csúnyán
                  összementek, még hajba is kaptak... alig tudtuk Esztivel szétválasztani őket.</p>
               <p>Összerázkódott a jólélek, elővette zsebkendőjét s letörülte verejtékező
                  homlokát.</p>
               <p>- Sohse hittem volna, hogy ilyen is lehetséges, nálunk!... Nagyon hibás vagyok,
                  bűnös vagyok!...</p>
               <p>Mi csak némán vártuk a továbbiakat.</p>
               <p>S ő kis idő mulva szakadozottan folytatta is:</p>
               <p>- Előbb Lila vágta oda nekem, hogy Madarasra költözik. Aztán Janka sikoltotta,
                  hogy ő megy el. S erre Lila, képéből kikelve, olyant talált mondani, ami elárulta
                  szörnyű gyanúját. Mert azt mondta: talán az ablakon át? Ki tudja, hányszor
                  próbálhattad? Az ajtót magadra zártad éjszakára, az ablakot meg kinyitottad...
                  Ügyes vagy, táncolni is jól tudsz, mi neked az a kicsi ugrás a sötétbe? S talán
                  nem is a földre estél... talán felfogott valaki?...</p>
               <p>- Lila... Lila, ezt? - lihegtem.</p>
               <p>- Elvesztette a fejét. Talán nem is gondolta komolyan. Mert amikor Janka
                  összeesett, mégis ő rohant oda, ő fogta fel, húzta a kanapéra s dörzsölte életre.
                  És úgy sírt, hogy a könnyei benedvesítették Janka haját.</p>
               <p>- Aztán? Aztán?</p>
               <p>- Mikor Janka magához tért, megváltozott. Nagyon komoly, nyugodt lett. „Hát ezt
                  gondoltad felőlem? - nézett nénje szemébe. - Az hitted, ez a titkom? Tévedtél!
                  Jere, jöjjön édesapám is, Eszti is.” Szilárdan ment előttünk, kinyitotta az ajtót,
                  gyertyát gyujtott s az ágya fölé világított vele: „Nem akartam, hogy ezt
                  meglássátok s kezdődjék a vége-hossza nélküli szóbeszéd. Úgy se értenétek meg soha
                  s csak kínoznók egymást. Most hát lássátok!” Az ágy felett Szűz Mária képe
                  függött, feje körül glóriával, ölében a gyermekkel s körül angyalokkal.
                  Aranyrámában... „Ez a titkom! - mondta Janka, végignézve rajtunk... - Katolikus
                  templomba járok, ott találhatnál meg, Lila mama, mikor máshol keresnél. Szívemben
                  katolikus lettem. Boldog lettem. Hiszek... És most már tudjátok, hogy el kell
                  mennem a háztól!”</p>
               <p>Kezembe temettem arcomat. Gábor fejét vakarta s keserveset füttyentett.</p>
               <p>Bándi bácsi a végére sietett:</p>
               <p>- Látjátok, ez a baj... Kisebb-é, nagyobb-é, mint Lila gondolta? Nem tudom...
                  Azaz, lelkem szerint azt hiszem, a baj nagyobb, de ez nem bűn. S ha bűn: a miénk,
                  az enyém. Nem törődtünk, nem törődtem azzal, hogy Jankának lelke van. Hogy a
                  vallás komoly dolog neki... túl az iskolás hittanuláson, a konfirmáció
                  szertartásán és a közönséges templomi szokásokon. Nem tudtam szólni semmit neki.
                  Kimentem a szobájából... S szó nélkül utánam jött Lila is, bement a maga szobájába
                  s ott maradt. Eszti sírt még a Janka nyakában, sokáig hallottam zokogásukat...</p>
               <p>- Ez a Jeanne d’Arc!... Ez az orleánsi szűz! - csóválgatta fejét Gábor. - Mindíg
                  gondoltam, hogy veszedelmes portéka lesz belőle!</p>
               <p>- De ne higgyétek, fiaim, hogy magamért búsulok - nézett fel ránk Bándi bácsi. -
                  Tudom ugyan, hogyha Janka katolikus lesz, ezt az öreg kántor-barlangot itt kell
                  hagynom. Mindegy, eleget robotoltam benne. Madarason is elélhetek a másik
                  kettővel... S még csak nem is az szurdal, hogy botránkozás lészen a dologból.
                  Hanem Jankát keserülöm, egyedül, őt magát! Idegen világba szakadt tőlünk a lelke,
                  nekünk érthetetlen, sötét világba. Mi lesz belőle, mi lesz vele?</p>
               <p>- Mégiscsak Fehér Gergely feketéllik a háttérben! - vélte Gábor. - Szűz Mária meg
                  templom ide-oda, a nők a vallásukban is csak szerelmet vallanak! Tán még maga elől
                  is titkolja, lehet...</p>
               <p>- Furcsa filozófiád van! - meresztettem rá szememet felháborodva.</p>
               <p>- Rég töröm rajta a fejem - vigyorodott el Gábor. - Az egész mostani lélektudomány
                  ostobaság. Egyszer majd leszállnak a pszichológusok a magas lóról s nem fogják
                  szégyellni, hogy közönséges ösztöneik közt turkáljanak az igazság után.</p>
               <p>Bándi bácsi azonban hozzám fordult:</p>
               <p>- Te, Áron fiam, mindíg jó voltál Jankához. Senkit úgy nem tisztel, senkire úgy
                  nem hallgat, mint rád. Ha távol nem lettél volna, hiszem, másként is fordul.
                  Beszélj vele, fiam, bizodalmasan. Próbáld meg visszahozni. Meggyőzni... Ezért
                  jöttem előtökbe, mielőtt még találkoztatok volna a lányokkal... s vele... Ugye
                  megteszed, lelkem fiam?</p>
               <p>Gyermekies reménykedéssel nézett reám.</p>
               <p>Csak bólintottam, mert olyan kavarodás volt bennem, mint földrengéskor. S mindjárt
                  éreztem is, hogy hiábavaló, gyötrelmes, felesleges vállalkozás lesz. De meg nem
                  tagadhattam.</p>
               <p>- Akkor menjetek is - küldött Bándi bácsi. - Az utca felől érkezzetek... Én
                  később, a kertből jövök elé...</p>
               <p>A tornácról Esztike szaladt elénk, lelkendezve. Még bánatomban is észre kellett
                  vennem, milyen nyúlánk, karcsú, csinos leánnyá nőtt tavaly óta. Lángoló arccal,
                  mosolyogva, kedvesen csevegve örvendezett rajtunk, de szemei kékségén mégis jól
                  láthattam a szorongás, a titkolt bánat fátyolát.</p>
               <p>Mindkettőnk karjába kapaszkodva, vezetett fel a lépcsőkön, csilingelő hangján
                  kiáltozva:</p>
               <p>- Lila mama!... Lila mama!... Itt vannak a tudósok!...</p>
               <p>Előkerült Lila is. Soványabban, sápadtabban, merevebben, mint valaha. De mikor
                  átölelt és megcsókolt, láttam a döbbenést, rendülést az ő szemében is, noha nagy
                  eréllyel fegyelmezte magát.</p>
               <p>Janka nem jött elénk. A szobájából lebbent ki, később, mikor már Bándi bácsi is
                  előkerült s elég nyomorultul igyekezett megjátszani, hogy csak most
                  találkozunk.</p>
               <p>Némi kis beszélgetésben voltunk már, mikor Janka megjelent.</p>
               <p>Gyönyörűbb volt, mint valaha. S nem hiába értett a legkülönbözőbb lelkiállapotok
                  kifejezéséhez, a költemények szavalásában, mert most is meg tudta jeleníteni az
                  elfogulatlan, testvéri örvendezést. Az összes jelenlevők csapnivaló ripacsokká
                  silányodtak tettetésük rossz lárvája alatt ennek a felhők mögül kisütő, diadalmas
                  napsugárnak fényében.</p>
               <p>Szinte elhittem, hogy sem az nem igaz, amit az este hallottam a tulajdon fülemmel,
                  sem az, amit ma reggel Bándi bácsi mondott róla.</p>
               <p>Különösen, ahogy Lilához szólott, akaratát tudakolta, mindegyre ugrott, hogy
                  szolgáljon, segítsen neki s még a hangjával is puhán cirógatta körül nénje éleit
                  és szegleteit, igazán a színművészet teteje volt... Vagy talán éppen az
                  őszinteségé? Teljesen összezavarodtam s nem értettem semmit...</p>
               <p>Ebéd alatt enyedi dolgainkat kérdezgették ki s tervbe vett nyári barangolásunkon
                  lelkesedtek. Olyan jól belejöttünk a meghitt, régi módon való beszélgetésbe, hogy
                  az tiszta csodának látszott.</p>
               <p>De ahogy az idő telt, lassankint mégis valami szorongó feszültség vegyült a
                  levegőbe. A szó ellankadt, kihagyott, elfogyott.</p>
               <p>Lila lefektette Bándi bácsit és visszavonult, mondván, hogy fejfájást érez. Gábor
                  elvitte Esztit, a gazdaságot körültekinteni.</p>
               <p>Egyedül maradtam Jankával. Szótalanul néztem, ahogy szokatlan buzgalommal elszedi
                  az asztalt, rendbehozza a szobát, tesz-vesz és néha rámpillant, rejtelmesen. De a
                  munka is elfogyott... Most már hozzá kell fogjak...</p>
               <p>- Nem volna kedved a kertbe jőni velem? - nyögtem ki végre.</p>
               <p>- Ahogy akarod - bólintott Janka. - Ott jobb lesz nekem is.</p>
               <p>Csendesen lépegettünk egymás mellett, végig az udvaron, be a kertbe s szellemesen
                  jegyeztem meg, miközben a lugas padjára ültünk:</p>
               <p>- Milyen hőség van!</p>
               <p>- Bizony! - ismerte el.</p>
               <p>- Lehet, vihar készül... Ez a furcsa csend!</p>
               <p>- Csend szokta megelőzni...</p>
               <p>- Aztán hirtelen tör ki...</p>
               <p>- Igen, mikor nem is gondolnád...</p>
               <p>S nyomban ki is tört. Zokogva borult a vállamra.</p>
               <p>- Áron, Áron... miért mentél el? Miért hagytál itt?</p>
               <p>- Kicsi Janka! - simogattam a haját, könnyedén átfogva vállait. - Mondd el
                  őszintén, mi történt veled?</p>
               <p>- Csak az... aminek... meg kellett történnie... De ha te... mellettem lettél
                  volna... segítettél volna nekem... hogy ne kelljen békétlenül... keservesen...
                  így...</p>
               <p>- Mit akarsz mondani, Janka?... Minek kellett volna másként?...</p>
               <p>- A távozásomnak... a tőlük való elszakadásomnak...</p>
               <p>- Ne mondj ilyet, lelkem! Nem kell elszakadnod tőlük... Nem is fogsz, hiszem!</p>
               <p>Csendesen visszahúzódott, megtörülte szemeit, megigazította aranyló haját. Karjait
                  kinyujtva, hátrahajtotta fejét összekulcsolt kezeibe s a pad támlájára dőlve,
                  kitágult szemekkel nézett a magasságba. Megfeszült, gyönyörű melle remegve
                  hullámzott. Szédülten néztem a földre, a nyugtalanul futkosó hangyák szalagjára.
                  Azok is a vihar elől menekülnek. De hová fussak én? Minden csepp vérem őrjöngve
                  követelte, hogy szorítsam a karjaim közé s az összes kérdéseket lezáró csókkal
                  vessek véget ennek a szerencsétlen tétovázásnak. Hiszen... Azt mondta: miért
                  mentél el, miért hagytál itt? Ha mellettem lettél volna, másként szakadnék el
                  tőlük... Másként?... Talán úgy, hogy velem jönne? Csak egy tökfilkó nem értheti
                  meg ezt!</p>
               <p>És mégis úgy maradtam, mozdulatlanul. A pillanatok teltek, rohantak. Valami
                  szörnyű súly fogta le a karjaimat. Janka idegen, sötét világba tévedt... nem az én
                  világom az... nem járhatunk ott ketten... És Gábor gúnyos szemét láttam rám
                  meredni hirtelen, mintha villámlott volna bennem: a nők a vallásukkal is szerelmet
                  vallanak! Fehér Gergely pedig vakbuzgó katolikus! Lehet, iszonyú félreértésben
                  vagyok! Janka a barátságomat, a segítségemet csak azért szerette volna, hogy a
                  Gergely karjaiba vezessem, simán, baj nélkül...</p>
               <p>Lassan felemeltem a fejemet s odafordultam hozzá:</p>
               <p>- Mindent tudok, Janka... Meg kell mondanom neked... Az este ott álltam az ajtó
                  előtt, mikor Lilával... és ma reggel édesapád elénk jött...</p>
               <p>Mozdulatlanul az égre nézve, nyugodtan mondta:</p>
               <p>- Sejtettem valahogy... De mi az a minden, amit tudsz?...</p>
               <p>- Hogy szentképhez imádkozol... katolikus lettél... hogy szerelmes vagy
                  Gergelybe... hogy miatta akarsz elmenni a háztól... Ez a minden, Janka...</p>
               <p>Halkan, távoli hangon eredt meg a szava s tovább is az égnek beszélt:</p>
               <p>- Sokáig nem tudtam, mi hiányzik nekem otthon? Édesapám a jóság maga. Eszti még a
                  gondolatomat is ellesi, csakhogy szolgáljon. És igen, tudom, megértem, hogy Lila
                  mama is szeret, csak a maga kegyetlenül megölt szerelme miatt kemény hozzám.
                  Szegény, boldogtalan! De éppen ő segített rajtam. Miért ilyen? - kérdezgettem
                  magamban. - Mert üresen maradt a szíve, az élete. Nincs neki vigasztalása. A
                  munkában holtra fárasztja magát, de nem találhat békét. A szívnek kell valami más,
                  jobb, amiben elnyughatik. Hallgatsz engem? Áron? Jó... Hallgass csak!... Talán
                  megértesz... Te, egyedül, talán... Mert aztán én is feltettem a kérdést: hát én
                  miért élek? Mi vár reám? Tulajdonképpen te mérgeztél meg, Áron. Te, a versekkel.
                  De köszönöm, köszönöm... Arra juttattál, hogy a közönséges életet ne találjam
                  elégnek. A költészet világában kerestem szebbet. De a költészet csak mese, álom,
                  szép csalás. És azután, egyszer, Istenre gondoltam s a túlvilágra. Mit tudok én
                  ezekről? Sokat és semmit. Lila mama tanított imádkozni s reggel, este ma is
                  elhadarom a versikéket... Kihez?... Miért?... Az iskolában semmit se kaptam, ami
                  erre felelne. És a templomunkban? A prédikációból? Üresebb valami nincs a földön!
                  Hogy erkölcsösek legyünk, dolgozzunk, tisztességesen éljünk, legyünk szerények,
                  igénytelenek, s különösen, mi nők, óvakodjunk rosszra gondolni... Miért?...
                  Miért?... Igaz, volt szó a halál utáni életről is... jutalomról, büntetésről...
                  Hol? Hogy? A mennyország üres, nagy csűrnek tűnt fel előttem, ahol a szegény
                  üdvözültek ásítoznak... És a temetőben... ahol sokat bolyongtam, rothadt hullákat
                  és szikkadt koponyákat képzeltem csak a virágok s a fű alatt... Ó, Áron, milyen
                  borzasztó, hogy az anyám sírjában se tudtam egyebet elgondolni! Miféle vallás ez a
                  miénk? Komor zsoltárok, kopár templom, unalmas jótanácsok, ismeretlen túlvilág...
                  Még ha férfi volnék! Nektek jó, ti harcoltok, tanultok, eszmékben hisztek,
                  szabadon jártok a világban, betöltitek a lelketeket mindenfélével... De egy leány?
                  De én?</p>
               <p>Megrendülve kiáltottam fel:</p>
               <p>- Janka! Miért nem szóltál ezekről nekem soha? Azt hittem, fiatal létedre
                  örvendesz az életnek s eszedbe se jut ilyesmi. Azt gondoltam, gyermek vagy még s
                  önmagadban gyönyörködsz. Bocsáss meg, Janka!</p>
               <p>- Miért is szóltam volna? Egyszer, emlékszel, a csillagokról szóltam... de te
                  akkor is hazugnak találtál... Te meg Gábor a tudományban hisztek, amihez én nem
                  értek. És édesapám örökké a más bajával van nyomorítva. De nem is mertem, Áron.
                  Hogy mertem volna? Féltem, hogy kikacagtok, eltréfáljátok... És... És... attól is
                  féltem... most megmondom neked... hogy... ne haragudj meg érte... hogy ki fogsz
                  ábrándítani, mert nincs hited, magadnak se...</p>
               <p>- Más a tudomány és más a hit, Janka! - szóltam, fejemet lehajtva. - Én a hitben
                  gyermek vagyok ma is, édesanyám kisfia. Nem tépelődöm rajta, megnyugszom benne. De
                  igazad van, mondani nagyon keveset tudtam volna neked ezekről, nagyon...</p>
               <p>- Látod, ezt gondoltam... És ekkor, miért tagadnám, Gergelyben olyan férfi
                  közeledett hozzám, akinek a vallás nemcsak szent és nagy dolog, mint neked, hanem
                  mindennapi levegő és kenyér is. Lehet, lehet, hogy ez kevésbé férfias dolog,
                  hiszen Gergely félolyan okos sincs mint te, vagy Gábor... De boldog a hitében,
                  mindennap fürdik benne, mint tisztító, erősítő csodavízben, az ő szemében a
                  templom az Isten lakóhelye, ahol jelen van a Szent maga, az ő mennyországa nem köd
                  és sötétség, hanem szentek, angyalok, idvözültek fényes hazája. Nem titkolom el
                  előtted, hogy ez az ember a lelkemet mentette meg.</p>
               <p>- Magának! - jegyeztem meg.</p>
               <p>- Igen, bevallotta, hogy szeret. Tudtam volna a nélkül is... De látod, Gergely azt
                  is megmondta, hogy akárhogy szeret is, nem tudna együtt élni velem, mint
                  feleségével, ha a hitben nem volnánk egyek... Te talán nevetségesnek találod,
                  hiszen eleinte én is annak találtam, hogy Gergely aggódott és imádkozott a
                  lelkemért, az üdvösségemért...</p>
               <p>- Janka, Janka! - kiáltottam fel. - Ravasz dolog ez, hidd el! Gergely sokkal
                  agyafúrtabb fickó, mint gondolod!</p>
               <p>- A ravaszságnak csak akkor van értelme, Áron, ha van valaki, akit rá lehet
                  szedni... De Gergely nem szedett rá engem... Csak arra kért, hogy menjek el vele
                  egyszer az ő templomukba s hallgassam végig a misét, aminek az értelmét
                  elmagyarázta nekem. Azt mondta: lássak és ítéljek saját magam. Reszketett a lábam,
                  Áron, mikor átléptem a küszöböt... Hiszen emlékeztem mindarra, amit a katolikus
                  templomról és miséről a tiszteletes úr tanított... S éreztem azt is, hogy családom
                  árulója lettem... De hogy magyarázzam meg neked? Azonnal otthon éreztem magamat.
                  Bizonyosan ostoba nő vagyok csak, azért fogta meg a szívemet az a templom, azok a
                  képek, az az oltár, az az illat, az a fény... s azok a térdükön imádkozó emberek,
                  akiknek arcán áhítat és boldogság ragyogott. Ilyen arcokat sohase láttam a mi
                  templomunkban... egészen másokat láttam! Önkénytelenül térdre estem én is. És
                  csodálatosan megnyílt a szívem: a Szűzanya képére nézve, egyszerre tudtam
                  imádkozni! És amikor a pap felmutatta az Úr testét, éreztem, igen, valóban
                  éreztem, hogy Isten jelen van... A többi jött, ellenállhatatlanul... Csak azt
                  mondom neked, hogy boldog vagyok, Áron... Boldog... a hitben...</p>
               <p>- S a szerelemben is, Janka?</p>
               <p>Felállott, lesimította ruháit, csendesen megindult az úton.</p>
               <p>- Nem vagyok szerelmes, Áron - suttogta lehajtott fejjel. - Legszívesebben apáca
                  lennék...</p>
               <p>- Meg is bánnád keservesen, ha majd kijózanodnál!</p>
               <p>- De nem leszek apáca - folytatta ő. - Éppen ezért lett volna olyan jó, hogyha te
                  itt lettél volna... Te megmagyaráztad volna édesapámnak és Lilának, hogy mi
                  történt velem s megnyugtattad volna őket, hogy ne aggódjanak: nekem elég az, amit
                  megtaláltam... Még csak katolikus se leszek, forma szerint... Nem csinálok bajt
                  édesapámnak, Áron... Hiszen még gondot se akartam csinálni nekik, azért zártam el
                  a szobámat... azért titkolództam... Tudtam, hogy fellázítaná, megbotránkoztatná
                  őket az én drága Mária-képem, ami szentéllyé tette a szobámat. Gergely adta, úgy
                  vettem be az ablakon, éjjel a kezéből... Hálás vagyok neki...</p>
               <p>- S hálából akár a felesége is lennél, szerelem nélkül?...</p>
               <p>- Ha nem lehetek apáca, gondolom, egyszer csak férjhez kell menjek. És Gergely
                  természetesen kért is, hogy legyek a felesége... Nem mondtam igent, Áron... De
                  becsülöm őt s a hit összekapcsol vele... Nem tudom... De lehet, hogy
                  egyszer...</p>
               <p>- De Janka, ugyan mivel pótolnád neki a szerelmed hiányát?</p>
               <p>- Hűséggel, Áron. Ha egyszer hozzámennék, jó asszonya lennék, gondját viselném. A
                  férfiak tulajdonképpen gyermekek... anya kell azoknak leginkább... A többi csak
                  játék nekik, azt hiszem. Az asszonynak elnézőnek, türelmesnek kell lenni... ez a
                  sorsunk...</p>
               <p>- Nem ismerek rád, Janka! - sóhajtottam. - Egész más volt az, amit a távolban
                  gondoltam rólad. Most látom, nem ismertelek. Az ember csupa ostoba képzelődésből
                  él!</p>
               <p>- Igen, sokat gondolkoztam rajta, hogy te miképpen képzeltél engem, magadnak. Te
                  vagy a legrégibb, legjobb barátom, szinte az apám... az édes bátyám leginkább...
                  Hízelegtem is magamnak mindíg, hogy szeretsz engem. De igen is jó voltál hozzám.
                  Igen jóságosan képzeltél el magadnak. Azért kell most csalódnod bennem... Meg
                  tudsz bocsátani nekem, Áron?</p>
               <p>- Csak egyedül magamra haragudhatom, Janka! Te igazán semmit se vétettél nekem. És
                  mindenki, én is, inkább tehetünk arról, ami veled történt, mint saját magad.
                  Azonban egyet mégis ígérj meg nekem: itthon maradsz, szeretetben élsz a
                  családoddal és mielőtt döntenél a jövőd felől, még gondolkozol. S megmondod nekem,
                  érted? Először nekem! Igen, meg fogom értetni édesapádékkal, hogy nem szabad téged
                  befolyásolni, erőszakolni, tiltani. Ezt a kérdést ki kell kapcsolni. Azontúl pedig
                  szeressétek és szolgáljátok egymást. Mert ez az igazi vallás, Janka, akármiféle
                  legyen is a ceremónia s a templom!</p>
               <p>A nyakamban csüngött, csókkal érintette arcomat s elfulladtan rebegte:</p>
               <p>- Köszönöm!... Köszönöm!... Te vagy a legjobb ember, a legkedvesebb testvér a
                  világon! Imádkozni fogok érted, hogy olyan boldog légy, Áron, ahogy megérdemled s
                  ahogy én szeretném!</p>
               <p>Hirtelen elszaladt mellőlem, a ház felé.</p>
               <p>Mintha mázsás súlyokat húznék, vonszoltam magamat utána.</p>
               <p>Az élet füst és semmi...</p>
               <p>Békítőnek azonban még beváltam. Bándi bácsival nem volt nehéz dolgom, hiszen ő
                  epedett a békéért. Lila pedig nem fogta fel a dolgot olyan mélyen, mint hittem
                  volna. Azon nyugodott meg, hogy Janka nem akar áttérni s nem fog botrányt
                  csinálni. A többiről azt vélte, egyike Janka kicsi kora óta szokásos rajongási
                  rohamainak. Nem, nem fog törődni vele, akkor elmúlik magától.</p>
               <p>Janka illedelmesen bocsánatot kért, kezet csókolt atyjának, nénjének s azok
                  megölelték, megcsókolták. Eszti úgy szorította magához, mintha a halálból kapta
                  volna vissza. A külső béke helyreállt.</p>
               <p>Úgy volt, hogy reggel indulunk. Gábor Madarasra, én Gerlédre s egy hét mulva ismét
                  itt leszünk, hogy Szabó Samu tanár úrral útrakeljünk Székelyország
                  meghódítására.</p>
               <p>Ezért aztán korán búcsút vettünk s fogadónkba ballagtunk.</p>
               <p>A Tábla előtt Gábor megállt, vállamra tette a kezét:</p>
               <p>- Hallod-e, Áron? Tartozom neked egy jó szolgálattal. Azért az énekért,
                  tudod...</p>
               <p>- Mi légyen az?</p>
               <p>- Csak egy baráti tanács: ne ábrándozz többet, hiábavalóságokról. Arról, aki
                  elveszett a te számodra... Azt hiszem, tudod is, de én megerősítelek benne...</p>
               <p>- Sohase mondtam neked, hogy mit gondolok, Jankával kapcsolatban.</p>
               <p>- Miért is mondtad volna? Anélkül is tudtam. De mindíg tudtam azt is, hogy csalod
                  önmagadat. Megrögzött, kényelmes elképzelés volt. Abban az illúzióban nézted az
                  érő gyümölcsöt, hogy csak ki kell várnod, majd, a maga órájában, szépen az öledbe
                  hull... Most végre látod, hogy nem neked érik.</p>
               <p>- Nem szerelmes Gergelybe, maga mondta.</p>
               <p>- Még nem tudja biztosan. Ő is csalja magát. De akárhogy is, Janka már más világba
                  tartozik. A ti utaitok széjjelváltak, ellenkező irányba. Ezt el kell szivogatnod,
                  öregem!</p>
               <p>- Nem érdemes élni! - legyintettem.</p>
               <p>- Nem nagyon - hagyta helyben. - De meghalni mindíg ráérünk. S addig is
                  kinyithatnád a szemedet.</p>
               <p>- Nyitva van már eléggé!</p>
               <p>- Pedig ez a jó tanácsom második és kedvesebbik fele. Megismétlem. Bolond ember
                  az, aki az árnyékot kergetve, vakon fut el a reáváró valóság mellett. Különösen,
                  ha a valóság olyan alkalmatos is.</p>
               <p>Vállat rándítottam, mert nem volt kedvem talányokat fejteni. Biztosan valami
                  mulatóhelyre célzott Gábor, ahol „valóságot” is lehet kapni. Akkor legalább úgy
                  gondoltam és mérgelődtem alacsony felfogásán.</p>
               <p>Éjjel egy percet se aludtam. És dacosan folytattam régi módszeremet, melynek
                  varázskulcsa a „hátha” volt. Miután nem szerelmes Gergelybe, hátha még
                  megváltozhat a helyzet? Mivel nem akar áttérni, hátha lélekben is visszakanyarodik
                  egyszer hozzám? Odajutottam, hogy közmondásokkal bódítottam magamat, bután
                  monologizálva a sötétben: Qui habet tempus, habet vitam...</p>
               <p>Hajnalban megjött Énok a szekérrel s kizörögtünk Gerlédre. Gábornak nem is
                  köszöntem, minek ébresszem fel, ha még alszik?</p>
               <p>Énok már útközben elszotyogtatta, hogy tekintettel tervbe vett hathetes
                  utazásomra, szeretnék az esküvőjüket most megtartani, a hét végén, amíg otthon
                  vagyok. Örömmel vettem tudomásul. Legalább egy Ernyei legyen a világon, aki
                  boldog s helyettem is az...</p>
               <p>Édesanyám, a viszontlátás szívbeli hullámainak elülte után, szintén előadta a
                  dolgot, meg is indokolván eképpen:</p>
               <p>- Tudod, édes fiam, öreg vagyok én már ahhoz, hogy két ilyen erős fiatalt
                  széjjeltartsak, legfőképpen, mikor magam is azt akarom, hogy eggyé legyenek. Kész
                  vagyunk rá, csak téged vártunk. Ami tőlem telt, Juliskát igyekeztem jó feleséggé
                  nevelni. Hiszem, hogy az lesz... De most már hadd gyakorolja is, őmaga. A saját
                  érdekünk is az, hogy ne várjunk tovább, mert tavasz óta mind kevesebb hasznukat
                  látom ezeknek a gyermekeknek... Nem nagyon törődnek a gazdasággal, csak egymáson
                  csüngenek. Hát ezért!</p>
               <p>Természetesen, helyeseltem édesanyámnak is.</p>
               <p>Tulajdonképpen formaság volt tőlük, hogy ilyen kérés-módjára fordultak hozzám,
                  mintha bizony tőlem függne: engedjem vagy tiltsam? De mégis jól esett, hogy a
                  család fejének tisztelnek s éppenúgy jól esett nekik is, hogy van valaki, akit
                  kinevezhetnek a család fejévé. Szeretetből fakadt tempó volt ez, a szerepet
                  vállalnom kellett. Tehát, mikor ebéd után édesanyám ünnepélyesebb szavakkal is
                  előadta az ügyet s a fiatalok beleegyezésemet kérték, tekintéllyel és atyai
                  áldással kegyeskedtem hozzájárulni az esküvő megtartásához.</p>
               <p>Anyám és Énok helyes érzékkel játszották saját maguk által előírt szerepüket, de
                  Juliska nem játszott. Ő teljesen komolyan vette, hogy rettentő személyiségemtől
                  függ boldogságuk beteljesülése. Ő valahogy nagyon öregnek, nagyon tudósnak, nagyon
                  hatalmasnak formált ki engem egyszerű, paraszti képzeletében s már késő volt, hogy
                  visszahúzzam kezemet, mert térdre esve előttem, nagyhirtelen magához húzta s
                  könnyel és csókkal borította el.</p>
               <p>Mikor felemeltem, magamhoz öleltem és mind a két orcáján megcsókoltam, barnapiros
                  képe elhalványodott a megtiszteltetéstől s a szíve olyat dobbant, mint egy kis
                  harangütés.</p>
               <p>De ezzel le is tűntem a dicsőség fényes csúcsáról, mert az elkövetkező napok alatt
                  senki se ért rá többet velem törődni, a fejükön estek keresztül, hogy illő módon
                  előkészíthessék az esküvőt és a lakodalmat.</p>
               <p>Juliska apja, Turzai Gergely bá, azonban még a lányán is túltett. Tán három napig
                  a szemem elé sem mert kerülni, azt hitte, nyilván, hogy rajta töltöm ki nemesi
                  bosszúmat s elcsapom bivalyosi méltóságából. Végre én is kerestem fel az
                  istállóban, fejés idején, mikor nem szökhetett sehová. Az öreg egyszerűen nem
                  akarta megérteni a dolgot s öröklött jobbágylelkűséggel nem átallotta
                  odanyilatkozni, hogy a boldogult tekintetes úr, ha élne, okvetlen agyonverné Énok
                  úrfit, mégpedig azért, hogy egy parasztlányt, akit megkívánt, nem tud másképpen a
                  magáévá tenni, csak ha feleségül veszi. Valahogy úgy nézett ki a dolog Gergely bá
                  szemében, mintha az ő jobbágyi és paraszti „rangján” esne sérelem az úrfi e
                  természetellenes cselekedete miatt. Reménytelen eset volt, nem is bajlódtam vele
                  tovább.</p>
               <p>Egyedül maradtam a magam sebével, gondjával, „hátha”-kínjaimmal. Csak egy délelőtt
                  volt, mikor édesanyámmal beszélgethettem. Úgy volt elrendezve, hogy a fiatal pár a
                  Gödörben bujik el néhány mézes napra s édesanyámat én kísértem ki oda, hogy rendbe
                  tegye nekik a fészket.</p>
               <p>A Gödör szebb volt, mint valaha s kétszeresen fájóbbá tette gyötrelmemet. Végzetes
                  hely! Dávid egykor ide akarta hozni Lilát s én hányszor álmodtam ide magamat,
                  Jankával a karjaimban. De most, végre, egy Ernyeinek mégis sikerül itt, helyettünk
                  is, valóra váltani az álmot! Hála Istennek, szívből tudtam kívánni, hogy öcsém
                  megtalálja a mi elveszített édenkertünket a Gödör szépséges rejtekében!</p>
               <p>Mikor minden rendben volt, édesanyám végre ráért, hogy szemügyre vegyen engem is s
                  azonnal kimondta a szentenciát:</p>
               <p>- Nem vagy te boldog, fiam... Szomorú a szemed... Mi bánt?...</p>
               <p>Kicsit húzódoztam, de aztán rájöttem, hogy anya csak egy van a világon s addig
                  kell rábízni a bánatunkat, amíg még itt van a földön.</p>
               <p>Elmondtam neki mindent, őszintén, fejemet az ölébe hajtva.</p>
               <p>Simogatta a hajamat s csendesen szólt:</p>
               <p>- Rég nem voltam Bándiéknál. De az esküvő után bemegyek hozzájuk. Megnézem Jankát,
                  fiam... Aztán majd megmondom, mit csinálj!...</p>
               <p>Az esküvő szép rendben folyt le, a templomban. Az egész falu ott volt. Mindenki
                  örvendezett Énoknak és a feleségének. Szamócza bácsit is betámogatták. A kántor
                  énekére fejét csóválgatta. Az ifjú párral azonban nagyon meg volt elégedve s
                  odasúgta nekem, mikor a szertartás végén hozzáléptem és köszöntöttem, hogy Énok
                  éppenolyan, mint apám volt ifjú korában és Juliska a legszebb menyasszony, akit
                  eddig Gerléden látott.</p>
               <p>- Csak egy szebb lesz még ennél is, fiam. A tiéd! Azt még meg akarom látni!</p>
               <p>Vak szemeivel kereste tekintetemet s boldogan mosolygott.</p>
               <p>Rozáli édesanyám karjába kapaszkodva, hallgatta végig a lelkipásztor beszédét s az
                  esküt. Úgy remegett, mint egy gyermek. De egyébként csendes maradt.</p>
               <p>A lakodalmi ebéden a tiszteletes úron s a mesteren kívül csak magunk voltunk, meg
                  Jóska, akit most már mindenki a Rozáli urának tartott s nézett. Gergely bát se az
                  esküvőre, se a lakodalomba nem lehetett elcsalogatni, a határba ment a
                  bivalyokkal.</p>
               <p>Mikor a fiatal pár a felvirágozott szekéren, áldáskívánságaink között elrobogott a
                  Gödör felé, Rozáli mellé ültem, hogy végre foglalkozzam vele is egy kicsit,
                  szegénnyel.</p>
               <p>Meglepetve vettem észre, hogy ittas. Szemei csillogtak, arca lángolt, dadogva
                  sugdosta, miközben szédülten dőlt a vállamra:</p>
               <p>- A bor erőt ad, Áron... Hogy ne féljek... tőle... Imrétől... Már ritkán mer...
                  huhogni... Mászom én utána... a... padláslétrán... a... konyhakéssel. Megállj,
                  Pókai Imre!... Megállj!... Nem hu... huhogsz többet!... Alig tud... el... elme...
                  menekülni!</p>
               <p>- Jól van, Rozáli lelkem! - lépett oda Jóska, átölelve a vállát. - Bátor asszony
                  vagy, tudja Áron is! De most már ne igyál többet... elég bátor vagy!...</p>
               <p>Később, hogy ők is elmentek, mondta el édesanyám, hogy Rozáli félelmében, kínjában
                  rákapott az italra. S Jóska hagyja, szegény feje, mert legalább nem futkos Rozáli
                  erdőn-mezőn, inkább otthon ül s lesi Imrét a konyhakéssel...</p>
               <p>Székelyföldi barangolásunkról, amely tervszerűen és minden baj nélkül folyt le,
                  nem kívánok ezeken a lapokon számolni be. Először is azért nem, mert később Orbán
                  Balázs sokkal szebben, okosabban és tanulságosabban megírt mindent a
                  Székelyföldről, mint ahogy én tehettem volna vagy tehetném, másodszor pedig azért
                  nem, mert nem láttam igazán tisztán, teljesen és elfogulatlanul semmit. Fátyol
                  lebegett a szemeim előtt s többet figyeltem befelé, mint kifelé. Szabó tanár úr
                  éles tekintete sokszor kérdőleg villant rám, ha túlságosan szórakozott voltam.
                  Maga a fárasztó, folytonos gyaloglás, a cigányélet s a szépséges természet
                  környezése mégis jót tettek velem, szinte észrevétlenül. Gábor szerint a
                  reménytelen szerelem sápadt angyala pukkadozhatott mérgében és szégyenében, ha
                  vasgyúró termetemre és bazsarózsa színemre botránkozott a pillantása.</p>
               <p>Bándi bácsiék és édesanyám is, aki visszaérkeztünkkor náluk várt reám, nem győzték
                  csodálni és dícsérni férfiasságom kiteljesedését.</p>
               <p>Esztike egyetlen mosoly volt s a szemét le nem vette rólam egy pillanatra sem.
                  Jankának is tetszettem, ez nyilvánvalóan és tagadhatatlanul tükröződött elismerő
                  tekintetéből. De a szemében mégis volt valami, ami ezt az elismerést mássá tette,
                  mint ahogy én szerettem volna. - „Hátha” csalódom? - gondoltam javíthatatlanul.
                  Janka nem kereste az alkalmat, hogy egyedül maradjon velem. Sőt, arra igyekezett,
                  hogy az ne következhessék be. Ezerféle dolgot talált magának, hogy mindegyre
                  felugorhassék s otthagyhasson a többiekkel. Kora délután pedig bocsánatot kért,
                  amiért el kell mennie hazulról. De valami jótékony ünnepre vállalt szavalatot s ma
                  van a főpróba.</p>
               <p>Bándi bácsi Gáborral igen nagy vitába elegyedett a népi sors felől. Az udvaron
                  sétálva disputáltak s elhúzódtak a kertbe.</p>
               <p>A tornácon négyen maradtunk: Édesanyám, Lila, Esztike s én.</p>
               <p>S ekkor Esztike így szólt hozzám, nagyot nyelve és pirulva:</p>
               <p>- Áron bácsi, kérni szeretném valamire... Maradjon itt Vásárhelyt, néhány
                  hétig...</p>
               <p>- Vásárhelyt? - csodálkoztam reá. - Miért akarod? Édesanyámnál szeretném kipihenni
                  az utazás fáradalmait...</p>
               <p>- Így gondoltam én is, fiam! - bólogatott édesanyám. - S tudod, hogy így is
                  szeretném. De hallgasd meg Esztikét s aztán határozz. Én beleegyezem, ha itt
                  maradsz egyelőre. Mielőtt Enyedre visszamennél, lesz még néhány napod számomra
                  is...</p>
               <p>- Maradj, Áron! - szólt közbe Lila, mereven, fürkészve nézve a szemembe. -
                  Esztinek nagy szüksége van rád...</p>
               <p>- Esztinek? - álmélkodtam. - Miért?</p>
               <p>- Mondd el te, Lila mama! - esengett a kislány, lesütött szemekkel.</p>
               <p>- Jó! - intett Lila. - Janka miatt, Janka dolgából folyólag. Tudod, ez az ő
                  vallási betegsége... megijesztette Esztit... Nem, mintha őt hasonló veszedelem
                  fenyegetné, sőt! De éppen ezért úgy érzi: végre tudnia kell, igazán, egészen, hogy
                  mit is jelent neki a hit, a vallás? Arra kér és én is arra kérlek: tanítsd meg
                  Esztit a mi egyházunk igazságaira... nem úgy, tudod, mint ahogy az iskolában
                  kapta... többet akar annál... úgy, ahogy te tudod ezeket, Áron! Bár Jankát is
                  taníthattad volna!</p>
               <p>Ez a kérés igazán meglepett. Nem gondoltam volna, hogy Esztike többet akar, mint
                  az eddigi, gyermeki hite és gyakorlata. Egyáltalán nem gondoltam volna, hogy
                  Esztike bármit is akarjon, ami több és más, mint szorgalmas, szerény forgolódás a
                  házi teendők körül... Janka más! Janka mindíg magasratörő lélek volt! De
                  Esztikében lelki, szellemi érdeklődést sohase sejtettem...</p>
               <p>Kutatva néztem a szemébe, ahogy félénken felemelte fejét és rám tekintett.</p>
               <p>- Igazán ilyesmit akarsz, Esztike? Ez nagy, komoly elhatározás, lelkem!... És, nem
                  tudom, nem vagy-e boldogabb a mostani hited egyszerű titoktalanságában?</p>
               <p>- Nem, Áron bácsi! Janka megmutatta nekem, hogy eddig milyen üres volt a lelkem,
                  az életem! Ő máshol kereste a maga vigasztalását s azt hiszi, ott találta meg. De
                  édesapám tanította az iskolában Lorántffy Zsuzsánna és Árva Bethlen Kata
                  történetét. Azt gondolom: ha ezek a nagy, szomorú asszonyok a mi hitünkben
                  találták meg boldogságukat, akkor ebben a hitben drága kincseknek kell lenniök. És
                  én alig ismerem a Bibliát s a vallásunk hőseit. Szeretnék úgy hinni, mint ők!
                  Szeretném, ha biztos lennék felőle: nálunk is megvan minden, ami a szívnek,
                  léleknek kell! Ugye, megtanít rá, Áron bácsi? Ne sajnálja tőlem az időt, Áron
                  bácsi! Lila mama úgy gondolja, jó lesz ez nekem... és Rozáli néni is
                  helyesli...</p>
               <p>- Papi pályán vagy, fiam, ez kötelességed is! - szólalt meg édesanyám.</p>
               <p>- És tudod, én is szeretnék hallani egyet mást belőle - jegyezte meg Lila. -
                  Bizony, rám fért volna régen... Kurta sóhajtással elhallgatott.</p>
               <p>- Természetesen, - mondtam - vállalom, hogyne vállalnám. Nemcsak kötelességből,
                  szívesen is... Amennyire tőlem telik... Csak ne csalódjanak bennem aztán! Ne
                  várjanak csodát!</p>
               <p>- Köszönöm, Áron bácsi! - suttogta Esztike. - Boldoggá tett, nagyon boldoggá!</p>
               <p>- Én is köszönöm, Áron! - tette kezét karomra Lila. - Gondolom, délutánonként egy
                  órát tarthatsz nekünk... mikor a dolgainkat elvégeztük a ház körül...</p>
               <p>Bándi bácsi és Gábor is, visszaérkezve a kertből, örvendeztek ezen a terven.
                  Csodámra, különösen Gábor helyeselte nyomatékosan. S rámdüllesztett szemeiben
                  szikrák bukfenceztek. Mindjárt ő találta ki azt is, hogy Szabó Samu tanár úrnál
                  kaphatok szállást, hiszen, amint emlékszünk, ugyan szívesen hívott, hogy nála
                  pihenjünk s beszélgessük meg a kirándulás tanulságait. Ő, Gábor, sajnálatára nem
                  maradhat, haza kell mennie Madarasra, de én legalább szerezzek örömet
                  mesterünknek.</p>
               <p>Szabó Samu bátyánk csakugyan nagyon örvendezett maradásomon s így aztán náluk
                  laktam a következő három héten át, mialatt naponként tanítottam Esztikét, rendesen
                  Lila s néha Bándi bácsi társaságában.</p>
               <p>Megvallom, ez a vállalkozás egyre fokozódó örömmel és lelkesedéssel töltött el.
                  Tanítani mindíg is szerettem, de Esztikét növekvő bámulattal tanítottam.
                  Okosságánál csak a szomjúsága volt nagyobb, amellyel tanításomon csüngött. S
                  halk, szerény kérdései magamat is gondolkozásra, elmélyedésre késztettek. Mint
                  histórikus, történelmi életeken, példákon szemléltettem a hit igazságait.
                  Könyveket is vittem neki a kollégyom könyvtárából, Szabó bátyánk szívességéből.
                  Mohón olvasta őket s híven, megértően számolt be róluk. Ezzel a tanítvánnyal
                  üdülés, élvezet volt foglalkozni.</p>
               <p>Lila sohasem kérdezett, csak kézimunkájára hajolva, elmélyedten hallgatott s néha
                  rám emelte figyelő szemeit.</p>
               <p>Bándi bácsi, ha tehette, szintén odatelepedett közénk. Merengve szívta pipáját s
                  bólogatott.</p>
               <p>Esztikét óva intettem, hogy vitába ne elegyedjék Jankával. A hitet élni kell, a
                  hitnek az életből kell sugároznia, de a vallási vitatkozás meddő és utálatos
                  dolog.</p>
               <p>A kislányról csakugyan sugárzott a lélek öröme és békéje. S mint igazi tanítványa
                  a legnagyobb barátnak, még gyöngédebb, szolgálatkészebb volt mindenkihez, mint
                  azelőtt. Különösen Jankához.</p>
               <p>Janka!... Miért tagadnám, vállalkozásomban lappangott valami az örök árulóból...
                  Félig tudat alatt, de az első pillanatban már arra gondoltam: hátha Janka is
                  hallgatni fogja tanításomat, hátha hatással lehetek rá, hátha visszatér, hátha,
                  hátha??</p>
               <p>Janka azonban sohasem volt jelen ezeken az órákon. Ilyenkor mindíg eltávozott
                  otthonról. Eleinte ugyan keservesen esett ez nekem s csak lassankint tudtam
                  legyőzni kedvetlenségemet. Esztike növekvő haladása, a benne való tiszta
                  gyönyörködés gyógyított meg.</p>
               <p>Később úgy alakult, valami hallgatólagos megegyezés alapján, hogy mire Janka
                  estefelé hazakerült, végére jutottunk a leckéknek. Előtte nem beszéltünk ezekről a
                  kérdésekről... Azt hiszem, ha nem voltam ott, akkor se került sor erre.</p>
               <p>A beszélgetés vacsora alatt és után mindenféle helyi, társasági, országos tárgy
                  körül forgott. Ebben Janka jókedvvel, elfogulatlanul vett részt.</p>
               <p>Látszólag elsimult minden feszültség... De én titkon reá és Lilára pillantva,
                  sokszor elgondolkoztam rajta: mi lesz ennek a vége? Meddig tart ez a mesterséges
                  béke s hogy fog megoldódni Janka sorsa?</p>
               <p>De akkoriban sok, ennél nagyobb kérdés is megoldatlanul függött a levegőben s
                  talán a közélet, a mindenki sorsába belejátszó nemzeti sors bizonytalansága is
                  közreműködött abban, hogy a család továbbhurcolta s lehetőleg el is hessegette
                  öntudatából a tulajdon gondjait, az időre bízva a döntést.</p>
               <p>Édesanyám a tanítás kezdetekor egy-két napig még Bándiéknál volt s ő is
                  meghallgatta az első leckéket. De aztán hazament, a nélkül, hogy ígérete szerint
                  szólt volna nekem valamit Jankáról s az én nagy ügyemről vele. Én pedig
                  szégyelltem volna megkérdezni.</p>
               <p>Enyedre való visszautazásom előtt egy hetet nála töltöttem. Énokék már a rendes
                  kerékvágásban taposták életük útját. De vidáman és szerelmesen, nagy testvéri
                  örömömre.</p>
               <p>Egészen az utolsó estéig nem kerített sort édesanyám ígéretének beváltására. Csak
                  mikor lefekvés előtt kezet csókoltam neki, éreztem drága simogatását lehajtott
                  fejemen. S csendesen, suttogva szólalt meg:</p>
               <p>- Az Isten majd elédvezeti a Tiédet is, fiam! Bízom benne, hogy rá fogsz ismerni!
                  Adja a Mindenható, hogy úgy legyen!...</p>
               
            </div>
         </div>
         <div type="chapter">
            <head>NEGYEDIK RÉSZ</head>
            <div type="chapter">
               <head>24.</head>
               <p>Egy év mulva végére jutottunk enyedi tanulmányainknak is.</p>
               <p>1865 nyarán ismét Vásárhelyt voltunk. Gábor csak vakációra jött: elnyerte a
                  stipendium Bernhardinumot s ősszel külföldre indul.</p>
               <p>Én azonban másképpen érkeztem vissza. Osztálytanítóságot kaptam a vásárhelyi
                  kollégyomban.</p>
               <p>Végre boldog emberré lehettem volna. Régi vágyam teljesült. A magam ura lettem,
                  Janka állandó közelében készülhetvén a fészekrakásra. De nem voltam boldog.</p>
               <p>Miért? Sohase tudnám elmondani, hogyan teljesedett be az elmult év folyama alatt
                  az, aminek kétségtelen bizonyosságát értelmem már édesanyám egy év előtti
                  búcsúszavaiban felfogta, de lázadó szívem soha nem tudta magáévá tenni.</p>
               <p>Esztike leveleiben maradtak meg számomra a kérlelhetetlen befejezés mozzanatai. A
                  kislány eljövetelem után is folytatta a tanulást s arra kért, hogy néha levélben
                  számolhasson be gondolatairól vagy kérhessen további útmutatásokat. Ezekben a
                  levelekben mindíg volt néhány sor, ami az otthoni állapotokat világította meg.</p>
               <p>Legyen elég, ha lelkem belső viharai helyett csak ezeknek a leveleknek adatait
                  írom ide.</p>
               <p>November hatodikán írta Esztike, hogy Lila és Janka között ismét kitört a harc. A
                  városon szóbeszéd indult Janka „hittagadásáról” s Bándi bácsinak kellemetlenkedni
                  kezdtek a jóakarói. Lila ezért tesz szemrehányásokat Jankának s azt követeli, hogy
                  ne tegye többé a lábát a katolikus templomba. Janka inkább elbujdosik a háztól,
                  vagy meghal, de a templomról nem mond le.</p>
               <p>November huszonötödikén kelt levelében említi Esztike, hogy Fehér Gergely levélben
                  kérte Bándi bácsit: tehesse tiszteletét, a maga igazolására. De Lila tiltakozott,
                  hogy a „csábító” átléphesse a küszöböt. Lássa „a világ”, hogy a család ellenáll
                  ennek a „lélekrablásnak”. Janka kijelentette, hogy ezt a sérelmet csak egy módon
                  tudja megtorolni: feleségül megy Gergelyhez.</p>
               <p>December nyolcadikán ismét levél jött Esztikétől: Janka Madarason van, Pepi
                  néninél. Lila oda kényszerítette, hogy ne „botránkoztathassa” tovább a várost és
                  ne tegye tönkre apjuk becsületét.</p>
               <p>Karácsonyi levelében azt írta Esztike, hogy titokban üzenetet kapott Jankától.
                  Pepi néni a pártjára állott. Gergely az ő beleegyezésével Madarason járt, s arra
                  kérte Pepi nénit: közvetítsen Bándi bácsinál és Lilánál, hogy fogadják és
                  hallgassák meg. Ő tisztességes ember, csakhamar jó állása lesz, feleségül akarja
                  venni Jankát, akit tiszta szívből szeret, becsül és csodál. Nem szándékszik
                  távolról sem arra kényszeríteni, hogy miatta forma szerint is elhagyja mostani
                  vallását és ígéri, hogy semmiféle módon nem fog okot szolgáltatni arra, hogy
                  miatta Bándi bácsit vagy családját gáncs érhesse. Azt pedig az egyházi törvények
                  se tiltják, hogy a református tanító leánya katolikus emberhez mehessen feleségül.
                  Pepi néni becsületes embernek látja Gergelyt s Janka iránti érzelmeit igaznak s
                  mélynek; hajlandó a közbenjárásra.</p>
               <p>Január kilencedikén értesített Esztike, hogy Pepi néni elvégezte dolgát s Bándi
                  bácsi fogadta Gergelyt. Lila nem jelent meg a beszélgetésen. Bándi bácsi nem
                  tudott okot találni Gergely szándéka ellen s csak azt kötötte ki, hogy biztos
                  állása legyen. Ha Janka mindenképpen azt akarja, ő nem áll útjába az
                  egybekelésüknek. Távozása után Lila kijelentette apjának, hogy ő ezt a házasságot
                  soha nem veszi tudomásul s hogy Jankát hálátlan és gonosz teremtésnek tartja, aki
                  elrúgta magától az igazi boldogságát. (Itt nagyot dobbant a szívem!) Egyébként, ha
                  Pepi néni megbolondult, készítse csak ő el Jankát az esküvőjére, Lila a kicsiujját
                  se hajlandó mozdítani érte s ha Janka hazajőne, ő azonnal Madarasra távozik, a
                  birtokra. Esztike éjjel-nappal sírva könyörög neki, hogy értse meg Jankát s
                  egyezzék bele a dologba, mert a végén még szerencsétlenség történhetik.</p>
               <p>Január tizenhetedikén Esztikétől is, Jankától is levelet kaptam.</p>
               <p>Janka „ígéretéhez képest” tudatott, hogy mindent meggondolt és feleségül megy
                  Fehér Gergelyhez. Egyben arra kért, hogy ha lehetséges, bocsássak meg neki s
                  azután felejtsem el őt, mint szeretetemre méltatlan, háládatlan lányt, aki élete
                  végéig imádkozni fog érettem és a boldogságomért.</p>
               <p>Esztike azt írta, hogy immár bizonyos lévén Janka döntése, tegyek valamit a Lila
                  megpuhításáért, mert a helyzet otthon csaknem elviselhetetlen. Egyedül Áron bácsi
                  tudná Lila mamát megbékéltetni, amit onnan gondolok, hogy Lila mama tegnap este
                  zokogva mondta nekem: beletörődöm, hogy Janka elveszett számomra, kitépte magát a
                  szívemből, de azt nem bírom elviselni, hogy Áron e miatt elforduljon tőlem és a
                  házunktól s örökre azzal vádoljon, hogy nem vigyáztam Jankára... amíg ő távol
                  volt... Én nem egészen értem ezt, de Lila mama mind csudásabb lesz s igazán féltem
                  őt is... Áron bácsi, az Istenért, írjon neki valami jót, ha megteheti...</p>
               <p>Csak az Isten tudja, milyen álmatlan éjszakát hánykódtam végig s hogy írtam meg a
                  válaszokat. Jankának azt, hogy kövesse a szíve parancsát s az Isten tegye áldottá
                  és boldoggá a döntését... és hogy amíg élek, szeretni fogom, mint legdrágább
                  húgocskámat... és hogy akármikor, ha szüksége lenne valamiért reám, kérem és
                  elvárom, hogy őszintén, teljes bizalommal forduljon hozzám... Lilának azt, hogy az
                  én kedvemért fogadja vissza Jankát a szívébe és a házába s legyen rajta, hogy
                  szépen felkészítve, békében és szeretetben távozhassék saját otthonába. Egyedül
                  ez méltó az én Lila nénémhez, édesanyámon kívül az egyetlen nőhöz, akit
                  gyermekkorom óta csodáló tisztelettel szeretek. Ezenkívül csak még az a kérésem
                  van, hogy továbbra is maradhassak a családban az, aki voltam: hűséges testvér és
                  barát.</p>
               <p>Jankától sohase kaptam választ erre a levelemre, írásban. Nem is vártam. Nem is
                  lett volna az, aki, ha írott szavakban még megpróbálta volna folytatni a
                  befejezett mondatot. De biztos voltam felőle, hogy a szívében válaszolt nekem.</p>
               <p>Lila se a saját kezével írt. Ezt is, nagyon jól, megértettem. Zárkózott, büszke
                  lelke tiltotta, hogy kinyilvánuljon: miért is haragudott Jankára a szíve
                  legmélyén?... S hogy egy pillanatig azt hitte: őt fogom okolni
                  boldogtalanságomért, holott csak saját magamat okolhattam.</p>
               <p>De a hónap végén izente Esztikétől: sohase felejti el a szavaimat s a kedvemért
                  megbékül Jankával. Csak arra ne kényszerítsem, hogy „azt a betörőt” szívébe
                  fogadja! Az is sok tőle, ha valahogy elszenvedi, amíg kénytelen lesz vele. Pedig,
                  írta Esztike, mióta Gergely megkérte Janka kezét, még egyszer sem volt a háznál s
                  amint neki az utcán mondta, nem is akar alkalmatlankodni, amíg Jankát haza nem
                  bocsátják. Higgye el, Áron bácsi, ez a Gergely egészen jó fiú és imádja Jankát,
                  mint valami szentet. Sze’ nem tehet róla, hogy éppen őt szerette meg s arról se,
                  hogy nem a mi hitünkön van. Én hálát adok az Istennek, hogy ebben a drága hitben
                  születhettem s ezerszer köszönöm Áron bácsinak, hogy annyi kincsét tárta fel
                  előttem! Szegény Janka! Bár őt is taníthatta volna valaki, idejében! De ha boldog
                  a maga hitében, minek kárhoztassuk?</p>
               <p>Márciusban közölte Esztike, hogy Janka hazajött. Pepi néni hozta és a maga módján
                  összecsókolóztatta őket, Lilával... Ugyancsak Fehér Gergelyt is, annak nagy
                  piruldozás között ajánlgatá Lila mama karjai közé, de Gergely csak kéznyujtást
                  kapott alázatos csókja számára s Lila mama állhatatosan és hidegen „Fehér úrnak”
                  titulálja. Na, de legalább nem fordított hátat neki s nem kergette ki a házból.
                  Janka már ezért is hálás könnyekkel sírta tele Lila mama vállát, melyre szegény
                  szép fejét hajtotta... Ezután kevesebbszer írhatok, Áron bácsi, mert teljes erővel
                  nekiesünk a Janka kelengyéjének. Pepi néni is itt marad segíteni és Lila mama is
                  kijelentette, hogy részt vesz a munkában...</p>
               <p>Tényleg csak májusban írta meg a kislány, hogy Fehér Gergelyt kinevezték Rücsre,
                  bírósegédnek a járásbírósághoz. Ez már szép állás és nincs többé akadálya, hogy az
                  esküvőt megtartsák. Édesapánk azt szerette volna, hogy várják meg Áron bácsit,
                  amíg hazajő, a Janka násznagyának. De, elég furcsán, Pepi néni és Lila mama
                  egyszerre rákiáltottak szegény jó lelkem édesapámra, hogy nincs annak semmi
                  értelme s jobb, ha Jankáék Rücsön lesznek, mire Áron bácsi visszajő hozzánk. Azt
                  hittem, Jankának rosszul esik ez s már én is kérlelni akartam, hogy: de csak
                  várják meg Áron bácsit az esküvővel, úgy lesz szép! Janka azonban helyeselte az
                  asszonyi szót és azt mondta, minél előbb, annál jobb... De, bocsásson meg, Áron
                  bácsi, talán nem is kellett volna ezt ideírnom... Csak fecsegek és lopom a drága
                  idejét... Ilyen ostoba vagyok én, látja!</p>
               <p>Amint Esztike néhány nappal később megírta, Janka esküvője június 21-én történt
                  meg. A családi háznál eskette össze az ifjú párt Péterfi nagytiszteletű úr. Az
                  ebédre meghívták a plébános urat is, Gergely kedvéért s ő mondta az első
                  felköszöntőt. De az Istenre kérem, Áron bácsi, soha senkinek el ne árulja, amit
                  most megírok. Meg kell írjam Áron bácsinak, nem volna nyugtom, ha meg nem írnám.
                  Az történt azután, - amint Janka nekem előre megvallotta búcsúéjszakánkon (amikor
                  sokat sírtunk és megesküdtünk egymásnak, hogy szerető hű testvérek maradunk s
                  egymást ölelve aludtunk el) - hogy mikor az új házasok esti szürkületkor szép kis
                  kocsijukon elrobogtak, Rücsre igyekezvén, előbb bizony egy kicsit megálltak a
                  plébánia közelében s besurrantak a templom sekrestyéjébe, ahol a tisztelendő úr is
                  összeeskette őket. Én megértem, Áron bácsi, hogy e nélkül Gergely sohase lett
                  volna boldog Jankával és Janka sohase lett volna nyugodt Gergely mellett...
                  Hiszem, hogy Áron bácsi is megérti őket... De más senki a világon s ha főleg Lila
                  mama tudta volna, hova indulnak, szemének villámával inkább agyonsujtotta volna
                  őket... Boldog vagyok, Áron bácsi, hogy közös titkot őrzünk a sírig!...</p>
               <p>A levelet Gábor jelenlétében olvastam el, mert együtt készültünk a vizsgákra az én
                  szobámban. Elváltozhatott az arcom, mert ahogy rátekintettem, döbbenést láttam a
                  szemében. Odanyujtottam neki a levelet. Elolvasta, szó nélkül visszaadta. Én se
                  szóltam mást, csak ezt:</p>
               <p>- Folytassuk a tanulást...</p>
               <p>Másnap már hajnalban kimentem a Bükkös laposára és késő estig távol maradtam
                  minden emberi arctól és szótól. Gyönyörű lombok takarták be sebemet s csodálatos
                  aranynapsugár szárítgatta könnyeimet. Nem volt semmiféle határozott gondolatom,
                  tudatos érzésem. Ha sírtam is, csak úgy gépiesen történt. Csak valami homályos
                  sejtelem ködlött bennem, hogy a vérem cseppenkint elfolyik és halott leszek.
                  Bizonyosan kitüntetéssel fogok vizsgázni, professzoraim szépen búcsúztatnak el az
                  Alma matertől, hazamegyek, megkezdem az „életet” - s az emberek nem fogják tudni,
                  hogy mindezt csak egy hulla mímeli... De az effélék inkább amolyan futó rezdületek
                  voltak csak zsibbadt öntudatom peremén...</p>
               <p>Hazafelé menet, szép holdvilágon, a Kápolnadomb egyik padján megpillantottam
                  Gábort. Szó nélkül odaléptem s leültem melléje.</p>
               <p>Megéreztem, hogy értem aggódott, engem várt.</p>
               <p>De se én, se ő nem szóltunk egyetlen szót se.</p>
               <p>Gábor a holdat nézte, én a földet.</p>
               <p>Talán órákig tartott, amíg meghallottam a szavát:</p>
               <p>- Hát akkor tán mehetünk...</p>
               <p>S elindultunk a kollégyom felé.</p>
               <p>Most pedig itt vagyok a Bándi-házban s csodálkozom. Csodálatom tárgya egy
                  könyvtár, melynek üveges tékái a padlótól a mennyezetig takarják Janka volt
                  szobájának összes falait. De még jobban csodálom Esztikét, aki lelkesedve
                  magyarázza, hogy melyik szekrényben miféle szakba tartozó munkák sorakoznak.
                  Papokat, tanítókat érdeklő könyvek túlnyomó többségben, de a magyar irodalom
                  legértékesebb alkotásai is együtt vannak. Bándi bácsi egyik szép terve valósult
                  meg itt: kölcsönkönyvtár a papok és tanítók önművelésére. Jórészét összekéregette,
                  Toldalagi gróf például egy egész szekrényre való szépirodalmi könyvet ajándékozott
                  s a nagy Mikó Imrének is van itt becses és számos adománya; néhány esperes és
                  lelkész szintén átadta a közcélra a maga könyveit. A jövőre azonban tagdíjakból
                  fog gyarapodni a könyvtár s már eddig több mint száz lelkész és tanító lépett be
                  az egyesülésbe.</p>
               <p>Szeptemberben fog kezdődni a kikölcsönzés, jelentette Esztike. Addig valamennyi
                  könyv számozva lesz s szerzője és címe szerint külön naplóba vezetve. Mutatja is a
                  két nagy, bekötött, megvonalozott naplót, melyekben már egy csomó könyv szerzője
                  és címe sorakozik, igen szép kerek betűkkel írva, áhítatos kézről téve
                  tanúságot.</p>
               <p>- Te írtad? - kérdem álmélkodva.</p>
               <p>Boldogan kacag s int a fejével. Furcsa tatár-szemei kéken sugároznak a
                  büszkeségtől s arca lángbaborul.</p>
               <p>- Én!... És mind én fogom beírni a többit is... és amiket majd ezután veszünk a
                  tagdíjakból... S egyáltalában, Áron bácsi, tessék szíves tudomásul venni, hogy én
                  vagyok a könyvtáros, édesapám bizalmából... Én fogom kiadni és bevenni a kívánt
                  könyveket, ellenőrizni a pontos beszolgáltatást és egyszóval mindent én fogok
                  csinálni, amire szükség lesz... Áron bácsi, mennyi szépet fogok olvasni,
                  tanulni!... Jaj, be boldog vagyok!...</p>
               <p>Megperdült a sarkán s forgott, táncolt, ujjongott a gyönyörűségtől.</p>
               <p>Én csak a szájamat tátottam, leesett állal. Ez Eszti?... A puha kis cica, az
                  engedelmes, hangtalan árnyék? S a könyvekért lángol, a tanulásért? Hirtelen éles
                  fájdalom nyilallott át a mellemen. Hogy is láthattam volna meg eddig a holdat, a
                  ragyogó nap fényében? De a nap lement... a hold is világíthat már!</p>
               <p>Igaz, már az én tanításom alatt bontakozott Esztike rejtett lelke és már az is
                  elég csoda volt, ahogy szomjasan felitta, amit tőlem hallott... De a Janka esete
                  ezt mégis indokolta s ahogy én tanítottam, az gyermekhez volt szabva inkább, mint
                  felnőtthöz...</p>
               <p>De most Esztike magáért a tudásért áhítozik, önállóan akar járni a szellem
                  félelmes, szakadékokkal tele világában... s ez új Esztike, ismeretlen, titokzatos
                  lény...</p>
               <p>- Ej-ej! - mondom végre neki, magamhoztérve, hogy bosszantsam kicsit - nagy hamis
                  vagy te, kicsi Eszti! A könyveket dícséred, de biztosan azokra gondolsz, akik
                  kölcsönözni jőnek majd. A fiataljára, persze... akik a könyvtárosra kíváncsibbak,
                  mint a könyvre... Megjósolom neked, hogy rövid ideig leszel könyvtáros... Téged,
                  magadat fog valaki kölcsönvenni és aztán soha vissza nem szolgáltatni... No-nó, mi
                  lelt?</p>
               <p>A táncoló lábacskák földbe gyökereztek, az arcocska sápadt lett s a kedves szemek
                  kék tava kicsordult...</p>
               <p>- Miért... csúfolkodik... Áron bácsi? - hüppögte, kötényével törölve szemeit. - De
                  igaza van!... egy ilyen ostoba lány... akar tanulni, olvasni... tudós férfiaknak
                  való... könyveket... Megérdemeltem, Áron bácsi! Elhittem magam... köszönöm, hogy
                  megintett!</p>
               <p>- Te, Eszti! - kiáltottam rá, karommal a vállamhoz húzva. - Mindjárt megverlek, ha
                  nem érted a tréfát! Hát azt hiszed rólam, hogy bántani akartalak? Hiszen te vagy
                  most már a nagylány a háznál. Csak természetes, hogy...</p>
               <p>Feje ott feküdt a vállamon, egy pillanatig. S lenyelve könnyeit, tördelte:</p>
               <p>- Nem... megyek... férjhez... nem akarok... nekem nem kell senki... S én se...</p>
               <p>Ezzel a kis bolond kitépte magát a karomból s elfutott, hangosan zokogva.</p>
               <p>Lila éppen jött s nagy szemeket meresztett reám. Bocsánatkérő szavakkal
                  magyaráztam, hogy akaratom ellenére megbántottam a gyermeket, nagyon sajnálom.
                  Lila megkérdezte, mit mondtam neki? Ismételtem, egy kicsit már bosszankodva, hogy
                  vallat.</p>
               <p>- Mióta Janka elment, érzékenyebb ez a kicsi - bólintott Lila, komolyan nézve
                  reám. - S te is férfi vagy, Áron, - emelte fel a hangját - éppen olyan ostoba,
                  mint a többi...</p>
               <p>Meglegyintette az arcomat, megfordult s kiment.</p>
               <p>Hiába, gondoltam fejcsóválva, a Janka távozása mindnyájukat megviselte, csupa seb
                  a lelkük, minden érintésre fáj... Na, nem csodálom... hiszen magam is kicsit
                  bolond vagyok: úgy érzem, megsértettek...</p>
               <p>Esztit azonban nem volt nehéz kiengesztelni. Miután ajánlkoztam, hogy szívesen
                  nézem majd át a könyvtárat s adok neki tanácsot: mit olvasson és milyen rendben, a
                  kislány megint felderült. Lilának is láthatólag tetszett, hogy helyrehoztam a
                  bántalmat. De egyáltalán nem tartotta szükségesnek, hogy a férfivoltomon ejtett
                  sértést visszavonja.</p>
               <p>Bándi bácsiról sugárzott a megkönnyebbülés, hogy a Janka miatti viharok véget
                  értek. Élvezte a békét, a csendet. S megújult erővel vetette magát
                  megszámlálhatatlan teendőibe, amikkel a közbizalom szemérmetlen zsarolással tovább
                  és tovább halmozta el.</p>
               <p>Gábor csak egy napig volt Vásárhelyt, sietett haza, hogy a külföldi útra
                  felkészülhessen. Elsősorban testileg, mert olyan sovány lett, mint egy kóbor
                  kutya. Pepi néni azonban bizonyára felhízlalja őszig. Ő sürgette a fiát azért is,
                  hogy temérdek varrnivalója lesz rá. S mindenekfelett, hogy minél többet legyen
                  velük, mielőtt elindul abba a fene idegenségbe.</p>
               <p>Bándiék mindenről beszéltek, csak Jankáról nem. Megéreztem, hogy miattam. Én
                  mindíg azt hittem, hogy érzelmeim titokban maradtak előttük. Szamár voltam. De
                  Gábor, szokása szerint, nem tisztelte az efféle gyöngédkedéseket s vacsoránál
                  megkérdezte, hogy Jankáékról mi hír van?</p>
               <p>A válaszra, hogy mindeddig nem adtak magukról életjelt, természetesen nem
                  takarékoskodott a vigyorgással.</p>
               <p>Azt még május végén megtudtam, hogy Énokéknál fiú született.</p>
               <p>Vásárhelyről való hazatérésem után, a gerlédi hetek alatt kicsit fájó szívvel
                  gyönyörködtem öcsém apai büszkeségében. Juliska hatalmas anyává nőtt. Mikor a
                  gyermeket ott tartotta dagadó barna mellén, arra gondoltam, hogy az éltető
                  Természet szobrát kellene megmintázni róla. Egész testéből sugárzott a komoly,
                  hűségesen és bőséggel áradó őserő. De a fiúcska is olyan vad
                  kötelességteljesítéssel szopott, hogy szinte elrémítő volt látni. Ha valami
                  nyavalyás városi fehérnép lenne az anyja, egy hét alatt halálra szívná. Juliska
                  azonban csak sejtelmesen mosolygott, mintha azt akarná jelezni, hogy az ő gazdag
                  keblét nemcsak egy ilyen mohó élet számára rendelte a Teremtő.</p>
               <p>A fiúcskát egyik vasárnap, istentisztelet után, a templomban keresztelte meg
                  tiszteletesünk s én a keresztapai méltóságot nyertem el. A kisded neve
                  természetesen Áron lett. Szegény Rozáli tartotta karjában, mint keresztanya s nagy
                  örömre elég józannak és csendesnek mutatkozott. Nem úgy a kicsi Áron! Ő a
                  szertartás első pillanatától fogva versenyre kelt a prédikátorral s kiveresedve
                  igyekezett túlbömbölni annak legbaritonabb szólamait. A szent tanításból
                  mindenesetre igen keveset jegyezhettünk meg.</p>
               <p>Édesanyám boldog nagyanya lett: átszellemült mosolygásával őrizte a kicsi álmát s
                  mivel Juliska igazi falusi módon állandóan dolgozott a ház körül, édesanyám vette
                  magára a fiúcska tisztántartási gondjait.</p>
               <p>- Nézd csak, Áron! - mutatta nekem napjában tízszer is - édesapátok jött vissza
                  benne közénk! Szakasztott olyan lesz, meglátod!</p>
               <p>Ezt erősítette egyébként Szamócza bácsi is, akihez kérésére, a keresztelő után el
                  kellett vinni Áronkát. Az öreg valahova a sarokba nézve, bólogatott:</p>
               <p>- Tisztára Ernyei Mihály, tisztára!</p>
               <p>Ha én nem is láttam olyan bizonyosan a nagy hasonlóságot, elfogadtam ezt az
                  állítást, ami Szamócza bácsinak rendkívül nagy örömet okozott.</p>
               <p>Egész házunk Áronka körül forgott, mindenki őt udvarolta. A Hódító fenséges
                  közönnyel fogadta ezt s a maga kénye-kedve szerint mosolygott vagy üvöltött.</p>
               <p>Legnagyobb diadalának véletlenül lettem tanúja.</p>
               <p>A kiskertre nyíló egyik ablak közelében szundikáltam, könyvvel kezemben a rekkenő
                  délutáni forróságban. Áronka bölcsőjét kivitték egy bokor árnyékába s ott
                  szuszogott kicsattanó pofácskákkal. Ha fel-felrezzentem, egyenesen odaláthattam
                  hozzá.</p>
               <p>Egyszer csak serkenek, hogy valami tappog a bölcső felé. Megijedtem, hogy kutya
                  vagy bornyú. De mielőtt kiálthattam volna, szerencsére megpillantottam az öreg
                  Turzai Gergely bát, aki óvakodva, ide-oda pislantva közeledett. Némán húzódtam a
                  függöny mögé s onnan lestem a vén tökfejűt, aki máig se akarja tudomásul venni
                  lánya házasságát s ha a többi cseléd „a kicsi tekintetes asszonyról” beszél,
                  morogva káromkodik. Mindíg elkerüli Juliskát, nem tudja neki megbocsátani, hogy
                  szemérmetlenül feltolta magát az urak közé s nem elégedett meg az alázatos szerető
                  hozzáillő, természetes és ősi szerepével.</p>
               <p>De most térdeire ereszkedett unokája mellett s busa fejét a bölcsőbe dugva,
                  gyönyörködött benne. A kicsi elsikkantotta magát, biztosan felijedt s megrémült a
                  bozontos óriáspofától.</p>
               <p>Gergely bá visszakapta a fejét s engesztelve cuppogott:</p>
               <p>- Nagyapád, nó! Ne ríjj, csak nagyapó!</p>
               <p>Áronka méltóztatott elmosolyodni s Gergely bá ingujjába törölte kicsorduló boldog
                  könnyeit.</p>
               <p>Vigyorogva, szemeit dörzsölve lopakodott el az istálló felé, abban a
                  meggyőződésben, hogy senki sem kapta rajta ezen a következetlenségen.</p>
               <p>Egyszer, alkonyati sétám rendjén meglátogattam Rozálit. Jóska valahol a tag
                  végében dolgozott. Szegény néném rossz állapotban kuporgott az egyik ajtó mögött
                  s a konyhakést szorongatta a markában.</p>
               <p>Nem lehetetlen, hogy veszélyben forogtam, mert a keze felemelkedett, ahogy
                  beléptem. De azonnal ki is ejtette a kést, delíriumos szeme enyhülten csukódott le
                  s rekedten lihegte:</p>
               <p>- Azt hittem, Imre jő!</p>
               <p>- Dehogy, Rozáli! Én vagyok... Hozzád jöttem, hogy lássalak s beszélgessünk. És
                  különben is, még nincs sötét...</p>
               <p>- Te, Áron, ne mondd, hogy nincs sötét. Mostanában nem kell neki sötétség. Már
                  háromszor is láttam, fényes nappal, a kamrába surranni. Onnan huhogott... És tudod
                  mivel ijeszt? Hogy hiába ügyelek Jóskára... nemsokára vége neki! De megölöm én,
                  mielőtt Jóskának bajt tehetne!</p>
               <p>- Tán beteg Jóska?</p>
               <p>- Dehogy beteg... Semmi baja neki... De Imre el akarja pusztítani. A multkor is
                  beszakasztotta alatta a pityókavermet. De csak a bokája ficamodott ki,
                  hálistennek! Hanem most már pálinkát iszom én, te Áron, abban több a bátorság,
                  mint a borban s elvágom a nyakát Imrének...</p>
               <p>Elrémülve meredtem rá. Pálinkát iszik már! Szerencsétlen Rozáli!...</p>
               <p>Ő kacsintva suttogta:</p>
               <p>- Ravasz vagyok én, te! Eddig is csak azért menekült Imre, mert a hiúlajtorján
                  fene gyorsan tud felszaladni előlem s egy-kettőre a kéményben van, onnan huhog...
                  De most, most kitaláltam. Csak el ne áruld, még álmodba se! Hájjal kentem meg a
                  lajtorja fokait... El fog csúszni, visszaesik, én akkor rá, neki a torkának...
                  huss!...</p>
               <p>Sokáig tartott, míg elterelhettem figyelmét Imréről s rávettem, hogy üljön mellém
                  a kanapéra beszélgetni. Régi, gyermeki emlékeket idéztem fel, mikor még Imre nem
                  tört közénk... Tetszett neki, kacagott:</p>
               <p>- Gyönyörű lány voltam, ugye, Áron?</p>
               <p>- A legszebb, nemcsak Gerléden, de az egész vármegyében, néném!</p>
               <p>- Úgy-úgy! - helyeselt. Aztán hirtelen azt kérdezte: - Dávid, hogy van? Hány
                  gyermekük is van Lilával?</p>
               <p>Minthogy hamarjában nem feleltem, megrázkódott, elsimította a haját homlokáról s a
                  tiszta öntudat felvillanásában könnyekre fakadva tördelte:</p>
               <p>- Tudom... tudom... Ez csak álom... Álmomban gyakran látom őket... Dávid kicsit
                  őszül... s Lila elhízott... sok gyermeket szült... egy... kettő... három... öt...
                  tán kilenc is nyüzsög körülötte... Vajon él még Dávid valahol?</p>
               <p>- Lila tud valamit róla - válaszoltam. - Egyszer mondta, hogy majd később,
                  talán... Ha külföldre mehetek, utánajárok... S ha él, ráveszem, hogy jöjjön
                  haza... Kegyelmet kérünk neki a császártól... azt mondják, sokan kaptak már...</p>
               <p>- Istenem, be jó volna! - sóhajtott Rozáli. - Ha Dávid itthon lenne, Imre soha
                  többet nem huhogna, nem fenyegetőzne. Mert Dávidtól erősen tartott mindíg. Csakis
                  előtte szégyellte magát... Dávid ki is verte volna kezéből a kártyát, ha Imre meg
                  nem bilincselteti...</p>
               <p>- De Rozáli! - simogattam, látva, hogy ismét elborul az elméje - Dávidot nem
                  Imre... Imre ártatlan volt ebben...</p>
               <p>- Én is azt hittem... akkor!... De később ő maga huhogta be a kéményen, hogy
                  Dávidot ő árulta el s édesapánkat ő lökte a sírba... Gyilkos!... Gyilkos!...</p>
               <p>Szerencsére Jóska is megjött, éppen ekkor s ketten valahogy lefogtuk,
                  lecsendesítettük Rozálit. Ahogy az ágyra fektettük, el is szunnyadt.</p>
               <p>Ezt a Jóskát is nagyon sajnáltam. Alaposan ráfizetett Rozálira, szegény feje. De
                  már megszokta, mondogatta nekem. Legjobb magára hagyni, most már nem megy el a
                  háztól s minél többet iszik, annál kevésbbé.</p>
               <p>- Gyógyítani kellene! Én már rég mondom! Csak tudnám, hol s hogy?</p>
               <p>Jóska tehetetlenül legyintett.</p>
               <p>- Nem lehet innen kimozdítani. Itt mégis a legjobb neki. S ha még két esztendőt
                  kihúzhatnánk, Pókait holttá lehet nyilváníttatni. Akkor megesküdhetnénk s hiszem,
                  hogy azzal Rozálit meggyógyíthatnám.</p>
               <p>Hazafelé azon háborogtam, miért nem mentem orvosi pályára? Talán akkor Rozálin is
                  tudnék segíteni!</p>
               <p>Vagy miért nem dobta ki a Maros valahol Imre hulláját, hogy összeesküdhetnének
                  Jóskával? De Imréről soha semmi hír többé nem kelt. Talán elbujdosott s valahol
                  külföldön hányódik, vagy álnév alatt Magyarországon? Minden lehetséges. De az az
                  egy bizonyos, hogy ránk nézve meghalt. A törvény szigora mégis, még két hosszú
                  esztendőre kényszeríti Rozálit, hogy a nevét viselje s közben elpusztítsa saját
                  magát!</p>
               
            </div>
            <div type="chapter">
               <head>25.</head>
               <p>Szeptember elején indult Gábor Utrechtbe.</p>
               <p>Kolozsvárig együtt utaztunk, mert ott volt megtörténendő, az egyházkerületi
                  közgyűlés színe előtt, pappá szentelésünk. A gyönyörű szertartás a Farkas-utcai
                  öreg templomban folyt le. Ősz püspökünk, Bodola Sámuel, tartott szentelési
                  beszédet s feladta nekünk az Úr vacsoráját. A remek arany-klenódiumok között volt
                  egy régi fapohár is. Erre mutatva, mondá nekünk a püspök, szép próféta-fejének
                  hosszú fehér fürtjeit megrázva:</p>
               <p>- Régebb voltak fapoharak és aranypapok... Ma vannak aranypoharak s fapapok!... De
                  ti tűzben próbált arany legyetek!...</p>
               <p>Gábortól búcsút véve, ő elindult nagy útjára, én pedig visszatértem Vásárhelyre s
                  megkezdtem osztálytanítói munkámat. Az első, második, negyedik és ötödik
                  gimnáziális osztályokban kellett magyar nyelvet, történelmet és számtant
                  tanítanom. Mindíg szerettem a tanítást és a gyermekeket. Ez volt a titka nevelői
                  sikeremnek. Teljesen szakítottam a magoltatással, pálcával, éheztetéssel,
                  bezárással. Arra törekedtem, hogy, a fiúk szeressék meg a tantárgyakat s
                  érdeklődésből, vonzalomból tanulják meg a leckéket. A fegyelemtartást
                  becsületükre való hivatkozással, tisztán erkölcsi alapon igyekeztem biztosítani,
                  hogy a rendetlent, lustát, csalót, garázdát saját maguk tegyék lehetetlenné
                  kicsiny társadalmukban. A tanítást, még a számtanban is szemléletessé próbáltam
                  tenni, olyan példákat adva, melyekhez valami érdekesség fűződött. A magyar órákon
                  sok verset olvastunk és tanultunk. Az írókról életük jellemző eseteit mindíg
                  elmeséltem nekik. Természetesen a történelemórák voltak kedvenceim s a fiúk is
                  ezeken figyeltek és tanultak leglelkesebben.</p>
               <p>Voltaképpen az osztálytanítónak hagyományosan előírt módon kellett tanítania s a
                  pedagogarcha szigorúan ellenőrizte, hogy a professzorátus által megszabott
                  anyagot megtanítsa és elvégezze, azonkívül pedig ne egyénieskedjék. Nekem nagy
                  szerencsém volt Szabó Samu bátyámmal, aki ekkor pedagogarcha lévén, megértette és
                  nem korlátozta azokat a kísérleteimet, melyekkel a történelemtanításban
                  próbálkoztam. Csak azt kötötte ki, hogy a gyermekek tudják az osztályvizsgálatra
                  előírt anyagot, ami főleg királyokból, évszámokból, csatákból és törvényekből
                  állott.</p>
               <p>Én tehát megígértem a fiúknak, hogy ha ezeket becsületesen bevágják, mesélni fogok
                  nekik olyan történelmet, ami nincs benne a tankönyvben.</p>
               <p>Tulajdonképpen magam is inkább csak sejtettem, éreztem azt, hogy mit akarok. Azt,
                  hogy a történelem ne tantárgy és lecke legyen s a jelen ne váljon el a multtól,
                  mint lezárt és idegen világtól. Hogy a tanulók úgy éljenek benne a történelemben,
                  mint a saját jelenlegi életük előzményeiben, melyekkel jövőjük minden változása és
                  lehetősége elválaszthatatlanul összefügg.</p>
               <p>Ma talán úgy mondanám, hogy tudatossá akartam tenni bennük a magyar sorsot, a
                  magyar természetben és lélekben örökre meghatározott nemzeti és emberi hivatást.
                  Akkor azonban csak az a törekvés élt bennem, hogy megmutassam nekik: egész
                  történelmünk tragikus küzdelem azért, hogy a saját hangunkat szólhassuk Európában
                  s a nemzet igazi hősei azok, akik ezért küzdöttek és igen sokszor ezért buktak
                  el.</p>
               <p>Természetes, hogy tanításom a közelmult nagy eseményeire épült.</p>
               <p>Egy délután kivittem a fiúkat a Postarétre s ott, a tragédia színhelyén mondtam el
                  nekik, hogy milyen körülmények közt született meg bennem az elhatározás:
                  histórikus leszek. Az emlékezés súlya alatt magam is megrendültem s a fiúk is, jól
                  láttam, soha el nem felejthető leckét zártak szívükbe. Sokan könnyekre fakadtak,
                  sokan sápadtan, száraz torokkal nyelték megindulásukat s kikerekedett szemekkel
                  meredtek a bitófák helyére, ahogy azokat botom végével megjelöltem. Ebből a
                  felidézett jelenetből göngyölítettem eléjük, visszafelé, a szabadságharc
                  történetét és előzményeit, majd máskor is, ehhez kapcsolva, próbáltam szemléltetni
                  előttük a nemzet régebbi harcait, a különös, fájdalmas és magasztos magyar
                  sorsot.</p>
               <p>A vizsgára csak az előírt leckét követeltem tőlük, ezeket a személyes tanításokat
                  soha nem is kérdeztem ki. Mégis, az a szorgalom, amellyel becsületesen bevágták a
                  kötelező adatokat, csakhogy újabb részleteket hallhassanak tőlem, bizonyossá tette
                  előttem, hogy soha, egy szót sem fognak elfelejteni abból, amit a tankönyvön kívül
                  mondtam nekik.</p>
               <p>A fiúk bizony nem voltak egyformák semmi tekintetben s ezért maga a vizsgálati
                  eredmény, amit felmutathattam velük, körülbelül csak olyan volt, mint átlagosan
                  szokott lenni. Mégis kellett lennie valaminek, ami osztályaim magatartásában
                  előnyösen különbözött a hagyományostól, mert Szabó Samu és más professzorok is
                  azt a hírt terjesztették el rólam a városon, hogy született pedagógus vagyok,
                  kiváló tanító, akiből okvetlenül professzort kell kinöveszteni. Ennek, többek
                  közt, az lett a következménye, hogy néhány előkelő család felkért gimnázista
                  fiainak privát-tanítására s a második évben szépen kezdtek gyűlni a „sárga
                  csikók”, Bándi bácsi titkos asztalfiókjában, hogy majd külföldi akadémiára
                  röpítsenek.</p>
               <p>Így kerültem be a gazdag és művelt Kövendi városi tanácsos házába is, akinek Józsi
                  fiát kellett tanítanom, de nem a rendes osztálybeli tárgyakra, amikben ez a
                  tizenhétéves fiú amúgyis kitűnő volt, hanem német és francia nyelvre s
                  világtörténelemre. Mert Józsiból közéleti embert, politikust akart nevelni az
                  apja.</p>
               <p>Közben azonban nagy dolgok történtek éppen a közélet arénájában. Alig néhány
                  héttel azután, hogy megkezdtem osztálytanítóságomat, megbukott a Schmerling
                  kormány Bécsben. Magyarországon még a legkisebb fűszál is felemelte erre
                  hervadásnak indult lándzsáját s a föld minden rögöcskéje megkönnyebbülve
                  sóhajtott fel, mintha nem a tél, hanem a tavasz közeledne. Az emberek boldog
                  lélekzete viharos szeleket kavart a magyar levegőben. De Deák Ferenc őrködött
                  felette, hogy bolond orkánná ne váljon. Az osztrák hatalomra rossz idők jártak, a
                  vérmes hazafiak tehát arról kezdtek álmodozni, hogy tüstént folytatni lehet ott,
                  ahol negyvenkilencben, a muszka miatt, abbahagytuk. Vagyis, hogy Bécs ellen
                  mehetünk, fegyverrel...</p>
               <p>Deák Ferenc tekintetes úr azonban másként gondolta, egészen mást akart. Szerinte
                  vér nélkül kell a magyar igazságnak győznie. S így nem mi mentünk Bécsbe, hanem
                  Ferenc József császár jött le Pestre. Mindenki tudta, hogy békülni jön! Igaz,
                  egyelőre csak Magyarországgal. Erdély sorsa még bizonytalan. A bécsiek hallani sem
                  akartak az únió elismeréséről. A szebeni országgyűlés még áll!</p>
               <p>- De csakhogy egyszer elkezdődjék! - kiáltotta Bándi bácsi, mikor lihegve hozta
                  meg a hírt a császár pesti fogadtatásáról. - Ha egyszer elkezdődött odaát,
                  folytatódni fog itt is! - S ez volt a véleménye Kövendi tanácsosnak, a
                  professzoroknak s minden komoly férfinak Vásárhelyt.</p>
               <p>Éppen vasárnapi ebédre voltam akkor hivatalos Bándiékhoz. Lilával és Esztikével
                  vártuk az öreg urat, a terített asztal mellett s csodáltuk, hogy késik. De hát
                  ezért késett, ezt a nagy hírt tárgyalták templomozás utántól fogva a cinteremben s
                  később a piacon, ahová mindenki összeszaladt.</p>
               <p>Örvendeztünk rajta hát mi is. Lila is elfeledkezett a késés miatti neheztelésről.
                  De nemcsak erről feledkezett meg, hanem, csodálatosan, mintha mindnyájunkról s
                  magáról az ebédről is elfelejtkezett volna! Szórakozottan, messze néző szemekkel
                  ült a helyén, csak gépiesen evett egy-két falatot s néha pirosság futott át
                  vértelen, sovány arcán.</p>
               <p>Bándi bácsi suttogóra fogta a szavait s szemével titkon intett nekünk.
                  Megértettem. Esztike is megértően pillantott nénjére s reám. A mult emlékei
                  borultak szegény Lilára! Hogy fájhat neki a közeledő békés, szabad világ, neki,
                  akinek mindenét elragadta a sötét elnyomatás vihara!</p>
               <p>Ebéd után is úgy állt fel az asztaltól, mint egy álomjáró. Kiszédelgett a
                  tornácra. Végre is én mentem utána, melléje ültem a padra, gyöngéden átfogtam a
                  vállait s fakón csillanó haját cirógattam. Szólni nem szóltam. Mit is szólhattam
                  volna? S éreztem, vigasztalóbb is neki így...</p>
               <p>Lassan felém fordította arcát s a szemembe nézett.</p>
               <p>- A császár... Pesten van, Áron! - suttogta remegő ajakkal.</p>
               <p>Bólintottam.</p>
               <p>- Ha tudtam volna! - sóhajtotta s hervadt kebele megrázkódott. - Bécsbe sohase
                  juthattam el, tudod... De Pestre... Pestre talán... Mit gondolsz, Áron: vajjon a
                  gróf... a gróf... elkísérte oda a császárt?...</p>
               <p>- Ki tudja, mi történt azóta? - hebegtem meglepetten... Ki tudja, mellette van-e
                  még most is? Én nem...</p>
               <p>Hirtelen szájamra tapasztotta hideg madárkezét:</p>
               <p>- Ne mondd!... Én tudom, hogy ott van... Ott kell legyen!... Talán... talán...
                  várta is, hogy én... Megláthattam volna, Áron!...</p>
               <p>Csodálkozva, kérdően, zavartan néztem vissza rá, s az ő szeme is szürkén
                  elzavarodott:</p>
               <p>- Tudom, tudom! - vonaglott a szája. - Bolond vagyok, Áron!... Felejtsd el ezt...
                  Felejtsd el, kérlek. De ugye, te is emlékszel... hogy akkor... elég csinos
                  voltam... és tetszettem neki?... Ugye?...</p>
               <p>Felpattant s mint a forgószél, rohant be szobájába. A zár nagy csattanással vágta
                  el a különös jelenetet.</p>
               <p>Az események hömpölyögve torlódtak egymásra...</p>
               <p>Igaza lett a reménykedő erdélyieknek, Deák Ferenc nem állt meg a Királyhágónál a
                  maga gondolataival és követeléseivel. A császár feloszlatta a szebeni
                  országgyűlést s nyomban újat hívott össze, éspedig Kolozsvárra s már november
                  20-ára. A hátralevő néhány hét alatt semmi egyebet nem csináltunk, nem ettünk, nem
                  ittunk, nem is álmodtunk, hanem kizárólag csak képviselőválasztást.</p>
               <p>És ekkor Janka is berobogott Rücsről. Jankát mondom, mert nekem csak ő számított,
                  de persze Gergellyel jött.</p>
               <p>A férjet szerencsére alig láttuk. Hivatalos minőségében jött, a választás
                  levezetésére vonatkozó utasításokért s egész nap a Székházban forgolódott. Csak
                  este voltunk együtt, a vacsoránál. Meghízott Gergely, a feje ragyogott, mint a
                  fekete kugligolyó s szerfelett büszkén beszélt roppant fontosságú alkotmányos
                  megbizatásáról. De ha Jankára pillantott, a szeme alázatos kutyáévá szelidült. A
                  vak is láthatta, hogy papucs alatt szuszog. De azt is, hogy nem bánja a nyomorult!
                  Még jó, hogy a szája nem harsogta felénk rabszolgaságának tökéletes édességét és
                  boldogságát, ami úgyis minden porcikájából sugárzott.</p>
               <p>De meg kell adnom, tisztességesen viselte magát s még csak nem is ült Janka mellé,
                  amíg ott voltam. Esztike mellé ült s neki magyarázta a politika nagy
                  fordulatát.</p>
               <p>Én Janka oldalához kerültem a vacsorázó asztalnál. Janka izzó lelkesültséggel
                  beszélt a politikáról. A rücsi kerület úgy tűnt fel szavaiban, mint az ő külön
                  királysága, melynek magatartása a küszöbönálló választással eldönti a világ
                  sorsát. Megtudtam, hogy a kerület minden úri magyar szavazójánál ebédelt,
                  vacsorált, szavalt, táncolt, agitált, korholt, lelkesített, tétetett ígéretet,
                  sőt esküt is, ha kellett. Mert sok ott a román választó is, aztán a magyarok egy
                  része lusta vagy gyáva... De a győzelem biztos, Rücs kemény negyvennyolcas magyar
                  képviselőt küld Kolozsvárra...</p>
               <p>Szótlanul hallgattam őt s tűnődve néztem...</p>
               <p>És közben, hála Istennek, feloldódott a zavarom, elfogultságom. Lassanként
                  megnyugtató közönyösséget éreztem a mellemben.</p>
               <p>Janka gyönyörű asszony lett, az biztos. Kitelt alakja azt a látszatot kelti,
                  mintha még meg is nőtt volna. Önkénytelenül elmosolyodtam. Gergely villant meg a
                  szemem előtt: fekete kutya, amint úrnőjére ugrál, hogy nyelvével elérje a
                  kezét...</p>
               <p>Aranyhaját csipkés, gyöngyös főkötő alá szorította Janka s ez nagy méltóságot ad
                  büszkén feltartott fejének. A szeme... igen, a szeme, az most is égszínű tiszta
                  kék, de nem rajongó többé, se nem ábrándos... Éva tudása néz belőle a világra, a
                  titok halála után.</p>
               <p>Gyönyörű, kinyílt virág Janka, öntudatos, parancsoló, magával betelt asszonyvirág,
                  hála Istennek!... Igen, hála Istennek! Az én Jankám nincs itt, az én Jankám
                  örökre elszállt a csillagokba, amiknek titka, annyira érdekelte volt... Ez a szép
                  asszony itt mellettem nagyon érdekes látvány és szapora, lelkes beszéde igazán
                  figyelemreméltó...</p>
               <p>Bándi bácsi fenntartásnélküli, teljes, megbékült apai szeretettel gyönyörködik
                  benne. Bizonyosan az álmait csodálja Jankában, a saját, soha ki nem bomlott
                  férfiálmainak asszonyi megvalósulását... örök szerelmét, Jeanne d’Arcot.</p>
               <p>Lila, ahogy ott ült, húgaival szemben, rejtély nekem. Az bizonyos, hogy Janka
                  hitehagyása, szerelme, férjhezmenetele felkavarta Lila megfagyott lelkét,
                  széttépte a halálos csendet, melyet hosszú évek önkínzó fegyelmével parancsolt
                  szívére. Lilát én most kevésbé értem, mint valaha. A gróf árnyéka is hogyan, miért
                  vetődött kriptájának jégvirágos ablakára? S tekintetében, ahogy Jankát hallgatja,
                  miféle ellentétes érzések titkos villámai lobbannak meg?... Keserű szeretet ez,
                  mindenkép!</p>
               <p>Esztike boldog, majd felolvad, a csodáló, édes örömben, hogy Jankát itt láthatja,
                  hallhatja. Vacsora után hozzá is rohan, kacagva, ujjongva öleli, csókolja... S
                  aztán csacskán eldicsekszik neki, hogy mennyit tanul, olvas ő, Áron bácsi
                  jóvoltából, Áron bácsi tanácsa szerint, Áron bácsi magyarázataiból értve meg a
                  dolgokat, Áron bácsi, Áron bácsi, Áron bácsi...</p>
               <p>Janka szívből bugyborékoló kacagással öleli keblére a „kicsit”, csókolgatja s a
                  feje fölött rám tekint, szemének mindent átsugárzó vidám kék nevetésével...</p>
               <p>Lángoló homlokkal fordulok el. Haragszom Esztire. Szépen vizsgázik ez a kis
                  szamár, a „nagy dolgokból”, gondolom dühösen s hazáig üldöz Janka édes-gúnyos
                  kacagása... Vagy talán csak én hallom gúnyosnak?... Az ágyban fekve, később, úgy
                  rémlik nekem: könny volt a mosolyában...</p>
               <p>A képviselőválasztások mámoros hetei elmúltak. De Erdély levegőjét teljesen
                  megváltoztatták. Sűrű, forró, izgalmas maradt, mintha a sok felszabadított
                  szónoklat, a megválasztott követeket ünneplő fáklyásmenetek füstje, a szilaj nóták
                  melódiái és a lángoló Jankák parfümje ott maradt volna felettünk és körülöttünk,
                  elfújhatatlanul bármi hideg szélnek. A győzelem, minden reménységen felül, óriási
                  volt. Százhatvanhat, az únió elismerését követelő magyar képviselő jött be az
                  országgyűlésbe, harminc szásszal és huszonkilenc oláhval szemben...</p>
               <p>Szabó Samu bátyám, aki mindenről szeretett statisztikát csinálni, később mondta
                  nekem, hogy erre az őszi választási harcra következő nyáron született Vásárhelyt
                  és máshol is, ahol számba vehette, a legtöbb fiúgyermek, az utolsó tizenöt év
                  alatt. Ezek valamennyien a hazafiúi és honleányi lelkesedés tüzéből keltek
                  életre. Samu bátyám megfigyelése szerint ez kizárólag az anyák érdeme volt, akik a
                  magyar képviselők többségét szent elhatározással akarták biztosítani a távoli
                  jövendőre is. Annyi kétségtelen, ezt magam is megállapítottam, hogy a választások
                  ideje alatt a hölgyek extázisban lángoltak és a sok keserű csalódásban kifáradt,
                  kételkedő, óvatoskodó, közönyre hajló férfiakat ők rázták fel, gyujtogatták és
                  kergették harcba. Csakugyan, volt valami titkos, asszonyias összeesküvés köztük,
                  ami nem megbeszélések útján, hanem ösztönösen, ragályszerűen, villámgyorsan
                  terjedt szét Erdélyben. Valódi „futótűzként”. És valamennyien csodamódon
                  megszépültek tőle. Annyi szép nőt, olyan pompás magyar köntösökben sohase láttam
                  még Vásárhelyt, mint akkor. Persze a muzsika, tánc, dinom-dánom is tetőfokát érte
                  el. Mindebből reálisan lehet következtetni a szerelem felvirágzására is, akár a
                  Szabó Samu bátyám indokolásával, akár attól függetlenül. Tény, hogy Janka is
                  hozzájárult az elmélet igazolásához, mert elsőszülött fia, ifjabb Gergely, szintén
                  a következő júniusban rikkantott bele először a világba. S bár Juliska nem vett
                  részt a politikában és Énokot sem kellett különösebben tettekre sarkallni, náluk
                  is júliusban jelent meg a második fiú, az ifjabb Énok.</p>
               <p>Az én számomra, hogy már magamat se vonjam ki a szabály alól, ilyen messzemenő
                  következményekkel, fájdalom, nem járhatott a honleányok lelkesedése, azonban...
                  azonban... Elvégre az igazat kell megírnom ezeken a lapokon s be kell vallanom,
                  hogy közel járt hozzám is a tüzes forgószél tölcsére s szinte-szinte el is
                  nyelt.</p>
               <p>Légeni Katinkával a tanácsosék házánál ismerkedtem meg. A Kövendi-ház egyike volt
                  Vásárhely társasági központjainak. Tágas, gazdagon berendezett, vendégszerető
                  otthon, melyben mindenki, aki szerencsés volt belekerülni, tüstént a legjobban
                  érezte magát. A szülők nagyműveltségű, rendkívül barátságos emberek, egyetlen
                  fiukon, Józsin kívül legalább hat szép lányuk imádta őket. A Kövendi-lányok
                  életvidám, táncos, játékos teremtések lévén, a gavallérok és barátnők egész
                  seregét vonzották a házhoz. Én, mint házitanító, természetesen szintén
                  belekerültem ebbe a kedves körbe, melynek tagjai, a közkedvelt: „Hol az olló,
                  komámasszony?”-társasjátékról egymást kölcsönösen „komámuramnak” és
                  „komámasszonynak” szólították, akárhol is találkoztak. Esztike is egyike lett a
                  komámasszonyoknak, mivel valamelyik Kövendi-lánnyal iskolatársak voltak azelőtt.
                  És mindenekfelett ott volt Katinka komámasszony...</p>
               <p>A választási hetek alatt tűnt fel, apját kísérte be a városba s ott ragadt
                  vendégségben Kövendiéknél. Dúsgazdag mezőségi birtokos lánya volt Katinka, özvegy
                  apjának vadásztársa, kártyapartnere, lovaglásban, hajtásban versenyző pajtása, sőt
                  a rossz nyelvek szerint a poharazásban is méltó ellenfele. A rossz nyelvek
                  általában a legtöbbet és legfolyamatosabban róla peregtek az egész vármegyében.
                  Ennek dacára minden kisasszony irigyelte s minden férfi epekedett érette. Csoda
                  volt, hogy ez a gyönyörű és dúsgazdag lány miért nem ment férjhez, holott ebben az
                  időben állítólag már huszonhét esztendős is elmult.</p>
               <p>Éppen erről keringtek a legvadabb és legellentmondóbb pletykák, amiket persze
                  magam is elégszer hallottam.</p>
               <p>Ennek dacára, azt láttam, hogy minden érvényesülni óhajtó fiatalember kutyafalka
                  módjára csaholta körül s akármelyik büszke és boldog lett volna, ha feleségül
                  kaparinthatja. Az elkergetett ebek között akadt aztán nem is egy, amelyik,
                  különösen részegen, azzal kérkedett, hogy felesleges lett volna Katinkát elvenni,
                  aki nagyon akarja, megkaphatja a nélkül is, igaz, hogy csak rövid időre, egy-egy
                  vadász les vagy sétalovaglás erdei magányában.</p>
               <p>Jóhiszeműen feltételeztem, hogy mindez aljas, gyalázatos, lovagiatlan bosszúállás
                  csupán, a sikertelen próbálkozás miatt. Igaz, hogy Katinka, talán mivel anya
                  nélkül nőtt fel, félreeső udvarházban lakott a Mezőség valamelyik zugában s
                  könnyelmű apjának szokásait követte, férfimódra, teljesen ellentéte volt az
                  úgynevezett jól nevelt úri kisasszonyoknak. Gyűlölte az ál-szemérmet, a hazug
                  jómodort, a tettetett szerénykedést s ebben a körben szokatlan nyiltsággal,
                  természetességgel, sőt néha nyerseséggel beszélt mindenről, olyan dolgokról is,
                  amiket jámbor hajadonoknak sejteniük sem lenne szabad.</p>
               <p>Mivel azonban rengeteget olvasott és elég különösen, főként természettudományos
                  könyveket, reánézve magátólértetődővé lett a dolgokat nevükön nevezni s teljes
                  elfogulatlansággal beszélgetni az élet jelenségeiről. Az asszonyok és leányok
                  mindezekért féltek tőle, gyűlölték s irigyelték, a férfiak pedig reménykedve
                  kívánkoztak...</p>
               <p>Katinkának a férfiakkal szembeni magatartását egészen egyszerű indok magyarázta
                  számomra. Egyszerű, közismert és irodalmilag is számtalanszor felhasznált indok:
                  fejébevette, hogy csak a vagyonáért keringélnek körülötte s nem sajátmagáért.
                  Ezért volt bizalmatlan s egy-kettőre elutasító, sokszor bizonyára igazságtalanul
                  is. Sőt előttem azonnal világossá lett, hogy túlzásai, merész beszéde, elképesztő
                  szabadszájúsága, férfias szokásai mind csak védekezés az álcázott rablólovagok
                  ellen. Inkább vállalta az arcátlan pletykákat, mint azt, hogy „ostobának
                  bizonyítva, kibabráljanak vele”.</p>
               <p>Azt hiszem, hogy azok után, amiket hallottam róla, talán érthető, hogy
                  idegenkedve, húzódozva viselkedtem vele szemben, mikor Kövendiéknél bemutattak
                  neki. Először azon is csodálkoztam, hogy a szépségéről miért zengedeznek
                  rapszódiákat? A szép mértékét én Jankában láttam (persze abban a régi, néhai
                  Jankában, aki örökre eltűnt) s ez a koromfekete hajú és szemű, cigánybőrű,
                  villogófogú, sovány, ideges kígyó minden lehetett, csak szép nem.</p>
               <p>Ma is azt tartom, hogy társaságban, nők között nem volt szép. Szinte kellemetlenül
                  hatott közöttük. Nem volt közéjük való. Veszedelmes lénye csak akkor gyúlt ki és
                  hódított, ha egyedül volt, férfiak között. S széppé csak akkor változott igazán,
                  ha egyedül volt egy férfival. Sőt, amikor már csak a férfi álmaiban kísértett!</p>
               <p>Hogy Katinka miért szemelt ki magának éppen engem? Erre csak egy választ tudok
                  adni: mert látta, hogy kerülöm, igen, hogy félek tőle, hogy nem tetszik nekem és
                  egyáltalában nem pályázom a vagyonára.</p>
               <p>Ennek köszönhettem, hogy a társasjátékban engem hívott párjául, hogy velem
                  kísértette el magát esti sétáira, mikor a társaság eloszlott s őt „már halálra
                  izgatta ez az ostoba és hazug falka”. Alig volt közös gondolatunk. Életpályám,
                  tanulmányaim nem érdekelték, a politikát únta és semmibe vette. Gúnyosan
                  mondogatta, hogy az emberi állat hímje, nősténye mindent kitalál, csakhogy
                  alkalmat kapjon a szerelmi hódításra. Szerinte a politika a legnagyobb szerelmi
                  kerítő, főleg az asszonyok számára, akik csakis ezért avatkoznak bele. Állításait
                  természettudományos és orvosi érvekkel igazolta. Világnézete, életfelfogása
                  materiális volt. Az eszméken hahotázott. Mindjárt azonban nagy következetlenséggel
                  azt vitatta, hogy a gondolatra, művészetre igenis szükség van, de csak kivételes
                  férfi és asszony számára, hogy feldíszítsék ezekkel nászágyukat. A családi életet
                  az írigy végzet büntetésének nyilvánította, amely nem tűrheti a boldogságot s a
                  gyermek és a háztartás gondjaival ábrándíttatja ki egymásból a szerelmeseket és
                  kajánul örvend, ha sikerül meggyűlöltetnie velük egymást.</p>
               <p>Miért nem menekültem el tőle, miért nem hagytam ott, valamelyik külvárosi utca
                  sarkán, amelyek között bolyongani szeretett, miért hallgattam ezeket a romlott
                  mondatokat, vagy miért nem zúztam össze őket győzhetetlen, ideális
                  igazságokkal?</p>
               <p>Először is azért, mert üres szívemmel, alapjában véve céltalan életemmel kísértő,
                  áruló módon összecsengett ez a lázadó és mindent megvető szemlélet. Azután, mert
                  sohase láttam eddig ilyen leányt. Új volt, izgató, érdekes. Azért sem, mivel az
                  egész „barátkozás” amolyan hiábavaló, minden cél nélküli közjátéknak tűnt fel
                  előttem s lustán hagytam, hogy betöltse sivár időmet. Végre... mert nem tudom,
                  hogy miért maradtam mellette s miért lett napról napra nélkülözhetetlenebb
                  számomra, nem a beszéde, hanem a lénye, mint a méreg az ópiumszívónak.</p>
               <p>A választások lezajlása után hazakocsizott apjával az ismeretlen mezőségi zugba.
                  De nekem hagyott egy címet s megsúgta, hogy az apja szívesen meghív, ha néhány
                  napot náluk akarok tölteni, csak írjam meg, mikor vagyok szabad.</p>
               <p>Mihelyt nem láttam többé testi szemekkel, azonnal olyan szép lett számomra, hogy
                  beteggé tett az utána való esztelen, bolond, gonosz vágyakozás. Ó, ez egészen más
                  volt, mint a Janka iránti régi, tiszta, titkos, egyébként éppen olyan értelmetlen
                  szenvedélyem. Ez lázadó, féktelen, sötét gyötrődés volt. Valószínű, hogy a
                  koma-kör előtt sem maradtak titokban Katinkával való sétáink, noha senki soha nem
                  célzott rá, sőt gondosan kerülték a legtávolabbi jelzéseit is annak, hogy
                  észrevették. Legfennebb az lehetett volna gyanús előttem, hogy megkülönböztetett
                  gyöngédséggel bántak velem, mintha beteg volnék. Az is voltam, de még mennyire!
                  Csakhogy nem akartam sajnáltatni magamat senkitől.</p>
               <p>Az élet zajlott tovább, a kolozsvári országgyűlésen hatalmas szónoklatok dörögtek,
                  a Felséghez ékesnyelvezetű memorandumot vitt a díszes küldöttség, Erdély
                  úniójának elismeréséért. A szalonokban és tánctermekben, a kártyaszobákban és a
                  kocsmákban osztogatták az emberek egymásnak a jövendőbeli jó állásokat és
                  érvényesülési lehetőségeket...</p>
               <p>De azt hiszem, egész Erdélyben ketten kimaradtunk a további játékból.</p>
               <p>Én, aki őrjöngtem Katinkáért és Esztike, aki megátalkodott makacssággal olvasott
                  és tanult. S ha korholtam a túlzását, olyan szomorúan nézett reám ellentmondóan
                  huncutvágású szemeivel, mintha valami gaztetten ért volna.</p>
               <p>- Hagyja el, Áron bácsi, - sóhajtotta, visszabújva a könyvbe - nekem már csak ez
                  maradt!</p>
               <p>- Nekem még ez se! - gondoltam dühös, szerelmes keserűséggel.</p>
               <p>Két hónap következett, melyre mindíg úgy gondolok vissza, mint valami súlyos
                  betegségre, hagymázra, váltólázra, effélére, ami alatt az öntudat elborultan
                  szünetel s az ember nem felelős se az álmairól, se a tetteiről. Egyébként távol
                  áll tőlem az a szándék, hogy jobbnak tüntessem fel magamat ebben az írásban, mint
                  amilyen voltam s vállalom a kárhoztatásomat. A bűn bűn marad akkor is, ha a
                  megromlott emberi természet eredendő gyöngeségével indokoljuk. Nem mentségül,
                  csak magyarázatul szolgáljon tehát mindaz, amiért ebben a gonosz decemberben én is
                  elindultam, mint a tékozló fiú, eszményeimnek szülői házából, hogy lelki
                  örökrészemet elpazaroljam.</p>
               <p>Jankához tiszta, fészekrakó érzések fűztek s hogy elveszítettem őt, a családi élet
                  minden szép és szent álma megsemmisült... Felszabadult bennem a másik férfi-lény,
                  az önmagáért való. S az életem üres volt, készen és nyitva akármiféle női ördög
                  számára. Katinka megvető szavai a gyermekről és a családról s hiú célzása a
                  kiváltságos férfira és asszonyra, akiknek minden, a szellemiek is, csak a nászágy
                  cicomájául való: áruló módon igazolták bennem a céljavesztett ösztönt. Sokszor
                  gondoltam Gáborra: neki az efféle nem okozott lelki ütközést, minden aggály nélkül
                  széjjeltartotta élete alacsony és magas szintjét. De én a Prédikátor fajtájához
                  tartoztam, aki „elhatározá, hogy a boritalra adja az ő fejét”. Azaz egészen fejest
                  ugrik a mélységbe, testestől-lelkestől, hadd lássa: mit ér ez a világ?...</p>
               <p>Sokszor találkoztam életem folyamán olyanokkal, akik csak a cselekedeteket
                  tartották ítélhetőnek. Amíg a vágyból tett nem lett, addig olyan, mint a meg nem
                  született gyermek: nem élőlény, nem valóság. Képzeletben végigélt bűnök tehát nem
                  bűnök és nem jelentenek semmit!</p>
               <p>Én azonban ezt sohase tudtam magamra nézve elfogadni. A cselekvés az én számomra
                  csak esetlegesen bekövetkezhető lehetőség volt s általában keveset cselekedtem.
                  Belül éltem. Ezért rám nézve már az, ami képzeletben történt, éppen olyan
                  valóságos és ítéletes volt, mintha külsőképpen is végbevittem volna. Hogy aztán a
                  képzelődésből valóság lett egy időre, az a dolgot semmivel se tette rosszabbá...
                  Sőt, talán a cselekedet mindíg korlátoltabb és felületesebb marad, mint a
                  féknélküli képzelet...</p>
               <p>November végén, mikor már bolonddá gyötörtem magamat s úgyszólva
                  beszámíthatatlanná és hasznavehetetlenné lettem, megírtam Katinkának, hogy szabad
                  vagyok. Az is voltam, mert szabadságot kértem azzal, hogy Gerlédre akarok menni,
                  összeszedni magamat. Hogy beteg vagyok, azt a képemről elhitték s elengedtek
                  újévig. De január végéig maradtam Katinkánál, újabb hazug kérvény alapján. Az
                  apjával hármasban vadásztunk, kártyáztunk, ittunk is bizony, főleg az öreg Légeni,
                  aki esténként hamar elázott s nem törődött velünk. De Katinka különben is abszolút
                  úr volt felette s azt csinálta, amit akart. Örökre ott maradhattam volna, de
                  Katinka mellett családi boldogságról szó sem lehetett. Azt hiszem, ő maga is
                  belátta, hogy szerencsétlenek lennénk egymással. Megkönnyítette a dolgomat:
                  haragnélküli, józan elbocsátó szavakat talált... Kiégve, üres szívvel és magamat
                  vádolva hagytam el.</p>
               <p>Beteg dolog volt s rá is nyomta bélyegét arcomra... Vásárhelyre való visszatérésem
                  után néhány nap mulva, Esztike, mikor valamit magyaráznom kellett volna neki s
                  elrévedeztem, riadtan bámult reám s a kezemhez kapott:</p>
               <p>- Áron bácsi, maga beteg... lázas!... Áron bácsi, forduljon orvoshoz!</p>
               <p>Csak legyintettem s keserűen kacagtam rá... Az én egyetlen orvosom meghalt
                  számomra!...</p>
               <p>Lila is észrevette, hogy rossz bőrben vagyok s gonosz féreg rág a szívem
                  gyökerén.</p>
               <p>- Te, Áron, hova a csodába révedezel örökké? A szemed soha sincs itt és az eszed
                  se, úgy látom! Valami bajod van, lelkem? Nem ügyelsz az egészségedre!</p>
               <p>- Nem fontos, Lila néném!</p>
               <p>- Szégyelld magad! Ha tulajdon életeddel nem törődsz is, gondolj azokra, akik
                  szeretnek! Anyádra, testvéreidre... reánk!... Tudnod kell, hogy te vagy a
                  büszkeségünk, a reménységünk!</p>
               <p>Csodálkozva néztem reá s megzavarodott:</p>
               <p>- Bocsáss meg... Persze, mi jogon is? Hiszen te már nem reánk nézel...</p>
               <p>- Lila néném! - kiáltottam. - Miért kínoz már maga is? Mivel érdemeltem?</p>
               <p>- Nem, nem! - s a vállamra dőlt. - Igazad van, Áron! Éppen én... Mi... csak
                  bánatot okoztunk neked, tudom! S te jó vagy hozzánk, kitartasz mellettünk... De ha
                  valaha szerettél, Áron, annak emlékéért kérlek, gyógyíttasd magadat! Igazán,
                  nagyon betegnek látszol, lelkem!</p>
               <p>Végre már Bándi bácsi is észbe kapott. Éspedig, jellemzően, nem is egyenesen
                  rajtam látta meg a bajt, hanem az ütött szeget a fejébe, hogy Eszti - amint aztán
                  elmondta nekem - állandóan sirat, mintha meghaltam volna.</p>
               <p>Az öregúr bizonyos dolgokban gyors és tevékeny volt. Azonnal, itt is, cselekvésre
                  lendült. Szabó Samuhoz ment s vele főzték ki, hogy engem egyelőre el kell innen
                  lódítani. Ezt az összebeszélést én persze csak később tudtam meg.</p>
               <p>Akkor - február közepén - az történt, hogy Szabó Samu közölte velem: Kolozsvárra
                  kell mennem a professzorátus megbízásából, az országgyűlésen történő dolgok
                  megfigyelésére, amik a kollégyomot igen közelről érdeklik, a jövőt illetőleg.
                  Legalább négy hétig mindent nézzek, halljak és jegyezzek fel bizonyos szempontok
                  szerint...</p>
               <p>Nagyon alaposan kidolgozott tervet kaptam, ami teljesen igénybe fogja venni
                  időmet. De állandó jövés-menéssel, társaságba-járással lesz kapcsolatos, hát
                  biztosan fel is fog frissíteni, mondta Szabó bátyám. Nem jó örökké a nebulókkal
                  kínlódni, levegőtelen tanteremben, izé...</p>
               <p>Azt hiszem, nyomorult hazudozásaim dacára is mind tudták, hogy nem Gerléden voltam
                  s talán magát az igazságot is kifürkészték. Mert bár a látszat kedvéért Katinkától
                  jövet néhány napot Gerléden ődöngtem, édesanyám végtelenül aggodalmas szeme előtt,
                  nagyon is lehet, hogy már korábban elszivárgott közéjük valami hír. Én azonban nem
                  törődtem már semmivel. Közönyösen fogadtam ezt az intézkedést is.</p>
               <p>Így kerültem azután vagy öt hétre Kolozsvárra.</p>
               <p>Az országgyűlést illetőleg úgyszólván már elkésve. A császár még január elején
                  megengedte volt, hogy Erdély a negyvennyolcas törvények alapján képviselőket
                  válasszon és küldjön a pesti országgyűlésbe. Ez már az únió elismerésének
                  előlegezett formája lévén, a kolozsvári országgyűléssel ettől fogva nem sokat
                  törődtek az emberek. Csak formaságok és felszámoló bizottsági jelentések folytak
                  még, csendes részvétlenség mellett.</p>
               <p>Természetesen mindenkit a pesti országgyűlésbe bekerülendő képviselők
                  megválasztása érdekelt s a tavalyi alkotmányos hadjárat, még sokkal tarkább és
                  zajosabb jelenetek között, újult fel.</p>
               <p>De Kolozsvár azért mégis meggyógyított, dacára annak, hogy fontoskodó megbizatásom
                  értelmetlenné vált. A kincses városban akkor kezdett kibontakozni annak a gazdag
                  műveltségnek ősi gyökerekből megújuló szelleme, mely később olyan elragadóvá
                  tette. Megéreztem ennek az éltető léleknek friss szárnycsapásait azokban a
                  társaságokban, melyekbe Szabó Samu ajánlólevelei révén jutottam be.</p>
               <p>A kolozsvári művelt fiatalság tudományos, irodalmi és politikai érdeklődése
                  egészen más volt, mint a vásárhelyié. Öncélúbb, modernebb, szellemibb. Vásárhely
                  iránti szeretetem nem csökkent ugyan, de mégis rá kellett ébrednem, hogy ott az
                  élet kicsinyesebb s a legnagyobb dolgokat is valahogy a flekken-gőzön, a
                  vargabéles páráján és a borospohár gyöngyöző habján keresztül látják és ítélik meg
                  az emberek.</p>
               <p>Mindenesetre jól esett megfürdetni lelkemet a kolozsvári üdítő lélekhullámokban s
                  mikor visszatértem Vásárhelyre, úgy éreztem, hogy sikerült túlélnem egy súlyos
                  fertőző betegséget, ami szívbénulással fenyegetett.</p>
               
            </div>
            <div type="chapter">
               <head>26.</head>
               <p>Azt a két évet, ami alatt én Vásárhelyt osztálytanítóskodtam, Gábor külföldön
                  töltötte Utrechtben folytatta tanulmányait, de egy félévet Tübingenben is
                  hallgatott. Az első évben ritkán írt és röviden, csak éppen jelezte, hogy jól van
                  és sokat tanul. 1867 januárjától kezdve azonban sűrűbben jöttek a levelek. Ennek
                  oka az volt, hogy végre őt is erősen kezdték izgatni a végleges fordulóhoz
                  érkezett itthoni politikai ügyek, a februárban elismert únió, az Andrássy-kormány
                  kinevezése és a kiegyezés. Amint írta, még a régi Magyarországból ment ki s íme,
                  egy újba fog visszaérkezni majd, amelyben minden más lesz. Erről az újról és
                  másról igen érdekes próféciákat villantott meg.</p>
               <p>Kritikus természetéhez híven azokat a veszedelmeket kémlelte, amelyek a
                  felszabadulás örömmámora alól fognak a magyar jövendőre törni, ha a fiatal
                  nemzedék nevelése által meg nem találjuk az ellenük alkalmas fegyvereket.</p>
               <p>Hollandiában felnyílt a szeme olyan igazságokra, melyeket itthon nem látnak s nem
                  értékelnek az emberek. Így például attól félt, hogy a közéletből kiszorított,
                  elnyomott magyarság legjava most majd egészen a politikai és hivatalnoki
                  érvényesülésre fogja vetni magát, elszakad a földtől s ősi szokás szerint megveti
                  az ipart és kereskedelmet. Ebből pedig biztosan az fog következni, hogy az
                  uralkodás látszata mögött idegen faj és szellem kaparintja kezébe a gazdasági
                  hatalmat, ami egy idő mulva végzetessé válhat ránknézve. A társadalmi különbségek
                  és ellentétek s a nemzetiségi problémák meg nem oldott nehézségei s várható
                  látszatmegoldásai ismét csak erősen nyugtalanították s különös, távoli viharok
                  sejtelmeivel töltötték el. Bizonyára külföldi újságok, könyvek, tapasztalatok
                  hatása alatt, messziről és kívülről jutott olyan gondolatokra, melyek nekem még
                  teljesen idegenül és megvallom, súlytalanul hangzottak. Sőt rosszul is estek.
                  Mert ennek a nagy esztendőnek boldog tavaszán ünneprontásnak éreztem ezeket a
                  hideg, kétkedő, fölényes bírálatokat. Gábor a kiegyezésben felesleges és káros
                  megalkuvásokat látott, valószínűleg tübingeni német vélemények hatása alatt.
                  Szerinte Ausztria annyira kutyaszorítóba került, hogy sokkal többet és ránk nézve
                  sokkal értékesebbet is hamar adott volna, ha nem hagyjuk magunkat becsapatni s nem
                  becsüljük túl a látszatokat. Magyarország nemcsak megmentette régi zsarnokát, írta
                  Gábor, hanem nagyhatalommá tette, a maga alárendelése által. Katonailag,
                  pénzügyileg, külügyileg az osztrák fog érvényesülni s mi csak szolgái leszünk. Így
                  látják ezt a hollandokon és poroszokon kívül az angolok és olaszok is. Másik és
                  belsőleg még nagyobb baj, hogy mi, mint őstermelő, mezőgazdasági ország, Ausztria
                  iparát fogjuk kiszolgálni s az ipari ország voltaképpen gyarmattá fog alázni, ami
                  annál könnyebb lesz neki, mert a magyar amúgy sem képes megbecsülni az ipart.
                  Voltak aztán olyan félelmei is, amelyek arra vonatkoztak, hogy a magyar szellemi
                  élet szintén idegenek érvényesülési és hatalmi tervévé válhat, mert attól lehet
                  félteni, hogy az elkövetkező, külsőleg szabad és soklehetőségű időszakban a
                  divatos idegen elméletek meghonosítása fogja érdekelni a kultúra irányítóit és
                  munkásait.</p>
               <p>Én mindíg tiszteltem és csodáltam Gábor eszét. De most mégis úgy éreztem, hogy
                  nagy átok ez rajta: nem hagyja ujjongani a várva várt csodán, hogy Magyarország és
                  Erdély végre újra egy s független, hogy megifjodva lendíti hatalmas szárnyait a
                  kinyílt boldog egek felé! Igaz, ő nem volt itt velünk, ebben a mámorító tavaszban
                  s távolról nézte, idegen szemeken át, a dolgokat. Hiszen mindazok, amikről levelei
                  szóltak, esetleg csakugyan valóra válhatnak, feltéve, hogy a magyar nemzet
                  vezérei és műveltjei valamennyien elveszítik a fejüket s boldog hiszékenységgel
                  becsapatják magukat. De erre még gondolni is indokolatlan pesszimizmus volna!</p>
               <p>Csak akkor kezdtem magam is egy kicsit meghökkenni, mikor Bándi bácsi elemlegette
                  nekem Kossuthnak bizonyos leveleit, melyek a kiegyezésre vonatkozólag erdélyi
                  urakhoz is érkeztek s amelyeket azoktól felolvasni hallott. Mert ezekben a
                  levelekben ugyanazok a gondolatok jutottak kifejezésre, mint amiket Gábor is
                  feszegetett. Különösen megdöbbentően hangzottak a nemzetiségekről szóló sötét
                  jóslatok, azoknak ellenünk való felhasználására vonatkozólag a jövendőben...</p>
               <p>De Bándi bácsival mégis abban egyeztünk meg, hogy akár igazak ezek a gondolatok,
                  akárcsak rémlátások, most időt és alkalmat nyertünk arra, hogy kifejthessük az
                  Isten által nekünk adott erőket a magyar haza felvirágoztatására, ki-ki azon a
                  helyen, ahova állíttatott. S Bándi bácsi ebben dicső szerepét látta a papoknak,
                  tanároknak, tanítóknak, akik a nép s az ifjúság nevelői, tehát a jövendő
                  legfontosabb munkásai lesznek a most következendő időkben.</p>
               <p>Ezt megírván Gábornak, csakhamar válaszolta, hogy az igazi szabadság és demokrácia
                  csodálatos földjén, Hollandiában őt sem azért rohanták meg azok a gondolatok,
                  hogy fölényeskedjék, okvetetlenkedjék vagy desperáljon, hanem éppen azért, hogy
                  tehetsége szerint felkészüljön a harcra, népünkért és ifjúságunkért.</p>
               <p>A maga részéről már határozott is, hogy a papság helyes és modern képzésére fogja
                  szentelni minden erejét, mert csakis egy művelt és céltudatos papság lesz képes a
                  magyar népet felemelni hivatásának magaslatára.</p>
               <p>Ezután több levélben írt arról a gazdag és meglepő tudományosságról, melyet
                  különösen Tübingenben ismert meg és sajátított el s amelyről eddig éppen azért nem
                  akart firkálni, mert még nem mondhatta teljesen a magáénak.</p>
               <p>„Enyeden fogalmunk sem lehetett erről a kincsesbányáról! - hangzott levelének
                  befejezése. - A modern vallástudomány, a nagyszerű bibliai kritika, a keresztyén
                  eszmevilág filozófiai értelmezése új korszakot nyitott meg a papi hivatás előtt s
                  a mi dolgunk lesz ezt otthon, magyarul és magyar módon gyümölcsöztetni.” Még egy
                  évig künn akar maradni és azt szeretné, hogy ezt az évet én is künn töltsem vele,
                  Hollandiában. Már be is ajánlott a Stipendium Bernhardinum kuratóriumának s biztos
                  benne, hogyha megpályázom, meg is fogom nyerni ezt a nagy ösztöndíjat. Mindjárt
                  csatolta is a kérvény mintáját, utasított a mellékletekre és ajánlólevelekre s az
                  egész eljárásra vonatkozólag.</p>
               <p>Bándi bácsival, Szabó Samu bátyámmal történt tanácskozás után rá is szántam magam,
                  hogy elküldjem pályázatomat. Mindjárt megjegyzem, hogy egyáltalán nem vágytam
                  külföldre menni. A messzi világ nem érdekelt engem. Azonban beláttam, hogy ez
                  feltétele a tanári állás elnyerésének, valamelyik kollégyomunkban s úgy vettem,
                  mint elkerülhetetlent.</p>
               <p>Az enyedi professzorátus érdememen felüli ajánlást tett s a vásárhelyi kollégyom
                  levele sem szűkölködött megszégyenítő dícséretekben.</p>
               <p>Nagyot szusszantam, mikor az egész paksamétát a posta gondjaira bíztam s titokban
                  kicsit reménykedtem, hogy az ösztöndíjat talán mégis másnak fogják adni. Akkor
                  falusi pap leszek s boldog ember is, talán...</p>
               <p>Ebben a második évben is folytattuk, még fokozottabban, társasági életünket,
                  melynek központja továbbra is a Kövendi-ház maradt, ahonnan két szép lányt is
                  elvittek farsang után a szerencsés pályázók, de még mindíg maradt elég. Hogy is
                  történt, nem tudnám megmondani, mert túl sokat figyeltem befelé, a saját lassan
                  hegedő sebeimre, de egyszer csak ámulva ébredtem rá, hogy a vásárhelyi ifjúság
                  társas életének központjába egy olyan lány került, akiről ezt soha de soha nem
                  gondoltam volna. Csak tátottam a számat s meregettem a szemeimet, mikor a
                  fiatalemberek arról áradoztak, hogy ő a legszellemesebb és legműveltebb lány
                  Vásárhelyt és hogy akármilyen szerényen öltözködik és beszél, mégis igazi úri
                  ízlésre vall minden rajta s ritka szívre és észre és hogy... különös, de
                  lassanként mindenki rájött már: szép is... Igen, nagyon bájos azzal a gyöngéd,
                  őziketermetével, bágyadt szőkehajának hatalmas terhe alatt szinte félti az ember
                  fínom fejét és nyakát... s a szeme, na, a szeme éppen gyönyörű... az a kicsit
                  szomorú és mégis rejtetten mosolygó kéksége s a furcsa, ferde vágása!</p>
               <p>Ezeket főleg Kövendi Józsika, továbbá a Szabó-ikrek, Farkas és Sándor zengedezték,
                  három kölyök-ember, bölcsészek, mind fülig szerelmesen.</p>
               <p>De ha ők ifjonti módon rajongtak is, az idősebbek igazat adtak nekik a lényeget
                  illetőleg. Különösen Abodi Mihály segédlelkész, tudós, komoly, igen szép, szomorú
                  tekintetű fiatalember, aki tavaly került ide és a szónoklatainak az egész város,
                  de főleg a fiatal hölgyek rabjaivá lettek. Abodi tiszteletes úr szintén szerelmes
                  volt, mégpedig komolyan, férfi módra, ebbe a csodamódon központba került lányba,
                  akit különben Bándi Esztikének hívtak.</p>
               <p>A könyvtár és Esztike kölcsönösen segítették egymást. A könyvtár kincseinek
                  legjavával igazán bámulatosan gazdagította és formálta a lányka szellemét s hogy
                  ebben nekem is, mint tanácsadónak és oktatónak, részem volt, semmit se von le az ő
                  eddig szerényen rejlő, Janka mögött hallgatagon várakozó, született lelki
                  kiválóságából. De Esztike is hasznára vált a könyvtárnak: ifjú lelkészek,
                  osztálytanítók, diákok rohamosan kedvet kaptak a könyvkölcsönzésre, olvasásra,
                  tanulásra, főleg pedig arra, hogy minél részletesebben és alaposabban beszéljék
                  meg vele, amit profitáltak. Sokszor egész csődület volt a szobában s kialakult a
                  törzsvendégek kara, akik naponkint úgy jártak ide, mint valami irodalmi szalonba.
                  Esztike kedves volt hozzájuk, de szigorú: a tagdíjakat irgalmatlanul behajtotta, a
                  könyvek pontos és sértetlen visszaszolgáltatását pedig keményen ellenőrizte s
                  egy-két eset után, mikor a rendetlent megfosztotta a további kölcsönzéstől s
                  néhány napra ki is tiltotta a társaságból, olyan példás rend kerekedett itt,
                  amilyenre aligha volt eset valaha, könyvtárhasználatban.</p>
               <p>Tisztában volt vele a kis huncut, hogy tudományszomjas vendégeinek túlnyomó
                  többsége elsősorban érette tapossa a Bándi-ház küszöbét. Különösen mulattatta a
                  Kövendi Józsika és a Szabók, meg néhány gyermekifjú rajongó udvarlása, amiről
                  kacagó szemekkel szokott előttem is célzásokat tenni.</p>
               <p>- Képzelje, Áron bácsi, - újságolta egyszer - Szabó Sándorka verset írt hozzám,
                  melyben Vásárhely Minervájának tisztel! Nem gondolja, hogy a dicső istennő
                  megharagszik érte s még dögvészt bocsát reánk és a városra?</p>
               <p>Máskor említette, hogy Kövendi Józsika, verset írni nem tudván, kereken száz lírai
                  költeményt tanult meg a tiszteletére s jelentkezett, hogy egyvégtében elszavalja
                  valamennyit! Szabó Farkas, kissé nagyképű lévén, a görög és latin költészet
                  gyöngyeivel óhajt hasonló módon hódolni!</p>
               <p>Ezt a Farkast különösen szerette ugratni Esztike. A Szabó-ikrek alacsonytermetű,
                  madárképű fiúk voltak, apró fekete szemeik is úgy villogtak, mint a cinegéké. De
                  Farkas egy hüvelyknyivel magasabbra sikerült és egy órával idősebb is lévén
                  „öccsénél”, szerfelett büszkén hordozta fejét s nagy önérzettel nézett fel
                  Esztikére, akinek csak a válláig ért. Mind a ketten papi pályára készültek, de
                  Farkas Budapestre szándékozott menni, mivel szerinte Erdély és Enyed „elmaradt
                  zugok” a modern világban. Sándor ellenben megelégszik Enyeddel is, aminek nagy
                  előnye, hogy közelebb van Vásárhelyhez és ezáltal „valakihez”. A két fiú között
                  ádáz, bár titkolt párviadal folyt Esztike felett. Ő azonban jól látta ezt s
                  kitűnően mulatott rajta. Látszólagos hajlandóságát Sándornak ajándékozta, hogy
                  bosszantsa vele a pulykakakas „bátyját”. Sándornak például joga volt segíteni a
                  könyveknek a polcokról való leemelésében, illetve a behozottak helyretételében.
                  Olyan kegy, melyről Farkas nem is álmodhatott. Igaz, hogy ezt Esztike, gúnyosan,
                  avval indokolta: Farkas máris olyan, mint egy budapesti világfi és így nem
                  sértheti meg efféle szolgai megbízatásokkal... Sándorka viszont csak szegény
                  enyedi teológus és aztán valószínűleg egyszerű falusi pap lesz, így hát sokkal
                  jobban illik, ha ő segít a jámbor tanítólánynak...</p>
               <p>Láttam, hallottam ezeket, mulattam is rajta. Esztike is félig gyermek még,
                  gondoltam s talál hozzá, hogy hancúrozzék ezekkel a kölykökkel. Közben talán arra
                  is felfigyeltem néha, hogy a lányka folyton csinosabb és kedvesebb. De hogy
                  nagylány lett s komolyan, sőt legkomolyabban vett hölgytagja az úri fiatalság
                  társadalmának, azt bizony csak jókésőre vettem észre és főleg Abodi Mihály
                  szeméből, magatartásából, ahogy izzó, mély szenvedéllyel sugározta Esztire a
                  szívét. Ahogy aztán ezt megértettem, egyszerre, varázsütésre megtelt a levegő
                  körülöttem Esztike dícséretével. Szinte ijedten csodálkoztam most már reá, mint
                  akinek káprázó szemei előtt tündér ugrik ki a kolduslányka ruháiból.</p>
               <p>Abodi Mihályt Bándi bácsi határozottan szívesen látta a háznál s megvallom, nekem
                  is nagyon tetszett ez a fiatalember. Nemcsak igen jó megjelenésű ifjú volt, hanem
                  komoly, széptehetségű és jószándékú is. Mi ketten tehát pártoltuk magunkban az
                  ügyét s szívesen láttuk volna, ha Eszti felébred már a könyvekből s meglátja a
                  valóságot. Szó sincs róla, másképpen bánt vele, mint a gyermekifjakkal, akikkel
                  csak játszadozott. A komoly embert ő is teljes komolysággal értékelte. Néhányszor
                  tanúja voltam a beszélgetésüknek. Nagyon magasan jártak, csupa eszmében lebegve.
                  Éppen ez nem tetszett nekem. Esztinek ez a komoly fennköltsége, ahogy Abodival
                  beszélt.</p>
               <p>Gondoltam, segítek kicsit. S egyszer, ahogy Abodi távozott, dícsérni kezdtem,
                  milyen derék, tehetséges, ideális lelkületű ember s milyen szép jövő várhat reá,
                  különösen, ha hozzá méltó feleséget kap, olyat, aki szellemileg is képes társa
                  lenni...</p>
               <p>Eszti nyugodtan nézett a szemem közé és helyeselt.</p>
               <p>- Igazán nagyon derék ember! - mondta. - Megérdemelné!...</p>
               <p>Aztán hátatfordított s a könyvek között kezdett keresgélni.</p>
               <p>- Bizonyosan észrevetted, - szóltam utána - hogy... Persze, hiszen a lányok rögtön
                  tisztában vannak ezzel...</p>
               <p>Nem fordult meg, úgy válaszolt, kicsit fátyolos hangon:</p>
               <p>- Nagyon sajnálom, Áron bácsi... Higgye el, nagyra becsülöm... Remélem is, hogy
                  talál méltóbbat...</p>
               <p>- Én... én... azt hiszem... azt merném tanácsolni...</p>
               <p>Hirtelen nagy robajjal földre zuhant egy fóliáns Eszti kezei közül.</p>
               <p>Odaugrottam, felvettem s vissza akartam adni neki.</p>
               <p>Iszonyúan reszkettek a kezei s az arca falfehér.</p>
               <p>- Nem bírom! - suttogta vonagló szájjal. S kiszédelgett a szobából, mialatt én a
                  nehéz könyvet helyére tettem.</p>
               <p>Ejnye, ejnye! - gondoltam. - Be kár, hogy nem viszonozza!... Azonban a türelem
                  rózsát terem. Abodi tud uralkodni magán, tud várni... Olyannak látom... S Esztike
                  máris nagyra becsüli, nó!...</p>
               <p>Csak Lila volt határozottan hideg, sőt visszautasító Abodival szemben. Ezt sehogy
                  sem értettem. Gergely esetében volt oka rá, a maga szemszöge szerint... S ez
                  Jankával szemben is érthetőbb volt... De egy derék pappal szemben! Egy ilyen
                  mindenképpen hozzájuk s Esztihez illő fiatalembert elriasztani!</p>
               <p>Addig tépelődtem ezen, hogy gyanú és vád ébredt bennem szegény Lila ellen. Irigyel
                  ez, úgy látszik, minden boldogságot!... Ezt a szegény kicsi Esztit se tudja
                  önzetlenül szeretni! Pedig nem Janka ez, akinek ragyogása fájjon neki!</p>
               <p>Bosszankodásomban elhatároztam, hogy szólok neki. Elvégre nem teheti tönkre a húga
                  jövőjét! Ha tán Eszti nem is szereti még Abodit, elő kellene segítenie Lilának,
                  hogy közelebb jussanak egymáshoz... Hiszen anyahelyettes! És különben is, mi lesz,
                  ha ezután Eszti szeret meg valakit s Lila ahhoz is ilyen jégcsap lesz? Mert itt
                  nemcsak Abodiról van szó, hanem bárkiről, aki a Bándi-házban keresi a
                  boldogságát!</p>
               <p>Sikerült is egyszer különkapnom Lilát, a gazdasági udvarban, ahol egy szakajtóból
                  szórta a szemet a baromfi elé.</p>
               <p>Előadtam neki, hogy látásom szerint Abodi szereti Esztit és feleségül akarná
                  venni. Elmondtam, hogy mit tartok róla. S kértem, hogy segítsen neki, a
                  magatartásával bátorítsa... És Esztit is igyekezzék kicsit meggyőzni... Ritkán ad
                  a jószerencse ilyen embert... S mi, akik szeretjük Esztit...</p>
               <p>Lila úgy nézett rám, mint valami tetten ért gyilkosra. Arcát furcsa, egészségtelen
                  pirosság öntötte el. Aztán földhözvágta a szakajtót s a karicsáló, verekedő
                  majorság pokoli lármájában csípőretette a kezeit, úgy kiáltott rám:</p>
               <p>- Mi, akik szeretjük? Én, én, igen! - Hirtelen leeresztette karjait, a földre
                  nézett s csendesre tikkadva szólt: - Nagyon kérlek, Áron, ne érts félre... És
                  bocsáss meg... de most sürgős dolgom van!</p>
               <p>S teljes önfeledtséggel otthagyva a felborult szakajtót a részegen zabáló s
                  egymást vagdosó tyúktábor zsákmányául, elsivított a házba.</p>
               <p>Az a nagy majális, amelyet 1867 május végén rendeztek az Elbában, a Maros ágai
                  közt, most már terebélyes fákkal és szép virágágyakkal, gyeptáblákkal ékes
                  mulatóhelyen, igen emlékezetes maradt számomra. A város társadalma a kiegyezést,
                  a szabadságot ünnepelte. Tulajdonképpen ez volt az új világ örömére tartott első
                  nagy népünnepély Vásárhelyt. Hazafias szónoklatokkal, szavalatokkal, énekkarokkal
                  és allegórikus élőképpel kezdődött, tánccal folytatódott, nagy dinom-dánom közben
                  és aztán egy szörnyű felhőszakadásos viharral ért véget.</p>
               <p>Erre a majálisra Jankáék is bejöttek a városba. Hárman: ő, a férje és a tizedik
                  hónapban levő kisfiuk, Gergelyke. Férjuram a választásokban és egyéb politikai
                  akciókban kifejtett buzgalmáért most várta a hatalmasságok által megígért bírói
                  kinevezését Ebesre, a törvényszékhez. Az értesítés már a zsebében volt, hogy a
                  miniszter aláírása már megtörtént, most csak az adminisztrációs út van még hátra,
                  amin le kell futnia a dicső iratnak. Gergely feketén ragyogott a büszkeségtől,
                  mintha kisubickolták volna a képét. Öröme kétszeres, mert az előkelő úri állás
                  éppen az örmény katolikusság egyik legvirágzóbb gócpontjába helyezi őt, ahol
                  lelkileg is otthon lesz. Ezzel már csak apai boldogsága versenyezhet...</p>
               <p>Kitágult, csillogó szemekkel gyönyörködik Gergelykében és hosszú, lelkes
                  szónoklatokat intéz hozzá, amiket a kisded merengő komolysággal hallgat, pici
                  száját titokzatos, ki nem mondott szavakra illegetve.</p>
               <p>Gyönyörű gyermek Gergelyke. Fekete, kondor haja, bőrének bársonyos sötétsége apai
                  örökség, de ellentmondóan nagy, kicsit szomorú kék szemei és arcvonásai az
                  anyjától valók. Édes bizalommal símul Janka keblére, gömbölyű karocskáival átfogva
                  lehajtott nyakát. Janka szépséges anya és nagyon komoly. Látszik, hogy ez a
                  kicsike egész lelkét lefoglalja, betölti. Ha beszélget is, a szeme folyton csak
                  rajta van.</p>
               <p>Egészen elfogulatlanul váltunk kedves szavakat egymással. Hiszen ő már nem az én
                  régi Jankám, csak kedves ismerősöm és barátnőm s ő is csak jó barátját látja
                  bennem. Beszélgetés közben alig találkozik a tekintetünk. A gyermekre nézünk
                  leginkább és kicsi élete csodáiról folyik a szó köztünk.</p>
               <p>Most már, hogy Gergelyke minden idejét leköti, nem szívesen szánta rá magát a mai
                  szereplésre. Igazán, itt volna az ideje, hogy abbahagyja az efféléket. Csak éppen
                  a nagy nemzeti örömre tekintettel vette rá magát, a rendezőbizottság kitartó
                  unszolására, hogy a mai ünnepélyen még szavaljon... és igen, hogy az élőképben is
                  szerepeljen... Ő fogja ugyanis megszemélyesíteni a multat, a gyászbanülő, rab
                  Hungáriát...</p>
               <p>Annak azonban szívből örvend, hogy a fölszabadult, ifjú Hungária az élőképben
                  éppen Esztike lesz.</p>
               <p>Ez tény... Az egész ifjúság, mégpedig a lányok is, ami elég nagy csoda,
                  egyhangúlag estek rá Esztire, hogy vállalja ezt a szerepet... Ő persze szabódott,
                  menekült, tiltakozott, de hiába... Végre is azért adta meg magát, mert Jankával
                  szerepelhet. Ez nagyon büszkévé és boldoggá tette, noha titokban bizonyosan nem
                  tartotta magát méltónak erre a kitüntetésre s félt, hogy Janka szépséges
                  Hungáriája mellett éppen a fölszabadulót ő csak igen nyomorultul tudhatja
                  ábrázolni.</p>
               <p>Az ünnepély azonban nagyszerűen sikerült. Eltekintve a hatalmas szónoklatoktól és
                  egyebektől, Janka soha még ilyen gyönyörűen nem szavalt. Az volt a benyomásom,
                  hogy csakugyan búcsúfelléptének szánta s feledhetetlenné akarta tenni bámulói
                  számára ezt a mai remeklését. Kitűnő érzékkel is válogatta össze a verseket,
                  melyeknek előadása során feltámadtak lelkünkben a hősi harc, a gyászos leveretés,
                  a sötét elnyomatás, a jobb jövőben való reménykedés és végül a boldog
                  hajnalhasadás mélyen átélt érzelmei. Az Elbát sírás, lelkesedés és tapsorkán
                  zúgatta meg.</p>
               <p>Az élőképet egy külön erre a célra emelt sátorban mutatták be. Két csoportból
                  állott, a levert és felszabadult Magyarország alakja körül.</p>
               <p>Janka, mint az elsőnek megszemélyesítője, roskadtan ült egy tört oszlop alatt,
                  összeláncolt kezekkel, fekete gyászos magyar köntösben s ahogy egy halott honvéd
                  teteme fölé hajolt csüggedt arcával, aranyhaja kuszáltan omlott szét vállain.
                  Mögötte, az oszlopnak döntve, a meghasadt magyar címer s a porban a szentkorona.
                  Természetesen körülötte ott keseregtek az özvegyek, árvák, búsúló parasztok és
                  juhászok s minden más szükségesek. Kissé magasabban két lecsüggedt szárnyú kesergő
                  angyal takarta el szemeit az oszlop jobb és bal oldalán.</p>
               <p>Eszti ellenben a másik csoportban, kinyúlva, sudáran állt, a kiépült oszlop
                  tetején tündöklő szent koronára s alatta a sértetlen országcímerre mutatva
                  meztelen rózsaszínű karjával, melyről a habfehér selyem vállára omlott vissza.
                  Magasratornyozott haját gyöngyös diadém fogta össze, balkezével Szent István
                  pallosát tartotta maga előtt, hegyével a földben. Lábai előtt széttört bilincsek
                  hevertek. Körülötte boldog anyák emelték feléje kisdedeiket, a parasztok és
                  juhászok vigyorogtak s a két angyal kifeszített szárnyakkal mosolygott a csoport
                  fölött.</p>
               <p>Az élőképnek leírhatatlan hatása volt, úgyhogy ötször-hatszor is újra fel kellett
                  húzni a függönyt. Ez megzavarta a második csoportban szereplő kisdedeket, úgyhogy
                  rugdalózni és ordítani kezdtek az anyák karjaiban. Azonban ez csak növelte a
                  közönség őrjöngő tetszését és a győzelmi pálmát Eszti csoportjának biztosította.
                  Igaz, hogy ez mindenképpen előnyösebb helyzetben is volt ragyogó színeivel a Janka
                  gyászköre fölött, de magam is úgy találtam, hogy Esztire rá se lehetett ismerni,
                  olyan magasztos volt diadalmas szerepében.</p>
               <p>Janka azonban nemesszívű testvér lévén, átöltözés után boldogan csókolta össze
                  Esztit s maga dícsérte legforróbban.</p>
               <p>Ezekután megkezdődött az evés-ivás és a tánc várva-várt tombolása. Magam is
                  fordultam egyet-kettőt, előbb Jankával, azután Esztivel.</p>
               <p>Táncközben megmondtam Jankának, hogy igazán büszke vagyok, amiért én szerettettem
                  meg vele valamikor a verseket s hogy most hallhattam eddigi élete legszebb
                  szereplését, az boldoggá tesz!</p>
               <p>- Nem, Áron! - mosolygott komolyan - én semmiképpen nem tehetlek boldoggá téged.
                  Én csak bánatot okoztam neked örökké... De, Áron, azt szeretném, igazán, szívből,
                  ha másvalaki boldoggá tehetne téged! Bárcsak akarnád... te is!...</p>
               <p>Mielőtt valamit mondhattam volna, elkérték tőlem s tovaröpült a tánc
                  forgatagában.</p>
               <p>- Ó, Áron bácsi!... Igazán jó voltam?... - piruldozott Esztike a karjaim közt,
                  mikor keringésünkben őt is megdícsértem.</p>
               <p>- Nagyszerű voltál, Eszti! Nagyszerű!...</p>
               <p>A szemembe pillantott felragyogó tekintettel s mintha megszédült volna, egy
                  pillanatra szinte odaomlott a mellemre.</p>
               <p>- Csak nem vagy rosszul? - állottam meg hirtelen, megriadva.</p>
               <p>- Nem... Ó, nem!... Köszönöm, Áron bácsi!...</p>
               <p>Helyére vezettem. Kövendiné mellé, akinek védnöksége alá tartozott. Már messziről
                  láttam, hogy az üres szék mögött, a vigadó felzöldágazott deszkafalához
                  támaszkodva Abodi Mihály vár reá. Tekintetem találkozott mély, szomorú
                  szemével.</p>
               <p>Már estefelé megfigyeltem, hogy a muzsika zengésén olykor távoli, tompa
                  mennydörgés robajlik át. Később a villámlás is föl-fölcikázott, a fák sűrű
                  lombjain keresztül. A vihar azonban csak éjfél körül tört ki.</p>
               <p>Még szerencse, hogy a gyermekeket és a serdülő ifjúságot tíz órakor hazavitték s a
                  tengernyi ünneplő nép öregebbje, óvatosabbja szintén visszaszéledt a városba. Így
                  is éppen elég sokan szorultunk be a Vigadó tánctermébe és étkezőjébe, mikor
                  egyszerre alázúdult a fekete magasságból a felhőszakadás áradata, félelmes
                  villámcsapások harsonájával.</p>
               <p>A nők között eszeveszett, sikoltozó pánik tört ki, a zene elhallgatott, az egész
                  bálozó tömeg összetódult, mint a halálrarémült birkanyáj.</p>
               <p>A férfiak csitították táncosnőiket, erőltetett hangon tréfáltak, igyekeztek őket
                  megnyugtatni és bátorítani, de a haragvó ég olyanokat ordított közbe villámló
                  szemmel, hogy a legkeményebb szív is elszorult s minden hang megfagyott tőle.</p>
               <p>Kísérteties volt ez az elnémulás idebent, miközben fejünk felett szilajon paskolta
                  a fedelet az omló zápor s odakünn reccsenve törtek derékba s döndülve vágódtak el
                  a szélvésztől ostromolt fák. És villámlott, csattogott szakadatlanul az Isten
                  haragja.</p>
               <p>Janka, Esztike, én és Abodi egymás mellett szorongtunk a terem falához szorítva.
                  Gergely még vacsora után üzenetet kapott a városból, hogy sürgősen menjen be,
                  valami hivatalos dologban. Azzal távozott, hogy ha lehet, Janka után jön, de ha
                  késne, kísérjem haza az anyát, ne hagyja a kicsit túlsokáig magára. S mikor ezt
                  mondta, láttam, hogy meg akart tisztelni a bizalmával, nagylelkűen. Elég
                  igazságtalanul, jött, hogy leköpjem. De csak azt mondtam: természetes! Mert hát az
                  is volt, a Gergely minden ostoba szemjátéka nélkül is.</p>
               <p>Most azonban ugyancsak komollyá vált a megbizatásom.</p>
               <p>Az orkán és a zápor nemhogy szűnt volna, sőt percenként erősbödött. A
                  zsindelyfedél résein keresztül kezdett becsorogni a víz. Most már ezért kezdtek
                  sikoltozni a szép ruháikat féltő lányok s az új ijedelemben szinte elfeledkeztek
                  magáról a viharról. A gerendákból és deszkákból rótt építmény eresztékei
                  félelmetesen recsegtek.</p>
               <p>Abodi felnézett, majd reám:</p>
               <p>- Jobb volna kimenni innét! - mormogta.</p>
               <p>Mások is vélekedtek így. Néhány férfi csakugyan ki is dugta fejét a viharba
                  ablakon, ajtón. De abban a pillanatban csuromvizesen, prüszkölve kapták
                  vissza.</p>
               <p>- Lehetetlen! - bugyborékolták. - Tisztára özönvíz! Leverne a lábunkról!</p>
               <p>Hogy mindez mennyi ideig tartott? A pillanatok órákká nőttek ebben a fülledt
                  szorongásban. Pedig mikor az órára pillantottam, meglepetve láttam, hogy nem telt
                  el egy óra sem, mióta a vihar kitört. Ugyanekkor egyszerre, mintegy vezényszóra,
                  mindenkinek feszülten fordult a feje ugyanabba az irányba... Bömbölő zúgás... nem,
                  nem az esőé!... Ez a kiáradt Maros harsogása!... A zápor sűrű függönye mögül,
                  messziről szörnyű recsegés, ropogás, zuhanás... Mire átvillant a fejemen, hogy mi
                  ez, valaki már el is ordította, ostobán:</p>
               <p>- A híd! A Maros elsodorta a hidat!</p>
               <p>Egyetlen fahíd vezetett az Elbába. Egyébként csak csónakon lehetett idejutni. A
                  szerelmesek kedvenc szórakozása volt ez a csónakosdi... De most a hidat elvitte az
                  ár s hol vannak a csónakok? És ki merne velük nekivágni?</p>
               <p>Nem is próbálom leírni a hatást, amit ez a felismerés keltett. Az emberi méltóság
                  hamar levedlik, ha az életösztön veszélyt érez. S a józan ész is egy-kettőre
                  kialszik, mint a gyufa lángja, amire ráfúttak. Furcsa volt, de egész csomó férfi,
                  nő egyszeriben az ajtónak rohant, egymást taposva, mikor az az ordítás elhangzott.
                  Mintha az elsodort híd után akartak volna futni. Úgy tódultak ki a viharba,
                  jajveszékelve, káromkodva, visítva, mint az őrültek. A teremben tán százan sem
                  maradtunk.</p>
               <p>- Víz! - suttogta Janka s önfeledten keresztet vetett.</p>
               <p>Vékony bálicipőjében hamarabb megérezte mint mi... De rögtön locsogni kezdett
                  alattunk is, ahogy megmozdultunk.</p>
               <p>Aztán már láttuk is, a kifogyó olajú lámpások pislogó fényében, hogy a küszöbökön,
                  a deszkafal résein folyik befelé az ár.</p>
               <p>Egyszerűen derékonkaptam Jankát s felállítottam a székre. Abodi értelmesen követte
                  példámat, Esztikével. Ragadós példa volt: valamennyi lány egy-két perc mulva mind
                  a székekre került, gavallérjaik karjai által fellendítve. Most már olyan is akadt,
                  aki kacagott. A mamákat kevesebb lelkesedéssel, de azért mégis csak felsegítettük
                  egy hosszú asztal tetejére, a vacsora maradványai közé.</p>
               <p>A víz azonban csakhamar bokáig ért. Szennyes bugyborékolással, kitartóan ömlött
                  mindenfelől. Mi Abodival s másokkal, akik nem vesztették el a fejüket, további
                  asztalok összerakásával szilárdabb erősséget építettünk egy sarokba s
                  odaszállítottuk át a székeken bizonytalanul, sikongva ingadozó
                  kisasszonyokat.</p>
               <p>Jankát most is én vittem, Esztikét Abodi, de a kislány a feje felett átpillantva
                  halvány ajakkal rámmosolygott.</p>
               <p>A víz majdnem térdig emelkedett.</p>
               <p>Két óra húsz perc, éjfél után.</p>
               <p>A lámpák füstölve, egymásután aludtak ki.</p>
               <p>Fullasztó levegő és sötétség.</p>
               <p>Sírás, imádkozás, bosszús szitkozódások mindenfelől.</p>
               <p>Az eső zuhog, de már nem azzal a fékevesztett özönléssel. Csak vastagon,
                  egyenletesen. A szél meg-megszűnik, mielőtt dühösen kifulladva egy-egy rohamot
                  próbálna még. A villámlások már nem cikáznak, csak széles lobbanásokkal, ritkulva
                  ömlenek el a dübörgő égaljon.</p>
               <p>Persze, ki vagyok merülve, zsibbadozom, álmosodom... Fáradt szememet felfelé
                  meresztve állok a hideg, piszkos vízben, mely a térdem körül locsog... Háttal
                  vagyok az asztalnak, éppen Janka előtt, aki egyik kezét a vállamra nyugtatja. A
                  karomat Esztike remegő keze húzta magához... Előtte Abodi áll s a víz bizonytalan
                  csillanását nézi... Talán hajnalodik?...</p>
               <p>Mi az ördög van ezzel a tetővel? Púposodik, mint a macska háta! Vagy a szemem
                  káprázik csak? És a fülemben pattog a fáradt ér, vagy a gerendák odafent?</p>
               <p>Összerázkódom, hogy le ne szédüljek a vízbe, az álmosságtól... Mert a terem falai
                  furcsa sóhajtással elhajolnak...</p>
               <p>Abodi ordított... S már gázolt előttem, ölében Esztivel, magasra csapkodva a
                  vizet, a bevágódó ajtó felé...</p>
               <p>Szempillantás alatt észretértem... Dől a terem!... Magamhozrántottam Jankát az
                  asztalról s nyomultam Abodi után...</p>
               <p>Mire az ajtónál voltam, már az ordítozó, sivító csődület lökött ki, amelyik
                  eszeveszetten tódult utánam.</p>
               <p>Így törtettünk tovább, a fatörzsek közt botladozva, út, irány nélkül az esőben, a
                  szürkülő sötétségben, magunk se tudva, hová?</p>
               <p>De már elég messzire jutottunk, mikor a Vigadó összerogyott mögöttünk, pokoli
                  recsegés, hörgés között. Isten csodája, hogy mindenki ki tudott bújni belőle, az
                  utolsó percekben. Ezt persze csak később tudtuk meg.</p>
               <p>Abodi eltűnt előlem valahová, Esztivel... Én egy öreg fa kiálló gyökérágaiba
                  botlottam, szinte elvágódva. Erre az ágra ültettem le Jankát. Izzadtam, lihegve
                  pillantottam körül, de még homály volt, alig lehetett látni.</p>
               <p>Azt azonban örömmel vettem észre, hogy a víz apad, lefolyik. Már csak bokán felül
                  ért. Nem emlékszem, hogy szóltunk volna egymáshoz. De lassanként hangokat kezdtünk
                  hallani, innen is, onnan is, mégpedig felülről.</p>
               <p>A hajnal meghozta a magyarázatot. A fák ágai, koronái tele voltak emberrel. Sohase
                  hittem volna, hogy a vásárhelyi kisasszonyok így tudnak mászni. Volt olyan is,
                  amelyik a fa legtetején gubbaszkodott.</p>
               <p>Szerencsésebbek azok, akik ismerték az Elbát. Van a szigetnek egy emelkedett
                  része, ahová az ár fel sem jutott. Itt, egy nyitott zenepavilonban a közönség
                  nagyobb része talált menedéket, a már odaérkezettek kiáltozásai után
                  igazodva.</p>
               <p>Különös isteni kegyelem folytán egyetlen halálos áldozata sem lett a viharnak, az
                  pedig már kicsiség ehhez képest, hogy vagy két hétig az egész város tüsszentett,
                  köhögött, herbatét ivott és az orrát törölte.</p>
               <p>Reggelre aztán megjöttek a mentőcsónakok. Gergely csaknem elsőnek érkezett s
                  kutyaszimatjával hihetetlen gyorsan ránktalált. Egy pillanatig - lehet, hogy
                  csak képzelődöm - kutatva nézett a szemem közé. De aztán azonnal lelkendezve
                  köszönte, hogy megmentettem „az ő mindenséget”. S a figyelme most már egészen
                  Jankára fordult. Janka némán tűrte a csókjait, ölelését s didergő szájjal
                  hallgatott. Én egy hangot se adtam ki.</p>
               <p>Aztán kerestük Esztiéket, de nem akadtunk rájuk. Végtére is annyi csónak
                  jött-ment, hogy akármelyik felvehette őket. Így, mivel Janka borzongani kezdett s
                  könnyű lázt érzett, végtére is nélkülük indultunk el.</p>
               <p>De mire hazaértünk, Esztit már ott találtuk, csapzottan, testéhez tapadt ruhákban,
                  a Lila vállain zokogva.</p>
               <p>Lila nagynehezen ágybadugta.</p>
               <p>Később megkérdeztem tőle, miért sírt Esztike úgy?... Vagy talán csak a
                  kimerültség, megrázkódtatás okozta?...</p>
               <p>Lila mereven nézett rám s kemény szájjal felelt:</p>
               <p>- Megtudhatod... Sze’ te akartad... Az az Abodi megkérte a kezét egy fa alatt,
                  szakadó esőben, sötétségben...</p>
               <p>- S ezért sír?</p>
               <p>- Ezért... Hálátlannak vádolja magát... Sajnálja... Mert kikosarazta.</p>
               <p>- Rosszul tette, azt mondom!</p>
               <p>- Most már én is kezdem hinni, hogy rosszul - bólogatott Lila. - Ámbár Esztinek se
                  muszáj férjhez menni, tudod... És semmiképpen nem sietős... Várhat még...</p>
               <p>- Várni várhat - vontam meg vállamat. - De vajon érdemes-e? Kap-e jobbat?...</p>
               <p>Ügyetlen beszéd volt ez tőlem, hiszen csak az imént láttam, mennyire csodálják
                  Esztit a fiatalok. De Abodit nagyon sajnáltam s kicsúszott a számon...</p>
               <p>Lila láthatólag méregbejött s kurtán vágta oda:</p>
               <p>- Kínálni nem fogjuk, azt jegyezd meg magadnak!</p>
               
            </div>
            <div type="chapter">
               <head>27.</head>
               <p>1867. június 22-én érkezett meg Hollandiából az ösztöndíjtanács pecsétes levele,
                  Viro Nobili Aáron Ernieinek címezve.</p>
               <p>J. J. van Ostersee professzor és tanácsjegyző tudatott benne ékes latin
                  mondatokban, hogy az ajánlásokból megállapítván „igen tudományratermett és nagyon
                  tisztes erkölcsű voltomat”, a Curatorium Bernhardinum hatszáz belga forintokat
                  ítélt számomra, a rheno-traiectumi akadémián folytatandó tanulmányaim
                  ösztönzésére, szeptember havától számított tíz hónapi időre.</p>
               <p>Így hát elvégeztetett, hogy meg kell látnom a nagyvilágot.</p>
               <p>Csaknem egyidőben kaptam Gábor örvendező levelét is, melyben az utazásra vonatkozó
                  mindenféle felvilágosítást adott és pompás útiprogramot is, hogy minél többet
                  láthassak, tapasztalhassak. De a legkedvesebb az volt, hogy ő maga is csatlakozni
                  kíván hozzám. Zürichben találkozzunk, azt ajánlotta és Helvécia megtekintése után
                  együtt menjünk Párizsba, a világkiállításra. Ott majd további tervet alkotunk,
                  mert Utrechtbe elég lesz szeptember legvégére érkezni.</p>
               <p>Bándi bácsival s Szabó bátyámmal folytatott tanácskozások rendjén abban
                  állapodtunk meg, hogy augusztus elsején fogok nekivágni a nagy útnak. Erről
                  értesítettem Gábort, a találkozás idejének összehangolása érdekében.</p>
               <p>A hátralevő idő előkészületekkel és búcsúzkodásokkal telt el. A Reisepass miatt
                  még Kolozsvárra is fel kellett utaznom s bizony éppen eleget lótottam-futottam,
                  amíg megszereztem. Elég furcsán, még „a Gubernium elnöksége” állította ki, Grois
                  Gusztáv alelnök aláírásával. Úgy látszik, az efféle ügyekben a kiegyezés
                  végrehajtása nem történt meg ez idáig. A Reisepass homlokán is a kétfejű sas
                  terpeszkedett s német nyelven volt írva. Egyébként azonban bőkezűen bánt velem a
                  hatóság: három évre szólt az engedély, a német államokba, Svájcba,
                  Franciaországba, Hollandiába és Angliába.</p>
               <p>Visszatérve Kolozsvárról, Vásárhelyen csak éppen pihentem s igyekeztem Gerlédre,
                  ahol édesanyám várt, előkészítendő a nagy útra.</p>
               <p>A kocsit nem küldhették értem, a nagy dologidő miatt s így fuvarost fogadtam, aki
                  nagy lassan kidöcögtetett szülőfalumba. Volt időm az úton, gondolkozni multról és
                  jövőről.</p>
               <p>Főképpen egy dolog rágta a szívemet. Két év alatt, a priváttanítóságból, elég szép
                  összegecskét tettem félre. Mint említettem, ez a takarékoskodás a külföldi
                  tanulás céljából történt, ami viszont jövőm biztosításának feltétele, már ha
                  csakugyan professzor akarnék lenni... De ezt mindíg mások akarták inkább, a
                  vásárhelyi és enyedi jóakarók, Bándiék, édesanyám, Gábor... Én csak megadtam
                  magamat... A külföld nélkül is megoldható lett volna a jövendőm... Falusi
                  parókián, természetesen... De miért kellene nekem egyébre gondolnom? Most, a
                  tavaszon alkalmam is nyílt volna egy igen jó falusi papság elnyerésére. Iskolai
                  kirándulás kapcsán prédikáltam a szép kis székely falu fehér templomában. Bájos
                  zug volt, a Bekecs alján, erdőborította dombok között. Egyszerű, kedves népe nagy
                  tetszéssel hallgatta beszédemet. Utána öreg presbiterek ejtegettek - a beteges
                  vén pap miatt óvatos, de félreérthetetlen szavakat arról, hogy ilyen lelkipásztor
                  kellene nekik s a kurátor, alkalmas pillanatban félrehíván, csak úgy barátságból,
                  tájékoztatott a földek, a kepe, a közmunka állapotáról is, amiből kiderült, hogy
                  szorgalmatos gazda igen szépen megélhet itt.</p>
               <p>- Ha derék ember kerülne ide az öreg után, teszem fel, olyanféle, mint maga,
                  tiszteletes úr, - hunyorított a szemembe - a mü népünk még meg is tetézné a
                  vékákot!</p>
               <p>Ez mind biztató volt, de engem maga a papiház varázsolt el. Szakasztott a Gödör
                  kicsi mása ez a dombnyílás, amiben édesdeden fészkel, dús gyümölcsöskert közepén,
                  mögötte a hegynek futó szőlővel. Árnyas tornáca, négy apró, barátságos szobája és
                  szép rendbentartott gazdasági épületei hazahívó édes vonzással sajdították meg a
                  szívemet... Városi élet! Nagy világ! Mirevaló volnának? Én a földből jöttem, a
                  földé vagyok és a népé... Igen, ez annyi, hogy az örök dolgoké vagyok, az
                  időtleneké... Mi érdekem s mi örömöm lenne a városiak lármás, viszályos, változó,
                  levegőtlen és lelketlen életében? Azért lettem az Isten szolgája, hogy független
                  legyek az emberektől s a világ rabláncaitól. Hol lehetnék az, máshol, ha nem itt,
                  ebben az örök környezetben, melynek tiszta formáin át Isten maga környezi a
                  lelket?</p>
               <p>Nem tehettem semmi ígéretet. Már csak az öreg pap miatt sem lett volna ildomos. De
                  nem is mondtam ellent s a bűvös kép ottmaradt bennem, vigasztalva és világítva
                  magányos életem pusztájában.</p>
               <p>Azonban más is volt, ami ezt a kedves látomást állandóan ott lebegtette előttem. A
                  gerlédi birtok visszaállításának titkos reménye. Ami nemcsak az enyém, hanem
                  édesanyámék reménye is... Sohase felejtettem el Énokkal folytatott beszédünket,
                  ott, a hazafelé vivő úton. Tudtam, hogy ahogy ők képzelik, lehetetlen. Professzori
                  fizetésből sohase tudok én majd félretenni erre a célra. De ha a külföldről
                  lemondanék s feladnám a hiú törekvéseket, máris, igen, már most is tehetnék
                  valamit. A félretett pénzemet sokkal jobban használhatnám fel. Egy darabot,
                  akármilyen kicsit is, visszavásárolhatnék vele az elidegenített apai földből, ami
                  miattam szakadt le. S ez záloga, bizonyítéka, lelkesítő jele lenne a többinek, az
                  ezutániaknak, az utolsó rögig. Volna célja az én üres életemnek is! Volna miért
                  dolgozzak, küzdjek. Az Énok fiai majd áldanának érette! S apám lelke is odaát
                  megnyugodna, hogy jobb így, ha lepillantana ismét ép földjére! Az a kicsi falu,
                  ott a Bekecs-alján, olyan szorgalmatos, takarékos gazdát még nem látott, amilyen
                  én volnék, hogy ezt a nagy célt szolgálhassam. Az már úgyis bizonyos, hogy
                  magányos ember maradok. A családi élet édenkertje bezárult előttem. Annak, akit én
                  szerettem, nem kellett a velem való élet s az, aki nekem ajánlkozott, képtelen
                  lett volna rá! Így hát lesz miből félretenni, bőven... S Gerléd, igen, azt hiszem,
                  az egész, visszaállított Gerléd megvalósuló álma talán még a családi boldogságot
                  is pótolni tudja majd. Ő lesz a szerelmem s a sorra visszaszerzendő részei az
                  egymásután születő gyermekeim! A végén aztán én is odatérek, a bevégzett harc
                  után, pihenni, az örök csillagok alatt!</p>
               <p>A fejlemények is kedveztek ennek a gyönyörűséges, gyógyító álomnak. Májusban a
                  kicsi falu öreg papja átköhécselte magát a másvilágra.</p>
               <p>Mikor ezt a hírt meghallottam, szívszorongva gondoltam rá: a kurátor s a
                  presbiterek visszagondolnak-e reám s fognak-e tenni valamit érettem?</p>
               <p>Hiszen tehettem volna én is. Az esperest jól ismertem, beszélhettem volna vele. De
                  én mindíg a magam bolondos módján rontom el az életemet... Akárcsak Jankával, itt
                  is... Ha igazán Isten akarata, ha igazán kellek nekik, ha valóban jó az, amit
                  akarok, nem szabad elébemennem, nem szabad kinyujtanom érte a kezemet... várnom
                  kell, hogy ő jöjjön... hogy a csoda csoda legyen és beteljesüljön...</p>
               <p>Némelyek gőgnek neveznék, némelyek túlságos szerénységnek, de valószínűleg a
                  székely felfogás az igaz, amelyik az ilyenre azt mondja: bódogtalanság!</p>
               <p>Hat hét mulva, csak nemrégiben, tudtam meg, hogy álmaim falucskája az esperes úr
                  káplánját hívta meg papjául.</p>
               <p>De megtudtam egyebet is. A kurátor s a presbiterek nem feledkeztek meg rólam. Nem.
                  Csak túlóvatosak voltak. Előbb az esperestől kérdezték meg, merjenek-e szólani
                  nekem? Az esperes pedig leintette őket: hova gondolnak? Mi a fene ütött beléjük,
                  hogy így elhitték magukat? Sze’ Ernyei Áron úr akadémita-pap lesz, külföldre megy,
                  már meg is kapta a nagy ösztöndíjat, indul is. Városi lelkész lesz abból
                  csakhamar, tán éppen Vásárhelyt s szégyelhetik majd magukat, hogy rá merték
                  emelni a szemüket... vagy professzor lesz belőle valamelyik kollégyomban s
                  megbuktatja a fiaikat mérgében, hogy ilyen kicsire becsüllötték.</p>
               <p>Szegény embereim a nyakuk közé húzták a fejüket, pironkodtak, egymást marházták s
                  alázattal kérték a nagytiszteletes urat, hogy adna hozzájuk illő, kisebb embert.
                  Tekintettel arra is, hogy a káplán az esperes úr kissé már hervadó lányát
                  hajlandónak nyilatkozott magával vinni a parókia asszonyául, az esperes úr
                  ajánlata azonnali és határozott volt.</p>
               <p>Ez hát nem sikerült. De a félretett pénz mégis továbbégeti a zsebemet... Elvégre
                  maradhatok még egy-két évig Vásárhelyt, osztálytanítóul. Még többet is gyüjthetek,
                  hiszen ha akarnám, tíz előkelő család is jól megfizetné a fiaik tanítását. Olyan
                  pedagógiai hírem van, ha méltatlanul is. Azzal, ami van, most megvásárolhatnék
                  egy darabka földet, elkötelező kezdetül. S majd csak akad parókia is, hiszen, ha
                  rászánom magamat, tudok én nem „bódogtalan” is lenni! Vigye az ördög a
                  Reisepassot! Az ösztöndíjnak pedig akad gazdája, nem is egy! Én most, még egyszer,
                  egészen komolyan fogok beszélni édesanyámmal s Énokkal. S ha meggyőzhetem őket,
                  ha elfogadják, ebben Isten akaratát fogom látni. Igaz, igaz, abban is Isten
                  akaratát láthatnám, ami eddig történt. S meg van írva: Ne kísértsd az Urat, a te
                  Istenedet! De nincs-e megírva az is, hogy: zörgessetek és megnyittatik néktek? Még
                  egyszer, még egyszer!</p>
               <p>Valahol az út felén túl, megerősíti szándékomat a szegény Rozálira való gondolás
                  is. Most már rajta is segíteni kell, mert nem embere többé a munkának,
                  intézkedésnek. Nemcsak a magáé, a Jóskáé is reászakadt, a Dávid régi tagja.</p>
               <p>Szegény Jóska bevégezte a kereszthordozást... A tavaszon történt, hogy a lovak
                  széttépett hámmal, véresen száguldottak haza, szekér nélkül, Jóska nélkül. Őt
                  magát az útmenti szakadékban találták meg, holtan, a szekér roncsai alatt. Mitől
                  riadtak meg a lovai, hogy történt a szerencsétlenség, senki se látta, senki se
                  tudta biztosra elképzelni. Egy nagy csúszás az agyagos talajon arra vallott, hogy
                  a szekér a hátulsó részével farolt az omlásba, a lovak istrángjai úgy szakadtak el
                  az erőlködésben, hogy visszahúzzák az útra s arra aztán a szekér a mélybe zuhant
                  Jóskával. Talán így történt... De édesanyám megírta, hogy Rozáli más tudáson van:
                  Imre taszította le Jóskát, beváltva fenyegetését.</p>
               <p>Ez akkor történt, mikor én Kolozsvárt „gyógyultam”. Későre ért el hozzám az
                  üzenet, nem lehettem ott a temetésen. De azóta sokat gondolok szegény Rozálira:
                  mit jelentett reá nézve ez a szörnyű fordulat? Akármint is, az az egy bizonyos,
                  hogy a gazdálkodás vezetésére képtelen... Énok pedig egyedül, a szaporodó család
                  gondjai közt, nehezen birkózhatik meg újabb feladatokkal. Náluk pedig ugyancsak
                  bőven jő az áldás. Két gyermek az első két évben, gondoltuk, szép teljesítés
                  Juliskától! De ő csak mosolygott, a termőföld ősi, nyugodt biztonságával s most,
                  a harmadik év fordulóján ikerpárt szült: egy fiucskát és egy leánykát...</p>
               <p>Hát ha ez így megy, a maradék földön éhen fogak halni. Énok pedig beleszakad a
                  munkába, ha most még Jóska helyett is neki kell dolgoznia... Mindenképpen itthon
                  kellene nekem maradnom, külföldi csavargás helyett!</p>
               <p>Az út hátralevő részén tervet kezdtem szövögetni arra nézve, hogy ha a jóakaróim
                  révén a gerlédi papot be lehetne juttatni egy neki tetsző más parókiába, én
                  jöhetnék a helyébe, haza s vállat vetnék Énoknak... Mi ketten aztán mindent
                  ellátnánk emberül s a visszaszerzést is végbevinnők...</p>
               <p>De Gerléd haragot tartott velem. Ha egyszer elszakadtam tőle, nem akart
                  visszaengedni magához. Még az áldozatomat se volt hajlandó elfogadni. Gőgös föld:
                  szembekacagott... Megszégyenített...</p>
               <p>Először is Rozáli által... Néném nagy meglepetést okozott nekem. Nem ivott már,
                  nincs többé szüksége a „bátorság”- ra...</p>
               <p>- Kibékültem Imrével! - közölte velem bizalmaskodó suttogással. - Elvégre hites
                  uram... Beláttam, hogy igaza volt Jóskával szemben... Meg kellett, hogy ölje, meg!
                  Mert Imre jobban szeret engem, mint valaha... Nem enged másnak, nem! Meg is
                  bántam, te Áron, hogy vétettem ellene... S ő megbocsátott... Mert látod, gonosz
                  ember volt az a Jóska... Elcsábított tőle, megkaparintotta a Dávid tagját is s az
                  enyémet... És azt akarta, hogy vágjam el az Imre nyakát... Ezért döntötte belém a
                  sok bort, pálinkát! De most már megígértem Imrének, hogy nem iszom többet, egy
                  cseppet se! Jól megvagyunk Imrével, ő se megy el a háztól már, abbahagyja a
                  kártyát, megesküdött! Néha még morog Jóskáért, de inkább csak bosszant vele...
                  Aztán sok is a dolgunk, dolgozunk rogyásig... így jó!</p>
               <p>A hibbant elme furcsa önvédelme szegény Jóska ellen fordult... Mit tehettünk
                  volna? Rá kellett hagynunk. Jóska bizonyára elnéző mosollyal venné tudomásul. Mert
                  ez a fordulás hasznára van Rozálinak. Máris jobb a színe, nyugodtabb a tekintete s
                  békésebb a viselkedése... És még egy: csodálatos gazdasági tudománya, hihetetlen
                  munkabírása, egyszerre, szinte a régi épségében bontakozik elő a zürzavar ködei
                  alól...</p>
               <p>Álmélkodva hallgattam, ahogy színjózanul és okosan, a régi pattogó, magabízó
                  hangon mondja el: hogy szedte ráncba a cselédeket, napszámosokat, akik azt hitték,
                  hogy őt be lehet csapni...</p>
               <p>S Énok is bizonyítja, hogy a Rozáli gazdasága sokkal rendesebb, mint Jóska kezében
                  volt. A termés is szép s az aratás keményen folyik ellenőrző szemei előtt. Csak az
                  az egy folt ott az elméje égalján, csak az borult... S villámlik, dörög, Jóska
                  ellen. Minden bajnak, rossznak most már az a szerencsétlen lett a forrása Rozáli
                  szemében. És Imrét úgy látja maga mellett, eleven valóságként. Beszélget vele,
                  enyeleg, néha kicsit veszekszik is, régi szokása szerint.</p>
               <p>A szerencsétlenség után haza akarták csalogatni, szülőházunkba. Azonban rögtön
                  belátták, hogy Rozáli semmi kincsért nem jönne. S nincs is erre szükség, mert
                  minden tekintetben rendesen él ott. A képzelődése pedig, ha idegennek furcsa is
                  volna, neki javára van. Hogy két ágyat vet, két személyre teríti asztalát, hogy a
                  láthatatlanhoz beszél s nyomaték kedvéért annak nevében parancsolgat cselédeinek,
                  mindezt megszokták már azok, akik dolgoznak neki. Azt tartják ugyan, hogy bolond,
                  de csak ebben. Egyébként azonban ugyancsak gyors az esze és a tenyere is.</p>
               <p>Édesanyámtól és Énoktól megtudom, hogy Jóska éppen a városban járt a
                  szerencsétlenség idején. Végrendeletet tett, mintha érezte volna vesztét. Talán
                  attól tartott szegény feje, hogy Rozáli egyszer mégis az ő nyakát vágja el, amikor
                  alszik. A végrendelet azóta hatóságilag is érvényre jutott. Akkor nem akartak még
                  ezzel se terhelni, minthogy beteg voltam s mivel nem is egyenesen engem illet. De
                  most tudjam meg, szegény Jóska mit intézkedett. A földjét, a Dávid régi tagját,
                  amit tőlünk megvett volt, visszaadományozta Dávidnak, hogyha Dávid életben van és
                  hazakerül.</p>
               <p>Azzal az egy kikötéssel, hogy köteles Rozáliról gondoskodni, ha ő arra rászorul.
                  Amennyiben pedig Dávid nem kerülne elő s a család holttá nyilváníttatná, a föld
                  Énokra és gyermekeire száll, ugyanazzal a kikötéssel Rozálira nézve.</p>
               <p>Így kacagott szembe engem a föld, gőgösen... Egyszerre akkora tagba forrott vissza
                  az Ernyei-birtokhoz, az én segítségem nélkül, amekkorát magam csak hosszú évek
                  kemény önmegtagadása árán remélhettem volna visszaszerezni. Mivé törpül ehhez
                  mérve az én nyomorult elszánásom, tervezgetésem?...</p>
               <p>S mi szükség volna a munkámra is? Rozáli csoda módon a helyére állott megint. Nem
                  szorul reám. S Énokék bátran alkothatják tovább az utódokat: megélnek nélkülem
                  is.</p>
               <p>De Énok maga sem akar hallani az én szándékomról.</p>
               <p>Megelőz s csendes büszkeséggel mondja el, csak úgy szó között, ebéd után, hogy
                  Piros Gyurkától visszavásárolt öt hold szántót a temető domb mögött.</p>
               <p>S még nekem hálálkodik érte! Nekem!</p>
               <p>- Mert úgy van az, bátyám, mintha csak temagad tetted volna, ahogy el is
                  képzeltük... Mert mióta te már magad ura vagy és mi semmit se adunk neked,
                  édesanyámmal úgy beszéltük: félretesszük azt az összeget, amit azelőtt évenkint
                  neked küldtünk, hogy tanulhass... Ez olyan, mondogattuk, éppen annyi, mintha te
                  küldenéd most nekünk... Hát ebből vásároltam vissza azt a jó zsíros darabot,
                  bátyám... S ezt mi a tiédnek tartjuk... a tiéd, meg a leendő gyermekeidé... És
                  folytatni fogjuk, ha az Isten megsegít. Akárhová is kerülsz te, meg a gyermekeid
                  majd, legyen otthonotok Gerléden... ahogy meg is állapodtunk! Úgy!</p>
               <p>Látta szememben a zavart, szégyent, döbbenést s mindjárt magához ölelve hatalmas,
                  inas karjaival, pirosan dadogta:</p>
               <p>- Ne... nehogy félreérts, bátyám! Emlékszem én jól, mit mondtál... Persze, hogy
                  temagad is hozzájárulsz majd! Hogyne! De látod, ez a mi örömünk s el ne rontsd!
                  Igenis, ezt már neked akarjuk tulajdonítani! És vedd tudomásul: ami te vagy
                  nekünk, amit azzal adsz, hogy büszkeségünkre tudós nagy ember lettél, ez több
                  mindennél! Egész Gerléd minket irigyel, hogy most te külföldre mégy, nagyvilágot
                  jársz be és még további rengeteg tudománnyal fogsz hazajönni, híres professzornak!
                  Ne hidd, hogy mi adunk neked... Tudd meg, számító, ravasz emberek vagyunk mi
                  édesanyámmal... Juliska szekérderékkal fogja önteni hozzád az Ernyei-diákokat...
                  Te jársz majd rosszul, szegény fejed: Áronka, kicsi Énok, Mihályka, meg a többiek
                  felzabálják nálad a kétszeresét is annak, ami itt fog teremni azon a részen,
                  amelyet mi valaha is a tiednek nevezünk itt, nagy csalafintasággal...</p>
               <p>Mit tehettem volna? Együtt kacagtam vele s lenyeltem a magam mondanivalóját,
                  mindjobban szégyenkezve felette. Ostobának kezdett feltűnni előttem is, ostobának
                  és csalónak... Nemhogy segítenék vele, de összezúznám a hitüket, büszke álmaikat,
                  belém helyezett éltető reménységüket!</p>
               <p>Édesanyám aztán végleg ráhúzta a földet utolsó próbálkozásom koporsójára. Drága
                  öreg szemeit erőltetve, boldog mosollyal, lázasan dolgozó kezekkel varrt,
                  javított, tisztított, vasalt napestig a fehérneműimen, a ruháimon. Úgy készített
                  fel, mintha a lakodalmamra mennék... Már előre mindent felkérdezett azokról az
                  országokról, városokról, amiket látni fogok s megígértette, hogy sokszor és
                  részletesen írjak majd róluk... Sírt örömében, hogy édesapám leghőbb vágyát, mint
                  igazi jó, hűséges és engedelmes fiú, valóra váltom... Ki is vitt magával a
                  temetőbe s a sírdomb felett sokáig, édes emlékezéssel újított fel mindent róla és
                  arról a törhetetlen akarásáról, hogy az Ernyei nevet meghordozzuk a világban s
                  tiszteltté, becsültté tegyük a művelt emberek között...</p>
               <p>...Elnémultam... S még hálát is kellett adnom Istennek, hogy elhamarkodva ki nem
                  csúszott a számon az árulás, ami összetörte volna a szívét...</p>
               <p>Apám sírköve alatt ülve a kispadon, édesanyám végre kimondta Dávid nevét is. Ahogy
                  kimondta, arról bizonyossá lettem, hogy anyai szíve mindíg is ott hordozta a
                  mélyén, csak az ajkai hallgattak róla. Az ajkai, amelyek sohase szoktak
                  felesleges, ok nélküli és hiábavaló szavakat ejteni.</p>
               <p>- Lila egyszer megmondta, hogy utoljára Londonból kapott hírt róla... Hogy mit,
                  arról hallgatott... csak azt engedte sejteni, hogy szomorút, kedvezőtlent...
                  talán végzetest... Most itt az ideje, hogy utoljára mégis szóljak felőle neked,
                  Áronkám... Sokszor úgy gondolom, meghalt már... S Isten bocsássa meg, azt hiszem,
                  ez volna jobb... Ha így siratom, a lelkem megkönnyebbül... De most alkalom
                  adódik reá, hogy utánajárj... Kötelesség... A szívünk parancsa... Keress utána
                  Londonban... S ha él...</p>
               <p>- Magam is így határoztam, már régebben! - szóltam közbe. - Mindent el fogok
                  követni, hogy rátaláljak... reá, vagy a sírjára legalább... Ha életben van még,
                  szeretném hazahozni... Az általános amnesztia reá is vonatkozik, büntetlenül
                  térhetne vissza. Már két hónapja, hogy ezt a közkegyelmet kihirdették.</p>
               <p>- Ez az - bólintott édesanyám. - Éppen ez. Ha él, már tudja ő is. Határozhatott
                  volna. Írhatott volna. De ő sohase írt, soha... Azért hiszem: az én fiam
                  meghalt... Mégis: tudjuk meg, ha lehet... Ez a kérésem hozzád, Áronkám! És majd...
                  határozz úgy, ahogy a szíved súgja... a hazahozatala dolgában, tudod... ha él
                  még... Gondolj akkor Lilára is, fiam... Lilára, érted?... És egy kicsit reám is...
                  Te bölcs ember vagy, bízom az elhatározásodban!</p>
               <p>Elgondolkozva intettem, hogy értem s ígérem. Édesanyám szavainak mélyebb jelentése
                  azonban csak derengeni kezdett előttem, akkor. Különös, csodálatos asszony, bölcs
                  a szeretetében, nem rajongó... a szeretetért magáért, hogy azt épségben,
                  tisztaságban lehessen megőrizni a sírig!</p>
               <p>Akármeddig élek is, mindíg csak tanulhatok tőle...</p>
               <p>Mikor elérkezett az indulás ideje, szelíden, de határozottan utasította vissza azt
                  a kérésemet, hogy bejöjjön velem Vásárhelyre s legyünk még együtt a búcsú
                  pillanatáig.</p>
               <p>- Nem, fiam... Itt váljunk el egymástól... s majd Isten kegyelméből itt lássalak
                  viszont... Vásárhelyt másoktól kell búcsúznod... És Lila talán kérni fog
                  valamire... Ő is, talán... Jobb, ha nem zavarom őt... Sokkal jobb...</p>
               <p>...Azon az utolsó gerlédi napon először szakadt reám a visszavonhatatlan döntés
                  egész félelmetes súlya... Csak ekkor éreztem át igazán az idő és a távolság komoly
                  valóságát... Az idegenség roppant jelentőségét... Az akkori viszonyok szerint
                  szinte felmérhetetlen messzeségbe készültem, mindentől, ami drága volt számomra.
                  És mivel az ismeretlen csodák nem kecsegtettek, ez az érzés olyan sivár és rémítő
                  volt, hogy csaknem összeroppantam alatta. A halálraítélt búcsúja nem lehet
                  keservesebb és reménytelenebb, mint amilyen az enyém volt, mikor
                  visszatarthatatlan könnyek között elszakadtam szeretteimtől. A kút dombjáról
                  néztek és integettek utánam, amíg csak láthattak. Szamócza bácsit is felkísérték
                  hozzánk a búcsúebédre s ott állott ő is közöttük, bizonytalanul integetve,
                  karjában Áronkát tartva, aki apró kezeivel hadonászott. Édesanyám kicsi Énokot
                  emelte, az ikreket pedig a két szülő tartotta magasra. Könnyeimen keresztül fakadt
                  mosollyal ezt a látványt vittem magammal. Érettük leszek professzor, ők követelik
                  ezt, a leendő Ernyei-diákok, hogy kiehessenek majd a házamból! Szigorú tekintetük
                  kísér utamra: Vigyázz, félre ne kanyarodj, törj előre, mert mi és eljövendő
                  testvéreink számítunk reád!</p>
               <p>A távolodó gerlédi dombok erdői komolyan bólogatnak s a Gödör teteje felől
                  hatalmas sas lendül fel a levegőbe, kétszer-háromszor nagy kört ír le felettem s
                  aztán nyílegyenesen suhan nyugatnak, mintha édesapám útmutató lelke volna...</p>
               <p>Édesanyám jól sejtette: Lila is kért valamire.</p>
               <p>- Itt az ideje, Áron... Szívszakadva vártam... Te, egyetlen, legrégibb, legjobb
                  barátom, te kell, hogy bevégezd az én dolgomat...</p>
               <p>Ott álltunk megint titkos szobájának íróasztala mellett s ő kezében azzal az
                  ismeretlen levéllel, halk, meg-megrezdülő hangon szólt:</p>
               <p>- Emlékszel, azt mondtam: egyszer majd... már nem sürgős... Hat évvel ezelőtt jött
                  ez a levél, Londonból... S már két esztendős volt, mikor neked szóltam róla...
                  Annak a Makk ezredesnek egy volt embere írta, aki miatt... Azt írta benne, hogy
                  Dávid Londonba vetődött, éhesen, rongyosan, mindenből kiábrándulva... Nem volt
                  szerencséje, sikere... Makk ezredes felfogadta küldöncének... A reábízott iratokat
                  ajánlgatta fel általa előbb Kossuthnak, majd az osztrák követségeknek... De nem
                  kellettek senkinek... Az a lealjasult ember közmegvetés tárgya lett s a künn élő
                  magyar emigráltak Dávidot is, mint szolgáját, kiközösítették maguk közül,
                  eltaszították maguktól... Csak a nyomor és a halál várhat reá. S most már oda van
                  láncolva Makkhoz... állítólag hamiskártyázásba alacsonyodtak s Dávid zugkocsmákban
                  énekel, pohár sörért, ételmaradékért, vagy egy-egy vacsoráért, amit valamelyik
                  vendég fizet neki, ha tetszik a nótája... De már nem sokáig fog tetszeni senkinek,
                  mert a hangját is elitta...</p>
               <p>Lila itt elhallgatott egy pillanatig. Kínosan, szárazon nyelt. A szemei könnytelen
                  égéssel meredtek el. Aztán tikkadtan folytatta:</p>
               <p>- Nem tudom, mért írta ezeket az az ember? Nem tudom, igaz volt-e, vagy rágalom?
                  Lehet, hogy igaz volt. Egy címet is adott s egy álnevet, ami, úgy vettem ki, a
                  Dávidé lehetett... Én aztán írtam oda. Ne, ne is kérdezd, hogy mit... Próbáltam
                  rábeszélni, hogy térjen vissza Brüsszelbe, Horváth Mihály úrhoz... Ő nagylelkű
                  ember, megbocsátó és segíteni fog rajta... Horváth Mihály úrnak is írtam... És
                  sohase kaptam választ egyik levelemre se. Talán meg se kapták. Aztán hallottam,
                  édesapám értesüléseiből, hogy az a Makk ezredes meghalt, nyomorúságban,
                  megvetettségben. Ezért mondtam akkor: már nem sürgős... egyszer majd!... Erre a
                  napra gondoltam, Áron... És reád... Hogy te eljutsz külföldre és utánajársz, mi
                  történt vele, él-e még? Hogy bizonyosságot szerezz nekem... s békét, végre
                  békét!... Ó, ha tudnám, hogy meghalt s nincs tovább!</p>
               <p>Most leroskadt Lila, az asztalra hajtva fejét.</p>
               <p>Sokáig, szótlanul simogattam szürke haját.</p>
               <p>Egy idő mulva ismét suttogni kezdett:</p>
               <p>- Édesapám hallotta, hogy Horváth Mihály úr Pesten van. Kegyelmet kapott,
                  hazajött... Előbb őt keresd fel, Áron... Hátha tud valamit! Hátha útmutatást
                  adhat? Aztán tégy, amit jónak látsz... Csak bizonyosságot, bizonyosságot
                  nekem!</p>
               <p>- Ha él s megkapom, kötelességem rávenni, hogy hazajöjjön! - mondtam egyszerűen,
                  ígéret és terv gyanánt.</p>
               <p>- Igen... ez kötelességed! - rebegte Lila. - Legyen úgy, ahogy Isten akarja... Én
                  is... kötelességemnek érzem... ha úgy lenne... segíteni...</p>
               <p>Kihúzta a fiókját s egy selyemerszényt vett ki belőle. Átnyujtotta.</p>
               <p>- Tedd el, Áron... Évek óta gyüjtöm... Az arany külföldön is arany... Neki
                  gyüjtöttem... De egészen reád bízom... Úgy tégy vele, ahogy a lelkiismereted
                  parancsolja... Nem, nem mondok semmit... Nem magamban bízom, hanem benned.
                  Okosságodban és szívedben... És az Isten könyörüljön rajtunk!...</p>
               <p>- Tanulni fogok, Áron bácsi, mindíg csak tanulni, amíg távol lesz, a messzi
                  idegenben!... - nyeldeste könnyeit Esztike. - Úgy hamarább fog letelni az a
                  tengerhosszú év! És ha az Isten hazasegíti majd, amiért minden este imádkozni
                  fogok, hűségesen beszámolok róla...</p>
               <p>- Kis csacsi! - cirógattam meg az arcát. - Jobb volna, ha szórakoznál, táncolnál s
                  nem epesztenéd hiába a gavallérjaidat! S egy év nagy idő: ki tudja, hol
                  talállak?</p>
               <p>- Itt... itt fog találni, Áron bácsi, a könyveim között! És ugye, megengedi, hogy
                  írjak az itthoni dolgokról? És megadja a címeket, hogy hová? És néha válaszol is
                  majd, ugye?</p>
               <p>Mindezt persze helybenhagytam és megígértem neki.</p>
               <p>Bándi bácsival németül és franciául beszélgettünk vacsora után, hogy lássa: nem
                  fognak-e eladni odakünn?</p>
               <p>Az eredmény megnyugtatta.</p>
               <p>Másnap reggel érzékeny búcsút vettünk. A vállam még sokáig nedves maradt az
                  Esztike könnyeitől. S jólesően gondoltam két síma, üde arcára, melyek
                  lángbaborultak testvéri csókjaimtól.</p>
               <p>A pesti indóháznál kora reggel Paniti Ferenc várt reám, Gábor bátyja. Bándi bácsi
                  írt neki rólam, céljaimról és érkezésemről. Mégis meghatott, hogy őmaga jött elém
                  s nem csak valami ifjoncot küldött. Azonnal megismertem, mert rendkívül
                  hasonlított Gáborra. Talán kicsivel magasabb, de ugyanaz a vékony, száraz termet s
                  főleg ugyanaz a szögletes, élénk-kifejezésű arc, a nagy, dülledt szürke szemekkel.
                  Csak rőtes, kicsit deresedő körszakálla mutatta, hogy jóval idősebb.</p>
               <p>Hozzáléptem hát s bemutatkoztam. Szívesen ölelt magához s erdélyi atyafi-szokás
                  szerint jobbról-balról arconcsókolt. Kofferomat, minden szabadkozásom dacára,
                  kikapta a kezemből s már húzott is magával a nagy, zúgó tumultuson át, a
                  kijárathoz. Még tele volt a lelkem a nagy Alföld végtelenségével és csendjével,
                  ami különös módon elvarázsolt. Erdélyi emberektől többnyire azt hallottam, hogy
                  unalmas. De én, akárha Petőfi lelke ihletett volna, gyönyörűnek találtam és
                  sajnáltam, mikor a végére jutottam. Most fájdalmasan zúdult reám ez az
                  idegszaggató emberi lárma, itt az indóházban és körülötte. Falusi létemre
                  megvetéssel és értelmetlenül csóváltam fejemet, látva, hogy mindenki úgy rohan,
                  mintha attól függne az élete. De úgy látszik, Pesten ez a tempó s ezt követte
                  Ferenc is, kabátom ujjánál fogva rángatván maga után.</p>
               <p>Az indóház előtti téren, ha lehet, még bábelibb állapot örvénylett. Áldottam
                  Ferenc jóságát, mert egyedül tán soha ki nem tudtam volna gabalyodni belőle. De ő
                  biztosan tört át a tömegen s csakhamar szép, úri kétlovas kocsi mellett találtam
                  magamat, melyre feltessékelt, kofferomat a kocsisnak nyujtva.</p>
               <p>A kocsisnak fekete, kemény félcilindere, kétsorgombos fekete kabátja, rövidszárú
                  csizmába húzott fehér nadrágja volt s olyan előkelő, széles képe, hogy nálunk
                  Erdélyben főispánnak nézhettük volna.</p>
               <p>Ellenben Ferenc csak kurtán szólt rá:</p>
               <p>- Hajts sebesen, Mátyás!</p>
               <p>- Tiéd a kocsi? - csúszott ki illetlenül a számon.</p>
               <p>- Nem, - felelte egyszerűen - nem az enyém. A feleségemé...</p>
               <p>Mivel erre még butább képet vágtam, türelmesen magyarázott:</p>
               <p>- A feleségem gazdag asszony, az apjának bányái vannak a Felvidéken. Így hát
                  mindenfélét hozott a házhoz, amit otthon, leánykorában megszokott. Ezt a kocsit
                  is... De én erdélyi szegény nemes vagyok, akár te is - és a mi fajtánk nem
                  dicsekszik a máséval... Ami az asszonyé, azzal most is, teljesen ő rendelkezik...
                  Azért kértem el ma tőle ezt az alkalmatosságot, mert messzire kell mennünk, a
                  budai hegyek tövébe s másként tán két órát is tartana...</p>
               <p>- S miért költöztetek olyan szélire?... Az neked se lehet kényelmes...</p>
               <p>- Nem... elég messze van egyetemtől, minisztériumtól... De a dolog úgy áll, hogy a
                  feleségem nem akar bérházban lakni... A ház tudniillik, ahol lakik, szintén a
                  feleségemé... Én csak vacsorára járok oda s hálni... Kora reggel besétálok a
                  városba s végzem a dolgomat. Ebédelni egy kiskocsmában szoktam s van egy
                  hónaposszobám az egyetem közelében... Vasárnap persze, a feleségemmel vagyok s
                  vakációkon is...</p>
               <p>Többet nem kérdeztem. Ennyi elég volt nekem jó darabig. Csak gondolkoztam...
                  Bolond életük lehet... nem családi élet... Talán rosszul sikerült a házasságuk,
                  nem szeretik egymást? Vagy Pesten ez a rendje? Vagy Ferenc makacs góbé s gőgös a
                  szegénységében és ezért csinálja így?</p>
               <p>Gondolataim bodorodása közben, mintegy fátyolon át, láttam a nagyvárost,
                  palotasoraival, tolongó, tarka embertömegeivel, dübörgő járműveinek sokaságával.
                  Fülemben mintha titáni méhkas döngene...</p>
               <p>Egyszer-egyszer Ferenc kurta magyarázó szavaira neszelek, ahogy a fontosabb
                  utakat, tereket, középületeket magyarázza. De összefolyik előttem az egész kép egy
                  óriási szürke-fehér csillogásba...</p>
               <p>Csak mikor a híréből s képmásából ismeretes nagyszerű Lánchídon robogtunk át,
                  térít magamhoz a hatalmas Duna hűvös lehellete s nyílik meg lelkem a sziklás zöld
                  hegyek üdítő látványának...</p>
               <p>A Gellért-hegy alatt befordulunk s jobbkézre hagyva a királyi várhegyet, a Tabán
                  sikátorai közt felkaptatunk egy dombtetőre s aztán ismét le egy katlanba, melyben
                  kertek és nyári lakok tűnnek fel, szétszóródva az erdők zöldjében.</p>
               <p>Az egyik szép, egyemeletes, szeglettornyos villa, pompás platánok és színes
                  virágágyak között - ez a Ferencéké... vagyis a Ferenc feleségéé...</p>
               <p>Bóbitás, fehérkötényes szobalány fogad, aranygombos kabátú kis inas kapja le a
                  kocsis mellől kofferemet s visznek fel az emeletre, a leeresztett zsalujú, hűvös
                  vendégszobába. Tisztálkodás után reggelihez hívnak s betessékelnek az ezüsttől,
                  üvegtől tündöklő pazar ebédlőbe. Az abból nyíló kis, vörösselyem szalon ajtójában
                  áll az asszony, reám várakozva. Mögötte Ferenc.</p>
               <p>- Öhülök, hogy látom, Ehnyei! - nyujtja elém illatos kezét, kedves mosollyal.</p>
               <p>Ráhajolok a gyűrűkkel rakott fínom kezecskére s ajkammal érintem. Aztán felnézek
                  az arcába s jólesően gyönyörködöm benne egy illő pillanatig.</p>
               <p>Most látok először nagyvilági szépséget. Fínoman kifestett rózsás arcot és
                  tűzpiros ajkakat. A barna kerek szemek csillogását megnövelő és elmélyítő művészi
                  árnyékokat a szemgödörben. S csodálatos csigákba tornyozott bronzfényű
                  hajkoronát...</p>
               <p>Tekintetem lesiklik karcsú alakján, s hirtelen azt hiszem: porcellánból formálták
                  nyakát, vállait, árulkodó kivágáson át zománcosan villogó mellét, melynek bájosan
                  induló halmain megreszket a fény.</p>
               <p>Remekbekészült eleven bábu állt előttem.</p>
               <p>S hogy beszélt! A dús reggeli alatt, melyet a szobalány kínált körül, csakis ő
                  beszélt. Nagy néha juttatott nekem csupán egy-egy felelő szócskát, de arra sem
                  volt kíváncsi. Csakis a saját muzsikájában gyönyörködött, mint valami szép
                  énekesmadár. A nyelve is madárnyelv: különös keveréke német, francia, angol
                  szavaknak, itt-ott enyhén raccsoló magyarral tűzdelve. Tartalmi szempontból rögtön
                  elenyésző, semmit sem érint, aminek komolyabb értelme van.</p>
               <p>Ferenc kissé szórakozottan hallgatja, olykor rámosolyog, int neki, de ő maga tán
                  egy hangot sem ad a társalgáshoz. Valószínűleg erről is azt tartja, hogy amit a
                  felesége csacsog, az csak a feleségéé, tulajdon gondolatait pedig magának őrzi
                  meg, székely nemesi gőggel.</p>
               <p>Ahogy hallgatom, udvarias figyelemmel, az asszony hangversenyét, többször gondolok
                  rá: vajjon hány éves lehet? A kikészítés rendkívül fiatalnak mutatja s az alakja
                  majdnem kisleányos. Pedig már öt-hatéves házasok. Ferenc Dávid bátyámmal egyidős,
                  vagyis már negyvenegy éves ember... de hát ettől az asszony lehet akármilyen
                  fiatal - persze a húsz felett!</p>
               <p>(Ugyancsak elképedtem, mikor később Gábortól megtudtam, hogy harminckettő mult
                  ezen a nyáron!... Csak három évvel fiatalabb a szegény, öreg Lilánál!...)</p>
               <p>Reggeli után izgató illatfelhőt kavarva, lebegett előttem a kis piros szalonba,
                  félkönyökére dűlve az apró selyemdívánon, ritmikus karlengetéssel mozgatva a kis
                  elefántcsont legyezőt, melyet az inaska mély meghajlással nyujtott át neki.</p>
               <p>Engem maga mellé intett egy baba-puffra, melyre alig-alig mertem ráereszkedni,
                  félvén a botrányos következményektől.</p>
               <p>Ferenc engedelmet kért, hogy néhány percre magunkra hagy, a postáját kell
                  átnéznie.</p>
               <p>- Félig-meddig hokonok, nicht wahr? - mutatott legyezőjével az asszony Ferenc után
                  s aztán reám.</p>
               <p>- Van... volt... egy bátyám, aki jegybenjárt Ferenc unokahúgával, Bándi Lilával...
                  Erdélyben ez már elég arra, hogy a két család rokonságot tartson... Gábor pedig
                  olyan, mintha édes testvérem volna! - válaszoltam.</p>
               <p>- Ah!... A Gáboh!... L’enfant terrible! Bohzasztóan szehetem azéht! Szóval,
                  cousin-ok vagyunk? Nevezzen hát Eliznek, kéhem... This is my name!</p>
               <p>- Köszönöm, Eliz!... S ha megengedi: én Áron vagyok...</p>
               <p>- Fuhcsa név! Áhhon!</p>
               <p>- Bibliai név. A székelyeknél szokásos az ilyen... Öcsémet Énoknak hívják...</p>
               <p>Szemöldökei a homloka közepéig szaladtak, iriszei akkorára tágultak, mint két
                  aranytallér s piros szája trillázó kacagásra nyílt, kimutatva ragyogó fehér
                  fogsorát.</p>
               <p>Most a székelyekre került sor. Ahogy a különös csacsogásból kivehettem, a
                  székelyeket rettentően titokzatos, félelmes és egyúttal csodálnivaló embereknek
                  tisztelte. A példát nyilván Ferencről vette. Ahogy szakadozott sikkantásokkal és
                  fugákkal kifejezte érzéseit ilyenformán: sohase lehet tudni, mit gondolnak, hátul,
                  a fejükben, sohase figyelnek a beszédre és mindent hallanak és értenek, komolyak,
                  ha tréfát mondanak és kacagnak, mikor dühösek, olyanokon tépelődnek, amit ő, Eliz,
                  soha fel nem ér ésszel és gyermekien együgyűek a nagyvilági dolgokban. Szeretik
                  elhallgatni a maguk külön dolgát és önfeledten játszani, mint pajkos suhancok,
                  úgy ölelnek, mint az ősember és utána olyan szelíden alusznak az asszony
                  karjaiban, mint a csecsemők - mindebből megértettem, hogy miképpen élnek ők
                  ketten, Ferenccel, mit jelentenek egymásra nézve s mit keresnek és szeretnek
                  egymásban.</p>
               <p>Hát én nem így képzeltem a házasságot s a családi életet, az bizonyos! De én úgyis
                  csak a képzelődésnél maradok, élhetetlenül s nem számít, hogy mit képzelek!</p>
               <p>Az a fő, hogy Eliz imádja az ő „ősemberét” és „csecsemőjét”, s Ferenc csak azt
                  szomjuhozza benne, amit meg is kap tőle.</p>
               <p>Azért Eliz, a maga módján, büszke az emberére, noha leghalványabb sejtelme sincs
                  róla, mi is a Ferenc munkája az egyetemen s a minisztériumban? Neki elég, hogy
                  professzor és Eötvös miniszter munkatársa és bizalmasa s hogy a most következő
                  választásokon képviselő lesz... Ezeket, mint címeket, rangokat, méltóságokat és
                  pozíciókat, tudja s pontosan értékeli, mert ezeknek tévedhetetlen fokmérője
                  barátnőinek pukkadozása, amit ő szürcsölve élvez. Tetszik nekem, hogy büszkébb
                  Ferenc tudására, mint a saját vagyonára, mert ez a szellemi érték fensőbbségének
                  önkénytelen elismerését jelenti. Különben meg is mondja, hogy Ferenc sok pénzt
                  keres és cseppet sincs rászorulva az ő hozományára. Ajándékokkal halmozza el:
                  ruhákkal, ékszerekkel, szőnyegekkel, porcellánokkal, festményekkel és ő alig is
                  tudja mindezt mivel viszonozni, a szerelmén kívül. Hiszen Ferenc úgyszólva csak a
                  vendége s nem költhet rá többet, mint akármelyik szállóvendégére. De mindezt nem
                  panaszolja, hanem énekli, kacagja, csacsogja, mert így boldog, így tartja szépnek
                  és jónak az életet.</p>
               <p>Elmondom neki, hogy Madarason mennyire kíváncsiak reá s mennyire szeretik a Ferenc
                  boldog leveleiért... Csak még egyet szeretne János bácsi és Pepi néni
                  megérni...</p>
               <p>- Tudom... tudom! - kacagja. - De jobb így, csak Fehenccel! Jobb az is, ha a
                  kedves öhegek csak távohhól szehetnek!</p>
               <p>Így barátkoztam Elizzel. Mindent összevéve, tetszett nekem. S úgy látszik, én sem
                  voltam előtte ellenszenves, vidéki medve létemre. Bizalmas, közvetlen és
                  testvéries módon bánt velem, azokon a napokon, amíg náluk (vagyis nála) laktam.
                  Ami pedig a kényelmemet és ellátásomat illeti, az fejedelmi volt.</p>
               <p>Csevegésünknek Ferenc vetett véget, megjelenvén az ajtóban:</p>
               <p>- Akkor talán beszélgethetnénk ketten - szólt, olyan kézmozdulattal, mely elég
                  kifejezően jelezte, hogy ami itt, eddig történt, az csak fecsegésnek
                  nevezhető.</p>
               <p>Elköszönvén Eliztől, aki fürödni készült valamelyik budai gyógyvízforrásban,
                  Ferenc a maga szobájába vezetett be, mely erősen elütött a ház általános
                  jellegétől. Puritán volt, szinte sivár. Legénykori íróasztalát, ágyát, szekrényét,
                  székeit, miegyebét hordatta ide. Könyvek, írások borítottak mindent, többnyire a
                  padlót is.</p>
               <p>Mosolyogtam ezen a diákosságon, a nagy pompa közepette. Ő méltányolta s szintén
                  mosolygott, a Gábornál jól ismert, kicsit gúnyos vigyorral.</p>
               <p>- Ez itt Erdély, erdélyi kollégyomi szoba - kacsintott rám. - Eliz borzad tőle s
                  ez jó, mert, itt békén dolgozhatom, esténként, vacsora után s ha nem kell a
                  városba mennem... Édes asszony különben, mi?</p>
               <p>- Szerencsés ember vagy, Ferenc bátyám!... - mondtam őszinte meggyőződéssel.</p>
               <p>- Az. Jól mondod. Szerencsés. Mert sok körülmény szerencsés találkozása tehette
                  csak lehetővé ezt a nekem való életet. Először is, hogy a feleségem független
                  tőlem, anyagilag. Másodszor, hogy én is az vagyok, tőle. Legfőképpen pedig Pest.
                  Mert ilyen életforma csak Pesten lehetséges. Gondold csak el, ha Vásárhelyt
                  lennénk, kipletykálnának a világból! Itt, persze, a kutya se törődik vele, ki,
                  hogy él. Na, ülj le, válassz pipát magadnak, gyujtsunk rá s beszéljünk komolyan.
                  Ézsaiás bátyám írt egyet-mást, amiben segítenem kellene.</p>
               <p>- Elsősorban is Horváth Mihály püspök úrhoz kellene eljuttass, ez a Lila kérése. -
                  S ismertettem előtte a Dávidra vonatkozó megbízásomat.</p>
               <p>- Az könnyű lesz. Az Akadémiára naponta bejár s mivel én is dolgozom ott a
                  könyvtárban, sűrűn látom. Még ma érdeklődni fogok.</p>
               <p>Megköszöntem s aztán a külföldi útitervemről, Gáborral való közös utazásunkról és
                  a tanulmányaimról kérdezett ki. Közben egész csomó hasznos tanácsot adott,
                  értékes néznivalókra hívta fel a figyelmemet, amit nyomban feljegyeztem. A
                  tanulmányaimra nézve érdekesen azt tanácsolta, hogy figyeljem meg a holland
                  iskolák tanítási módjait s általában a pedagógiájukat, mert az kitűnő. Gábortól,
                  Bándi bácsitól s innen-onnan már hallotta, hogy kiváló tanító és nevelő-talentum
                  vagyok.</p>
               <p>- A teológiát hagyd Gáborra! - intett a pipával. - Ez a mostani kritikai teológia
                  egyenesen neki termett! Abban sokra fogja vinni! És különben is, ő
                  teológus-természet... Te pedig pedagógus-natura vagy...</p>
               <p>- Lehet, hogy igazad van, Ferenc bátyám. Noha Gábornak a hittel mindíg nagy belső
                  csatái voltak... míg én...</p>
               <p>- Azért mondom, - szakított félbe. - Te vagy a hivő, látszik rajtad, hogy sohase
                  kritizálod a szent dolgokat. Ezért nem születtél teológusnak. A teológus, amilyen
                  Gábor is, filozófiával, kritikával, az ész minden szerszámával ront neki a hit
                  abszurdumainak, de nem azért, hogy megcáfolja őket, hanem hogy bizonyossá tegye
                  magának és másoknak. Véleményem szerint lehetetlen vállalkozás, de ez jellemzi a
                  teológust. Vitáztam kicsit vele, amikor kimenet itt volt s így látom...</p>
               <p>- Mélyebben látod, mint én. Igen, azt hiszem, igazad van. Én különben históriával
                  foglalkozom.</p>
               <p>- Eminenter nevelőnek való tárgy! A tényekre épített líra! Lélekformáló eszköz.
                  Persze, csak azok kezében, akiknek van szintetikus erejük. Ezeket, úgy képzelem,
                  mint építőmestereket, akik tudják, hogy a bányafejtő napszámosok mi célra hordják
                  össze nekik a köveket. A forráskutatókra gondolok, a böngészekre. Nagyon
                  szükségesek, de csak a mesterek szolgálatában válnak közértékűvé. Azt hiszem, te
                  mester szeretnél lenni. Tanítani a történelmet, nevelni vele.</p>
               <p>- Igen... De a köveket megvizsgálom, hogy tűz-, víz- és fagyállók-e?</p>
               <p>- Természetesen...</p>
               <p>- S szabad kérdenem, te mivel foglalkozol szakszerűen? Milyen tanszékre neveztek
                  ki?</p>
               <p>- Didaktikát adok elő, tanítástant és módszertant. S tanítási gyakorlatokat
                  vezetek... A minisztériumban Eötvös báró számára az iskolaszervezetet dolgozom
                  ki... Az most nagyon lefoglal. A képviselőséget is főleg az ő kívánságára és azért
                  vállalom, hogy majd az iskolatörvények országgyűlési előadója lehessek. Ezentúl a
                  politika, mint pártküzdelem, nem érdekel. Ezért is az államtitkárságot, amit
                  Eötvös felajánlott, nem fogadtam el. Mert professzor akarok maradni, az mindennél
                  szebb s függetlenebb.</p>
               <p>- Erdélyi beszéd, bátyám! Szívemből való! Én is így tennék a te helyedben...</p>
               <p>- Mindjárt láttam, hogy egyforma bordában szőttek minket! - kacagott fel,
                  jólesően. S vidám barátsággal csapott a vállamra, amit én rendkívüli
                  megtiszteltetésnek éreztem, ilyen nagy férfiútól.</p>
               <p>Egyszóval, megszerettük egymást, ami, azt hiszem, a Gábor bátyja és közöttem
                  várható és természetes is volt.</p>
               <p>Három napig barangoltam Budát és Pestet, hol a Ferenc által adott térkép
                  segítségével, hol Ferenccel magával, mikor ráért. Egy délután pedig Eliz vitt el
                  kocsiján a messzebbfekvő látnivalókhoz. Sok mindent megismertem ebben a zsúfolt
                  szemlélésben, kívülről és belülről. De legnagyobb hatással az volt reám, ami még
                  csak ígérkezett, bontakozott. A rengeteg építkezés, ami az új éra pezsdítő
                  légkörében lázragyúlva indult meg mindenütt. A Gellértről, a Sashegyről, a
                  Kis-Svábhegyről, a Rózsadombról ezt a jövendőt csodáltam meg s képzeltem magam
                  elé. Rendkívül izgató szórakozás volt látni, ahogy a megszülető új város áradata
                  körülfolyja, elnyeli, vagy elszigeteli a régit. S volt ebben szimbolum is:
                  Magyarország új életének hatalmas lendületét prófétálta, mely mintha feledné és
                  eltüntetné a mult intelmeit...</p>
               <p>Azért kellett három napot várnom, mert Horváth Mihály püspök úton volt s érkezését
                  napról-napra várták. A harmadik nap délutánján meg is jött s Ferenc szerencsés
                  véletlen folytán találkozott vele alkonyati sétája közben, a pesti Dunaparton. Már
                  másnap délelőtt a legnagyobb készséggel hajlandó volt fogadni Lipót-utca 22. szám
                  alatti bérelt szállásán.</p>
               <p>- Szólítsd Eminenciádnak, - oktatott Ferenc - de kezet ne csókolj neki, azt nem is
                  várja tőled...</p>
               <p>- Erre nem is gondoltam volna! - csodálkoztam rá. - Én őt elsősorban mint nagy
                  histórikust tekintem, kinek minden művét csodálattal és nagy tanulsággal
                  olvasom... s valahogy... nem felfuvalkodás ez... közel érzem magam hozzá...</p>
               <p>- Persze, hiszen magad is histórikus vagy. És Erdélyben más! De itt Pesten az
                  emberek alkalmazkodók és törtetők, különösen most. Horváth Mihály azonban egyszerű
                  és természetes ember, teljes bizalommal fordulhatsz hozzá...</p>
               <p>Úgy is lett. A püspök nagyon nyájasan fogadott s emlékező mosollyal köszönte Bándi
                  bácsi üdvözletét, amit tolmácsoltam neki. A saját festett arcképe alá ült
                  karosszékébe s engem szembeültetett magával. A képen hosszú szőke szakállat
                  viselt, mint egy bibliai pátriárka. A valóságban már teljesen borotváltan ült
                  előttem, a katolikus főpapok divatja szerint, lilagombsoros, lilaöves
                  reverendában, mellén aranykereszttel. De így arckifejezése kedélyesebbnek tűnt,
                  mert ajkainak fínom, nőies ívén állandóan barátságos, kicsit humoros mosoly
                  játszadozott. Csak magas, síma homloka és nagy, tisztafényű szemei voltak teljesen
                  azonosak a festett képmáséval.</p>
               <p>- A portrémat nézi? - kérdezte, észrevéve önkénytelenül hasonlítgató tekintetemet.
                  - Az a bujdosásom alatt készült, Svájcban... ahol tanár úrnak szólítottak... Akkor
                  még nem reméltem, hogy valaha hazakerülök... De azért imádkoztam érte, mindíg...
                  Isten meglágyította Őfelsége, a király szívét. Már hét hónapja itthon vagyok...
                  Milyen boldogság, barátom!</p>
               <p>- Annál bizonyosabb vagyok benne, hogy Eminenciád megérti szegény bátyám
                  nyomorúságát s nem ítéli el végképpen...</p>
               <p>- Ó, én megtanultam nem ítélkezni! - mosolygott szelíden. - Mindíg az Idvezítő
                  alázatos tanítványa igyekeztem lenni, de igazán csak ott, a hontalanságban, a
                  magam vívódásai közt érlelődtem meg arra, hogy megértsem, szánjam és elfedezzem az
                  emberi tévelygést. Különösen a bujdosókét. Ha valaki a hazáját veszítette el,
                  legyen a legjobb ember is, többé nem áll biztosan a lábán. S ha még szerencsétlen
                  is, csalódott, nélkülöző, akármi kísértő szél megtántoríthatja. Szegény bátyjára
                  élénken emlékszem. Milyen széptehetségű, nyíltszívű, derék legény volt, mikor
                  Debrecenben nótázott nekem! Voltak is terveim vele! De az Úr másképpen akarta!
                  Aztán, a szerencsétlen szökése után, mikor Brüsszelben felkeresett, már láttam,
                  hogy nem jó úton jár... Próbáltam is segíteni rajta. Párizsba irányítottam. De úgy
                  látszik, ott sem sikerült a dolga. Igen, később hallottam, hogy Londonba vetődött,
                  Makkhoz... Akkor már csak imádkozhattam érte. De elítélni? Ó, nem! Nagyon is bele
                  tudom magam képzelni a helyzetébe!</p>
               <p>- A menyasszonya írt Eminenciádnak egy levelet, hatvanegyben, Brüsszelbe... Hogy
                  méltóztatnék fogadni, ha Dávid felkeresné és segíteni rajta...</p>
               <p>- Hatvanegyben, Brüsszelbe?... Soha sem kaptam meg... Akkoriban már nem is ott
                  laktam... Nem küldték utánam, elkallódott... De a bátyja nem is keresett engem...
                  vagy legalább is nem tudok róla...</p>
               <p>- Tulajdonképpen ezt akartam tisztelettel megtudakolni Eminenciádtól... Majdnem
                  biztos voltam felőle, hogy így történt... Mivel én most külföldi tanulmányútra
                  megyek, szeretnék utánanyomozni a bátyámnak Londonban... Hátha él még s
                  ráakadhatok? Megpróbálnám hazavinni...</p>
               <p>- Hatvanegy óta nincs hírük felőle? - kérdezte, elgondolkozva. - Hat év
                  óta?...</p>
               <p>- Igenis - bólintottam.</p>
               <p>- Nézze, fiatal barátom, - tette kezét igen kedvesen a karomra, hozzám hajolva: -
                  nagyon szomorú az, amit sejtek, de kötelességem megmondani. Ha szegény bátyja Makk
                  ezredessel kötötte össze a sorsát és hat év óta semmit se hallatott magáról, akkor
                  az annyi... igen, annyi, hogy nem él már... Lehet, lehetséges, megengedem, hogy
                  testileg még vegetál... De az már nem élet... Makkot magát is megölte az emigráns
                  magyarok kiközösítő haragja. Ott magyar ember, a magyarok támogatása nélkül, sőt
                  annak ellenére nem maradhatott felszínen... Hat év!... Ismerem a londoni
                  körülményeket! El kellett süllyednie az iszapban... Higgye el, az volna a jobb, ha
                  testileg sem szenvedne már! Hacsak... hacsak... valami csoda nem történt vele,
                  amit én nem tudok elképzelni sem!...</p>
               <p>- Azért mégis meg kell próbálnom! Édesanyám és Bándi Lila, a Dávid menyasszonya,
                  megkértek rá... és magam is...</p>
               <p>- Természetesen, természetesen!... Okvetlenül meg kell kísérelnie... Ez
                  kötelessége... Csak azért mondtam ezt a szomorú feltevésemet, mert nem tudom
                  biztatni sikerrel... Nem...</p>
               <p>- Köszönöm a jóságát, megértését... azt, hogy ilyen őszintén tárta fel előttem a
                  legvalószínűbbet, amire magam is számítok... S még csak egyet engedjen meg
                  Eminenciád, hogy megkérdezzem: nem tudna-e valakit megnevezni, aki ott Londonban
                  jól ismeri a magyarok sorsát, dolgait s talán adhatna, akármilyen fájdalmas
                  felvilágosítást is...</p>
               <p>- De igen... Nagyon szívesen... Azzal szolgálhatok. Ott van Domáldy Tivadar,
                  emigrált orvos barátom. Már ott is marad, angol állampolgár lett. Vele ma is
                  levelezésben állok. Minden bujdosó magyart ő gyógyít, ingyen... És mindenkit
                  ismer... Írok neki, azonnal.</p>
               <p>Mindjárt íróasztalához ült s néhány kérdést téve fel, megírta ajánlólevelét,
                  pontosan címezve, hogy odatalálhassak az orvoshoz.</p>
               <p>Hálálkodva tettem zsebre.</p>
               <p>Aztán megköszöntem neki a műveit, azt a sok nagy tanítást, amivel engem is
                  meggazdagított. Elmondtam, hogy gyermekkori elszánásom a történelem buvárlására az
                  ő munkái nélkül aligha ölthetett volna testet. Ez nagyon jól esett neki s még
                  sokáig kérdezgetett eddigi és ezutáni tanulmányaim és életcélom felől.</p>
               <p>Búcsúzás közben szívélyesen érdeklődött Bándi bácsiról s dícsérte, hogy sohase
                  felejtheti el, milyen nemes- és fenköltlelkű ember. Végre Isten kegyelmébe
                  ajánlva, áldásával bocsátott el színe elől.</p>
               <p>Másnap reggel indultam Bécs felé.</p>
               
            </div>
            <div type="chapter">
               <head>28.</head>
               <p>Gáborral, ahogy a fejedelmek szoktak, „programszerűen” találkoztunk Zürichben.
                  Viharos örömmel borultunk egymás nyakába. Ő, ha lehet, még szikárabb volt, mint
                  valaha, de a színe jó s a kedve kitűnő. Mindketten tele voltunk mondanivalóval: én
                  hazai hírekkel, ő külföldiekkel. Ezeket össze-vissza cserélgettük ki, nem is egy
                  nap alatt, hanem lassanként rendet teremtve az anyagban, míg a szép, ódon,
                  históriával tele svájci városokat jártuk: Zürichet, Bernt, Luzernt, Bázelt, majd
                  Neuchâtelt, Lausannet, Genfet, ahol a Szent Péter-templomban beleültünk Kálvin
                  kényelmetlen székébe s megható auditóriumának padjaiba is... Itt fedeztünk fel az
                  egyik padba bicskával vésett szívet, benne pedig ezt a nevet: ’Su’si... Ki tudja,
                  melyik magyar diák-ősünk ábrándozott itt valaha távoli Zsuzsikájáról, míg a
                  katedráról a predestináció szigorú tana dörgött...</p>
               <p>Egész kötetre való jegyzetet készítettünk épületekről, intézményekről,
                  múzeumokról, könyvtárakról, templomokról. Én különösen a svájci reformáció
                  történeti emlékeit tanulmányoztam, Gábor inkább könyvtárakat bujt. Ezeken túl
                  hajókáztunk a gyönyörű tavakon és bámultuk, alulról, a tündéri hegyeket, melyekre
                  azonban nem maradt időnk felmászni.</p>
               <p>Tíz-tizenöt napi boldog barangolás után, Genfből utaztunk Párizsba és olyan
                  szerencsések voltunk, hogy éppen az indulás perceiben megpillanthattuk a Mont
                  Blanc ragyogó csúcsát, amint a kedvünkért kipillantott a köd fátylai közül.</p>
               <p>Párizs, ahol vagy tíz napot töltöttünk, letepert, megbilincselt, elnyelt,
                  megsemmisített. Tanácsosabb, ha semmit se írok róla itt, minden próbálkozás
                  ostoba dadogás lenne. És olyan kevés az, amit felfoghattam belőle, a
                  mérhetetlenből, a feneketlen mélységűből, az elbírhatatlanul gazdagból... Maga a
                  világkiállítás befogadhatatlan volt számomra, pedig, mint Gáborral
                  megállapítottuk, végeredményében az ért a legkevesebbet, hiszen nem Párizs maga
                  volt, hanem a világ kirakódó vására az ő tenyerén... Párizsnak egy-egy tere, vagy
                  talán méginkább mellékzuga, némelyik műremeke, sőt kocsmája, esetleg már a szaga
                  is sokkal-sokkal terhesebb volt mondanivalóval, sugallattal, élettel, szépséggel
                  és szívfájdítóan fölényes szellemmel. De mondom, hogy hülyeség volna belekezdeni
                  a leírásába... Itt csak azt fontos megörökítenem, hogy erre a kurta kis időre
                  belőlem is eltűnt az egykedvű falusi szemlélő, aki nem vágyott a nagyvilágba.</p>
               <p>Budapesten ilyent egyáltalában nem éreztem, pedig addigi látványaimhoz képest már
                  az is éppen eléggé aránytalan méretű volt. Párizsban megszállott és magával
                  ragadott az életláz tüzes rohama. Úgy éreztem, boldogan tudnék felolvadni, eltűnni
                  benne, beleszívódni rejtelmes vérkeringésébe...</p>
               <p>- Ez ugyanaz - vigyorgott Gábor - mint mikor barbár őseinket megbolondította a
                  Nyugat mérges parfőmje. Tipikus barbárbetegség, hevenyfertőzés, lelki franciakór.
                  Romlatlan steppei voltodat bizonyítja! Csak arra kérlek, vágj gőgös pofát hozzá,
                  ahogy magyar, sőt székely nemeshez illik, különben kiröhögnek ezek a rothadt
                  franciák!</p>
               <p>Így beszélt, de sokszor rajtakaptam, hogy úgy dermedt meg ő is Párizs kis és nagy
                  csodái előtt, mint egy felborzadt szőrű pusztai csikasz a telehold alatt.</p>
               <p>A világkiállítást környező erdőnyi parkban Párizs vérszívó menyétkéi vadásztak a
                  megbabonázott idegen férfiakra. Az exotikusokra különösen. S így ránk is, akiket
                  töröknek, japánnak, mandzsunak meg effélének hittek.</p>
               <p>Gábor persze szívesen ismerkedett s én sem fanyaloghattam mellette...</p>
               <p>- A legjobb nyelvlecke és nem is drága! - indokolta nagyképűen.</p>
               <p>Tény, hogy ezek a csinos ragadozók egy kis nyalánksággal is tökéletesen beérték s
                  édes pityegéssel „merci”-ztek érte.</p>
               <p>Ami pedig a nyelvleckét illeti, hát az eleinte siralmasan ment. Büszke öntudatom,
                  hogy Vásárhelyt nincs hozzámfogható francia, gyalázatosan zsugorodott semmivé.
                  Mert ami Vásárhelyt folyékony és fordulatos francia beszéd volt, az Párizsban,
                  ezek között a szédítően csicsergő, kerepelő, trillázó szájacskák között még
                  bivalynyekergésnek is csak különös jóakarattal lett volna minősíthető.</p>
               <p>Gábor úgy oldotta meg a kérdést, hogy jelbeszéddel, alkalmilag pedig csókkal
                  felelt. Néha megkockáztatott egy-egy szót is, amire félreértés következtében,
                  többnyire rendelést adtak le a pincérnek. Esetleg magyar szónoklatot rögtönzött,
                  ami viharos tetszést aratott.</p>
               <p>Én azonban belevetettem magamat az örvénybe és elszántan próbáltam a megértés és
                  megérthetőség partjára vergődni. Valamit haladtam is kétségtelenül, mert a
                  kötelességszerűen türelmes rendőrök például csaknem mindíg helyesen tájékoztattak,
                  ha hozzájuk fordultam.</p>
               <p>Gyakorlatilag, természetesen Gábornak volt igaza, aki a nőknél nem eszmei
                  megértésre törekedett s így rendszerint gyors sikereket ért el. Tartósabban, talán
                  az utolsó négy napra, egy kis Madelaine-nél állapodott meg, aki ügyesen
                  szétrebbentette mellőle a többieket s a búcsú percéig hűségesen szerette „a furcsa
                  törököt”. Még sírt is, nagy, festékmaszatos könnyeket ejtve, mikor elutazásunkkor
                  Gábor tovatűnt előle.</p>
               <p>Ez a kis Madelaine nagyon jószívű teremtés volt. Nem állhatta, hogy mindíg velük
                  lógok, társtalanul... Ezért aztán, két nappal távozásunk előtt, elhozta nekem a
                  barátnőjét, Jeanne-t.</p>
               <p>Már előre elcsicseregte, hogy a legszebb párizsi lánynak fog bemutatni, akit
                  azonban nem lesz könnyű meghódítani a moszjőnek. Mert nem afféle könnyen
                  szakítható virág, hanem igazi fínom kisasszony, tanult is és határozottan
                  gondolatai vannak. Szereti a gondolatokat... Ez nagy előnye lesz moszjőnek, aki
                  szintén örökké gondolkozik és nehéz ember, így mondta.</p>
               <p>Már az is elég nagy baj volt, hogy Jeanne-nak hívták a barátnőjét, de ennél sokkal
                  nagyobb baj készült rámszakadni.</p>
               <p>Mert mikor azon az estén, a parki vendéglőben felénk lebegtek, összekarolva,
                  szinte leszédültem a székről s ha Gábor meg nem ragadja az abroszt, mindenestől
                  lerántottam volna, a szívemet elállító meglepetésben. Igen, maga Gábor is
                  elsápadt, jól láttam s felkiáltott:</p>
               <p>- Hát ez... ez hihetetlen!...</p>
               <p>Mert Janka ringott felénk a Madelaine karján, maga Janka, leánykori karcsúságában,
                  aranyló szőkeségében és kék szemeinek bűbájos sugárzásában...</p>
               <p>Igen, mikor már mellettem ült s beszélgettünk, akkor is majdnem Janka maradt, csak
                  a tekintete volt sekélyebb és élesebb, a vonásai, így közelről, elnyújtottabbak és
                  a hangjából hiányzott a Jankáénak gazdag, sokhúrú zenéje...</p>
               <p>A hasonlóság azonban így is olyan hihetetlen és részegítő volt, hogy reszkettem,
                  mint a lázbeteg s minden, minden felkavarodott bennem, amit már eltemettem.</p>
               <p>De Jeanne azért mégsem volt Janka... A lelke, az előre dícsért gondolatai, amolyan
                  párizsi üveggyöngyök voltak s nem vásárhelyi drágakövek. S nagy elfogulatlansággal
                  tán egy óra mulva már egy festőről, egy költőről és egy színészről emlékezett meg,
                  akik szép fiúk voltak, de lelkileg nem tudták őt kielégíteni.</p>
               <p>Azonban éppen ebben rejlett a veszedelem. Hiszen ha Janka lett volna, akkor nem is
                  jön el hozzám s ha meg is ismerem, számomra fönn, a magasban marad,
                  érinthetetlenül. De nem Janka volt, hanem csak a kísértő álarca. S kísértésnek
                  túlerős és túlságosan kínálkozó!</p>
               <p>Mikor hajnalban, hosszú erdei séta után és mindent ígérő csókok égető emlékével
                  elváltam tőle, a kezemben maradt apró névjegye, a lakása címével. Holnap este,
                  tizenegy órakor, ott vár reám.</p>
               <p>Gábor már felkeléskor kijelentette, hogy utolsó párizsi esténket egészen külön
                  fogja tölteni, Madelaine-nel, ezzel tartozik neki, utóvégre is... Majd reggel
                  találkozunk, az indóháznál... Jeleztem, hogy nekem is külön elfoglaltságom lesz...
                  Vigyorogva helyeselt...</p>
               <p>Még megnéztünk egyet-mást, vásároltunk néhány kis emléktárgyat az otthoniaknak,
                  magunknak és itthagyandó barátnőinknek, aztán csomagoltunk s így telt el a
                  nap.</p>
               <p>Ahogy az este közeledett, mind lázasabban készültem a találkára. Az élet furcsa,
                  gúnyos, szemtelen és ingerlő tréfájának tűnt fel előttem, hogy egy éjszakára a
                  karjaim közé dobja Janka mását, itt a világ tulsó végén. Gyalázatos elégtétel,
                  borzongott át rajtam s magam is gyalázatos vagyok, hogy elfogadom... Viszont
                  szamár is vagyok, hogy rágom magam ezen. Gábor nem csinál magának ilyen
                  felesleges, ostoba aggodalmakat. Az Iluskáját külön rekeszben hordja a szívében,
                  mint szent és egyedül komoly titkot... a többi pedig nem számít... S utóvégre
                  egyszer, egyetlen egyszer... aztán vége, úgyis, örökre... És Jeanne nem Janka,
                  Jankát ez a dolog nem is érinti... nem szennyezi be... Tulajdonképpen csak az első
                  pillanatban volt köztük hasonlóság... Ez csak afféle kezdőmotívuma az egésznek...
                  Most már nem is fontos... Disznó, hazug vagy! - ripakodom magamra. - Igenis, csak
                  ez az egy fontos, s te aljas merényletre készülsz Janka ellen!... Alávaló
                  bosszúra! Jól tennéd, ha leköpnéd magadat... - Majd leköpöm, holnap reggel - ha
                  utána leszek! - perelek magammal... Ez nem Vásárhely, ez Párizs!... Legyen egyszer
                  legalább vége az otthoni nyűgöknek, örökös gyáva gondnak, itt semmi más nem vagyok
                  csak egy átfutó idegen... felelőtlen senki... Jeanne gyönyörű, kínálkozó nő,
                  számomra nem lelki ügy, holnap örökre itthagyom... S különben is, kinek mi köze
                  hozzá?... Gyerünk, gyerünk, azzal az öltözködéssel!</p>
               <p>Végre indulnom kellett... Jeanne messze lakik... Felvágtam a fejemet s kiléptem az
                  ajtón.</p>
               <p>- Pardon, moszjő! - lihegett szembe a lépcsőn a háziasszony. - Pardon!... Levele
                  jött... Még délután... De kissé elfeledkeztem róla, mindenféle dolgom volt...
                  Pardon!</p>
               <p>Átveszem a levelet s egy pillantással látom, hogy Eszti írta. Poste restante
                  érkezett, de a címünket bejelentettük volt a hivatalban s kiküldték...</p>
               <p>Az első mozdulattal zsebembe gyűröm, ráérek elolvasni holnap is, az úton... De
                  nem! Ezt mégse lehet... Ki tudja, mi van otthon? Hátha valami fontos? S különben
                  is, gyalázat volna félrelökni... Átfutom legalább!</p>
               <p>Visszaléptem a szobába, felszakítottam a borítást, olvasni kezdtem. Azután, mintha
                  egy láthatatlan kéz gyöngéden kényszerítene, leülök vele az asztalhoz... aztán az
                  ágyra dobom a kalapot, ami még a fejemen van... s két könyökömre dőlve, merülök
                  bele Gerléd és Vásárhely áldott levegőjébe...</p>
               <p>Milyen édes, bájos levelet írt ez a kicsi Eszti! Talán a rémítő távolság teszi, de
                  ez az otthoni hang könnyeket présel a szemembe. Forró szíve lüktet minden
                  szótagjában, a betűkből rámkéklik féltő és bízó szeme, ez a kicsit mindíg szomorú
                  s kicsit mindíg pajkos tatárszem! S ahogy olvasom, mintha őmaga beszélne s
                  egyszerre sokkal-sokkal közelebb érzem magamhoz, mint hosszú éveken át, mikor
                  mellettem élt... igen, mintha most állna itt először, szorosan hozzámsímulva, a
                  vállamon át hajolva s karcsú ujja mutatná a sorokat... Persze, persze, a szívemből
                  felcsapó honvágy öltözött Eszti őzike-alakjába... tudom, tudom... semmi egyéb...
                  De nagyon kedves alakot öltött, nagyon... s csak most kezdek gyönyörködni benne
                  magam is!...</p>
               <p>Édesanyámról ír először, hogy benn volt náluk Vásárhelyt s bár ő, Esztike mindíg
                  nagyon tisztelte és szerette, de csak most ismerte meg igazán a világ legdrágább
                  anyaszívét... most, hogy édesanyám kihívta s elvitte őt magával Gerlédre, két
                  egész hétre... Nem is értem, Áron bácsi, hogy miként érdemeltem meg ezt az édes
                  ajándékot s miért is kaptam? Rozáli néni kedves leányának nevezett, csodálatos
                  szép tanácsokkal oktatott az életre, mindenféle házi és kerti munkák titkát-módját
                  megismertette velem s gyöngéd bölcseséggel rávezetett, hogy nemcsak a könyvekkel
                  lesz dolgom a jövőben... Nem csoda, Áron bácsi, hogy maga olyan nagyszerű tanító,
                  az édesanyjától örökölte ezt a tehetséget... Hogy ő milyen pompás asszonyt,
                  feleséget és anyát nevelt ebből a Juliskából is! Énok boldog ember, s ennek
                  köszönheti! Aranyos kicsi asszony Juliska, nagyon megszerettük egymást, engedte,
                  hogy a kicsiket ölembevegyem, játsszam velük, etessem és altassam... Sohase volt
                  szebb munkám, Áron bácsi! Imádom a gyermekeket! Áronkának már lehet együgyű
                  meséket mondani és annyira hasonlít magához, Áron bácsi, hogy az csoda! Éppen úgy
                  néz reám néha a gyönyörű okos szemeivel, szinte várom, hogy maga szólaljon meg
                  azokkal a pici gyermeki ajkakkal s jól leszidjon, hogy mért olvasok annyit...
                  és... talán... hogy elvétve meg is dícsérjen: Jól van, Eszti! És az egyáltalában
                  ritka, hogy minden Ernyei hogy hasonlít egymáshoz... Énok is, különösen, ha
                  komolyan összevonja a szemöldökeit s feszülten figyel valamire, éppen ugyanaz,
                  mint mikor Áron bácsi a tanulók dolgozatait javítja... S Énok is nagyon, nagyon
                  okos ember és a természet nyitott könyvének nagy tudósa... és vele beszélgetni is
                  nagyon mély öröm volt nekem... és a drága Juliska nem volt féltékeny, hiszen...
                  Milyen édes otthon az a szép öreg Ernyei-ház, igazán boldog lehet, aki
                  hozzátartozik... Én két hétig nagyon, nagyon, nagyon boldog voltam, amíg a maga
                  édesanyja az enyém is volt, Áron bácsi! Rozáli nénémet (mármint a maga nénjét) úgy
                  megszerettem, mint ahogy megsajnáltam... Tudja-e, hogy egészen rendes a
                  gondolkozása? Kivéve azt az egyet, hogy a férjéről (Imréről), úgy beszél, mintha
                  élne s itt volna vele és mentegeti, hogy most nem jöhetett éppen fel hozzánk, mert
                  a földeken van dolga... Rozáli néném sokkal egészségesebb is, mint ahogy mondják,
                  régebb volt; ez azért is van, mert naphosszat dolgozik a szabadban, ő a
                  legszorgalmasabb munkás Gerléden. És csak tejet iszik, édes Áron bácsi s ez ugye,
                  a legjobb? Rozáli mama (csak megkülönböztetésül merem így írni, ne haragudjék
                  érte) azt mondja: az arca se olyan már, mint volt: elsimult és nyugodt, békés...
                  Én nem láttam őt betegen, de most bizonyos, hogy szép az arca, csak kicsit
                  szomorú. Azt hiszem, gyönyörű lehetett leánykorában s mint fiatal asszony...
                  Milyen kár, hogy nincs gyermeke, az megtartaná a szépségét, mert azt hiszem,
                  minden anya, aki szereti a gyermekét, szép marad... Rozáli néném is igen jó volt
                  hozzám, megkedvelt, esténként mindíg a kezében tartotta a kezemet s nem engedte el
                  és ilyenkor mindíg magáról beszélt, Áron bácsi, hogy maga milyen kedves és jó
                  gyermek volt s hogy milyen nagy tudós ember lett! És általában mindenki a
                  legtöbbet magáról beszél és sokszor késő éjszakáig beszélgettünk arról, hogy Áron
                  bácsi milyen büszkévé fogja tenni még ezután a családot... S ugye, nem haragszik,
                  hogy egyet-mást én is elmondtam abból a számtalan sok jóságából, amivel
                  kisdedkorom óta elhalmozott? Mert ez jól esett az édesanyjának és a többieknek s
                  az utolsó betűig igaz is volt...</p>
               <p>És végre megláttam a Gödört! A Gödört, a maga örökségét, Áron bácsi! Amiről annyit
                  mesélt nekünk már kicsi korunkban s amiről én azt hittem, hogy az maga az
                  Édenkert... kígyó nélkül, muzsikáló angyalokkal... Nekem az is maradt, most is,
                  amikor megismertem! Gyönyörű, csodálatos, áldott sziget! Szegény Lila mama! Ő
                  sohase juthatott el ide, hogy boldog legyen benne! Elképzeltem, hogy milyen boldog
                  lehetett volna itt, a párjával! Ó, Áron bácsi! Mikor, kicsit ellopakodva a
                  többiektől, felmentem a szőlőhegyre és leültem arra a kis padra, tudja, ott a
                  birsalmabokor alatt s néztem, néztem a maga tündérországát, Áron bácsi - tele lett
                  a szívem felmagasztosult örömmel... s csak az fájt, hogy maga nincs itt, maga
                  hiányzik innen, az értelme az egésznek... S imádkoztam magáért, Áron bácsi! És az
                  imádságban közel éreztem, úgy éreztem, hogy itt van velem a Gödörben... S mikor
                  este kigyúltak a csillagok, az jutott eszembe, hogy akármilyen messze van is, csak
                  fel kellene néznie s ugyanazokat a csillagokat látná, mint én... És ez olyan
                  volna, mint egy találkozás... Néz-e fel vagy egyszer így, Áron bácsi?</p>
               <p>Édesapám tisztelteti s öleli Áron bácsit. Jól van szegény, csak most is sok a
                  dolga. Hogy visszajöttem Gerlédről, a könyvtárat megint én kezelem s ezzel
                  könnyítek rajta. És magamon is, mert ez valamennyire enyhíti fájdalmamat, a
                  Gerlédtől való elszakadásért. De később ismét kivisz Rozáli mama, megígérte az
                  édes... Mert még sok tanulnivalóm van az ő iskolájában! És addig is, itt is
                  dolgozok a ház körül megint, mindent és kevesebbet olvasok... Lila mamával mi
                  ketten nagyon csendesen vagyunk és jól élünk... Én mindíg is jól éltem vele...
                  Igaz, édes Áron bácsi, Lila mama nagyon várja magától azt a hírt... és sokszor
                  olyan furcsán néz rám, titokzatosan és azt mondja: remélem, nagyon remélem, Eszti,
                  hogy az a hír jó hír lesz! Úgy sajnálom szegényt!... Minél hamarább írhat neki
                  Áron bácsi arról, amit vár, annál nagyobb jótétemény lesz, mert emészti magát,
                  kegyetlenebbül, mint valaha s úgyszólva már csak árnyék...</p>
               <p>Jankáék leköltöztek Ebesre, azt írja Janka, nagyon szép lakásuk van, most
                  vizitelnek és az egész város nagy szívességgel fogadja őket... Gergelyke szép és
                  egészséges...</p>
               <p>Most beszámolok három könyvről, amiket azóta olvastam és kérem, hogy alkalomadtán
                  feleljen néhány kérdésemre, amiket itt megírok...</p>
               <p>Átugrottam a levél végére:</p>
               <p>- Áron bácsi hogy él? Egészséges-e? Képzelem, mennyi csodát látott már eddig is!
                  Hátha valamit ezekről is írhatna nekem, majd, ha pihenője lesz valahol!</p>
               <p>Mindíg, mindíg imádkozom, hogy a kegyelmes Úristen őrizze meg drága egészségét,
                  áldja meg minden útját és munkáját s majd hozza haza közénk békességben!</p>
               <p>...Édes Áron bácsi, Kövendiéknél ma azt mondta egy társaságbeli ember, hogy Párizs
                  tele van gonosz nőkkel, akik éppen az ártatlan és jóhiszemű idegen férfiakat
                  hízelgik körül és kifosztják őket. Édes Áron bácsi, bocsássa meg, tudom, hogy
                  maga ki s milyen... és nem is úgy gondolom... de hátha mégis megszólítja
                  valamelyik és beszélgetni még nem bűn... és maga udvarias és jószívű ember... és
                  nem kergetné el mindjárt! Vigyázzon, édes Áron bácsi, nehogy valami kár érje! Én
                  akkor nagyon-nagyon búsulnék, de nem ez a fő, hanem hogy maga is bánkódna felette!
                  Ne felejtse el egészen a tündöklő nagyvilágban sem a maga hűséges húgát, örökké
                  hálás tanítványát, aggódó és tisztelő: Esztijét.</p>
               <p>Végére értem... És újra kezdtem... Ismét végigolvastam és ismét és ismét... amíg
                  csak láttam a könnyeimtől s lelkem elbírhatatlanul meg nem telt az otthon, az én
                  világom, az én életem boldogító, fájó emlékeivel...</p>
               <p>Tizenkét óra lett... Egy... Kettő... Félnégy...</p>
               <p>Aludtam, a megbabonázó levélre borulva, az asztal mellett...</p>
               <p>Remélem, Jeanne is aludt már, kifáradva a bosszankodásban...</p>
               <p>Reggel az indóháznál találkoztunk Gáborral. Madelaine ide is elkísérte. Kérdő
                  szemekkel néztek reám, de nem kérdeztek semmit. Úgy látszik, ezt jobbnak látták,
                  ha már egyedül jöttem ki.</p>
               <p>Én azonban az utolsó percben mégis firkantottam néhány szót egy papírkára s
                  összehajtogatva, odaadtam Madelaine-nak, hogy juttassa el Jeannehoz.</p>
               <p>„Bocsásson meg, de olyan valami jött közbe, ami lehetetlenné tette... Mindíg
                  hálásan gondolok magára.”</p>
               <p>És ez a hálanyilatkozat, úgy éreztem, ha nem is éppen Jeannet illette, bizonyos
                  értelemben mégis színigaz volt.</p>
               <p>A csatornán csúful megtáncoltatott a vihar. A tengeribetegségtől citromsárgán
                  kerültünk partra Doverben. Hideg eső és sűrű, piszkos köd fogadott angol földön.
                  Fájdalom, ez végig így is maradt s Londonból sokkal többet szagoltam, mint láttam.
                  A szagja pedig magyarán megmondva: büdös volt. Olyan rövid idő alatt, mint amit
                  ott töltöttünk, igazságtalanság lett volna ítéletet formálni erről a
                  behemót-városról, de az az egy bizonyos, hogy nem az én életformámat és
                  felfogásomat jelenítette meg. És mindíg dideregtünk is benne, ami bizony szörnyen
                  lerontja az emlékezés hangulatát. Lehet, sőt bizonyos, hogy kedvezőbb időjárásban
                  minden másként alakult volna. Nekem valahogy az maradt meg Londonról az
                  emlékezetemben, hogy ott semminek sincs szilárd körvonala és állaga s az egész
                  egy szénporral megborsozott piszkos kocsonya, tömérdek emberi kukactól
                  keresztül-kasul nyüzsögve.</p>
               <p>Azért a Szent Pál-székesegyház, a Tower, a British Museum s néhány más csoda
                  természetesen feledhetetlen élményeim maradnak.</p>
               <p>Azt sem szabad elfelejteni, hogy igazi, magasabbrendű angol emberrel
                  személyszerint nem ismerkedhettünk meg s egyetlen londoni úri család otthonát sem
                  láthattuk belülről... Márpedig ugyebár, e nélkül a valódi angol életen maradtunk
                  kívül? A csőcselék viszont, amelyhez szerencsénk volt, sehol a világon nem lehet
                  olyan ronda, mint ott... s ha ez tán jellemző is, mindenesetre csak az egyik
                  végletet mutatta meg...</p>
               <p>Domáldy Tivadar doktort mindjárt felkerestük, mielőtt még szállást szereztünk
                  volna, mert arranézve is tőle akartunk tanácsot kérni, a kikötői ajánlgatók
                  zsiványpofájától elrémülve. Bizony, ő is kevéssé bizalomkeltő külvárosi
                  környezetben telepedett meg, kopár, szennyes bérkaszárnya harmadik emeletén, ahová
                  egy bérkocsis méregdrágán döcögtetett el.</p>
               <p>Itt kereste szerencséjét a doktor, a szegény emberek között s valamennyire meg is
                  találta, amint néhány mellékmondatából megérthettük.</p>
               <p>Furcsa, mord agglegény volt és eleinte elég szűkszavú. Beszédébe már sűrűn
                  döfködött angol böffentéseket, a külvárosi szótár anyagából. Ezekből Gábor sem
                  értett egy kukkot sem, pedig ő, saját állítása szerint, az angol nyelvben nagy
                  haladást tett Hollandiában, egy skót teológus segítségével. Magam nem is igen
                  mertem feltátani a számat brit földön, nem konyítván e tudományhoz.</p>
               <p>Horváth püspök levelének hatása alatt Domáldy doktor feltekerte az eszét s néhány
                  kurta kérdés után kijelentette, hogy azt hiszi, emlékszik Dávidra: a mája miatt
                  volt nála vagy két-három évvel ezelőtt.</p>
               <p>Elő is kotort valami szennyes könyveket s csapzott bajuszát rágva, búvárkodni
                  kezdett bennük, tömpe, redves ujjával futva végig a sorokon.</p>
               <p>Ezalatt körülnézegettünk a barlangjában. Nagy rendetlenség terpeszkedett benne.
                  Könyvek és orvosi műszerek szanaszét hevertek asztalon, székeken, pamlagon, még a
                  földön is. A kevésbbé használtakon vastag por feküdt. Egy szekrény rosszul-csukott
                  ajtóján sáros nadrág egyik szára lógott elő. A padlót nagy foltokban valami maró
                  folyadék rágta ki. S az egyik zugban csomó véres sebpólya éktelenkedett... Isten
                  őrizzen meg tőle, hogy itt megbetegedjem s a körme közé kerüljek!</p>
               <p>Gábor valami üveg alá rámázott írást böngészett a divány feletti falon. A szemével
                  intett, hogy nézzem meg én is. Megnéztem. Kossuth Lajos aláírásával ellátott,
                  piros, címerespecsétű elismerőlevél volt, a honvédsereg sebesültjeinek és
                  betegeinek önfeláldozó és nagysikerű gyógyításáért... Talán a csatatereken és a
                  rögtönzött segélyhelyeken szokta meg a doktor ezt a borzalmas rendetlenséget,
                  össze-visszaságot és tisztátalanságot?! Nagyon is lehetséges, hogy e miatt nem
                  tulajdonít fontosságot a tisztaságnak most és itt sem. Érthető, hogy csak a
                  külvárosi emberek között tud megélni. Alig hihető, hogy úri házba
                  beengednék!...</p>
               <p>- Megvan! - horkantott fel a könyvből, reánkmeresztve halszemeit a pápaszem
                  torzító üvegén keresztül. - Itt rend van, barátaim... Minden paciens feltalálható,
                  akit valaha megvizsgáltam!...</p>
               <p>Odahajoltunk s ő mutatta és olvasta:</p>
               <p>- 1865 november 2. Ernyei Dávid, 39 éves. Volt honvéd, jelenleg
                  foglalkozásnélküli, szökésben levő menekült. Mértéktelen alkoholfogyasztás miatt
                  és rendetlen életmód folytán előállott idült májdaganat. Felfúvódások az arcon, a
                  szemek alatt, a kézfejeken és a lábszárakon. Jellegszerű foltok ugyanott.
                  Előrehaladott kórsági állapot (stádium). Görcsök s fulladás elleni csillapítószer
                  rendelve, házikészítés. Ingyen. Egy nadrág s ujjas is. Cipő kicsi, helyette pénz,
                  stb. stb ez már nem érdekes... de itt van az akkori lakóhelyének feljegyzése is...
                  Írják, kérem!...</p>
               <p>Gábor, szótagolás után, feljegyezte.</p>
               <p>- Na persze, - csapta be könyvét a doktor - ez rég volt, majdnem két éve... Azóta,
                  ki tudja, hol lakik s egyáltalában él-e még? Most már jobban emlékszem rá, az
                  adatokból. Rossz bőrben volt már, abbiza!... És sohasem jött többet... Félek, a
                  cipő miatt, hogy tudniillik nem vette meg, hanem az árát, tudják... (s itt
                  hátrahajtva fejét, összeszorított öklével az ivást jelképezte). Aztán szégyellte,
                  hogy észrevegyem s kérdőre vonjam... Szóval, azóta se láttam...</p>
               <p>Néhány testvéri szót dadogtam szerencsétlen bátyám mentségére, köszönve a doktor
                  jóságát.</p>
               <p>- Tudom, tudom! - legyintett. Szóra sem érdemes, amit tettem érte! Derék legény
                  lehetett valaha... Igen, igen... az a fene Makk... az magávalrántotta...
                  Nagyszájú, fontoskodó alak volt... Biztosan ez is... ez a maga bátyja, azzal ment
                  hozzá, hogy miatta ítélték el otthon, tulajdonképpen... Valaki erre tanította...
                  Sokan voltak így... Makk hitegette őket, aljas dolgokra alkalmazta... aztán
                  belebukva a zsaroló kísérletekbe, hurcolta magával lefelé. Végre meghalt s ezek
                  nélküle züllöttek tovább... Így gondolom, így is volt...</p>
               <p>Ismételt hálálkodás után búcsúzkodni kezdtünk.</p>
               <p>Ő elhárítva megint a köszönetet, Horváth Mihályról kérdezősködött s én referáltam
                  róla.</p>
               <p>- Nagy barátok lettünk, Debrecenben! - emlékezett, horkantásszerű kacajjal. -
                  Gyógyítottam ott a kólikáját s aztán sokat beszélgettünk... Vagyis vitáztunk, mert
                  én ellene voltam a dolgoknak... a trónfosztás marhaság volt s egyebek is... És
                  Görgeit félreismerték... Nó, már mindegy... Azért megszerettük egymást, a
                  püspök-miniszterrel... S hogy kilógtunk, aztán is leveleztünk s néha még ma
                  is...</p>
               <p>Gábor megkérdezte, hogy neki miért kellett szöknie, hiszen mint orvos, nem
                  harcolt, hanem gyógyított, bizonyára ellenséget is...</p>
               <p>- Éppen ez az! - csapott az asztalra Domáldy doktor. - Egy osztrák ezredes, még
                  hozzá gróf, halt meg a kezeim közt, Isaszegnél... Valami disznó, hálából, hogy
                  segítettem rajta, azzal vádolt: szántszándékkal elvéreztettem a grófot... A vád
                  mindenesetre ez volt... Utolsó percben szaladtam ki... Szegény Horváth
                  Mihály!...</p>
               <p>Kérdőleg néztem rá.</p>
               <p>- Sajnálom, hogy visszament... Csalódni fog... Az, ami otthon kezdődik: nem a mi
                  világunk... Én sohase megyek már vissza. De elég, életemben ennyit nem
                  beszéltem!</p>
               <p>Most aztán, néhány napon át, a Gábor, szerintem eléggé kétes, angol tudományára
                  támaszkodva, keserves nyomozást kezdtünk és folytattunk le Dávid után.</p>
               <p>Már az is elég sok bajunkba került, amíg a doktornál kapott címhez eljutottunk,
                  rengeteg félreértett magyarázat után próbálkozva s jónéhányszor, biztos vagyok
                  felőle, lóvá is téve, mert a külvárosi csirkefogók jól mulattak tanácstalan
                  ostobaságunkon. Végre kikötöttünk egy rossz álomba való pokoli sikátorban, a
                  helyes számnál. Vesztünkre, mert a borzalmas szajha, aki ott lakozott, - igen sok
                  hasonló társa közt - mikor hosszas dadogásaink rendjén mégis megértette Dávid
                  nevét és rájött, hogy kit keresünk, olyan szidalomvihart zúdított reánk az
                  összecsődült házi söpredék nagy gyönyörére, hogy bár a szavait nem értettem, azt
                  hittem, nyomban elsüllyedek a szégyentől... Kénytelenek voltunk menekülni, mielőtt
                  fejünkhöz vágja azt a vasfazekat, amit furiaként felragadott... Talán egy lépést
                  se tehettünk volna tovább ebben a szomorú dologban, ha egy sovány, lobogószemű,
                  hervadt nő utánunk nem surran a ködben, miután megfutottunk s kínos próbák során
                  keresztül valahogy megértettük tőle, hogy Dávidot ez a bestia tartotta el egy
                  darabig, míglen ő nem bírta tovább s megszökött a karmai közül. Mivel a némber
                  odavolt érette s a házbeliek is gúnyolták, azóta Dávid neve hallatára valósággal
                  őrjöng s gyilkolni is kész volna... De ő, mármint ez a vézna nő, mindíg sajnálta
                  azt a szerencsétlen embert, akiről látszott, hogy szép, művelt, úri ember lehetett
                  valaha s gyönyörűen énekelt, úgyhogy minden ajtó kinyílt s az egész ház némán
                  figyelte ilyenkor... Hiszen ha őt választotta volna e helyett a boszorkány
                  helyett, holtáig híven szolgálja csak az énekiért is! S tudja, hogy sok nő, ott
                  abban az átkozott udvarban, mindent megtett volna érette! De hát hiába, éppen abba
                  botlott bele szegény feje az éhhalál és mezítelenség szélén... Most már mindegy...
                  hanem ő tudja, hogy hová húzódott el... meglátta egyszer valahol s kileste...
                  Igaz, ennek is több esztendejénél, de talán...</p>
               <p>Újabb cím, újabb kínlódás, kutatás, még nyomorultabb, de szintén elhagyott vacka a
                  menekülő vadnak... aki talán önmaga elől szökött tovább s tovább...</p>
               <p>Egy-egy véletlen szó, adat, sejtelem nyomán még vagy négy helyen fordultunk meg,
                  ahol, mind rövidebb időre, Dávid meghúzódott volt...</p>
               <p>Kérdezősködésünk kulcspontja mindíg a Dávid éneke volt, mert feltettük, hogy erről
                  emlékeznek reá leginkább. S csakugyan, végre is ez vezetett el hozzá.</p>
               <p>Valaki, ismét egy éjszakai nő, Temze-parti csapszéket ismert, ahová valami
                  félbolond török szokott néha bebotlani s ha valaki fizet neki egy pint sört vagy
                  pohár grogot, furcsa ázsiai dalokat énekel érte, néha borzasztó szomorúakat,
                  úgyhogy még a matrózok pipája is kialszik, mert csak lógatják a szájukban,
                  elmeredve, néha meg olyan veszekedett vígakat, hogy a betévedő éjszakai
                  bérkocsisok ostorukkal durrogatva táncolnak tőle. A csapláros nem bánja, olykor
                  még ő is ad neki valamit, mert a vendégeknek tetszik a török s ha eláznak a nótái
                  hatása alatt, könnyebb becsapni őket a fizetésnél...</p>
               <p>- Az én egyik ismerősöm is éjjeli bérkocsis - vallotta be. - Egyszer elvitt oda
                  magával s láttam és hallottam a törököt... szépen énekelne, ha a sok pálinkától
                  nem volna rekedt a hangja... De tán nem is az éneke, hanem az, ahogy közben
                  megváltozik az arca s szinte fiatal lesz és szép! Olyan, mint egy vad sasmadáré!
                  Hanem John éppen azért nem vitt el többet... féltékeny lett a szamár a miatt az
                  emberroncs miatt... mert az, mihelyt elhallgat s magába roggyan...</p>
               <p>Mondanom sem kell, hogy rettentő időbe és kínlódásba telt, amíg mindezt
                  összeraktuk az asszony hápogásból. De hogy Dávidról beszél, affelől nem volt semmi
                  kétségünk többé.</p>
               <p>Ez a gyötrelmes detektívmunka elég sok pénzbe is került. Szegény Lilának két
                  aranya úszott el rajta, amiket Domáldy doktor volt szíves nekünk beváltani.
                  Azonban még tizennyolc arany maradt a kincsből. Tenger pénz, alig is tudtam
                  elképzelni, hogy volt képes Lila ennyit összegyüjteni s mit spórolt, robotolt,
                  nélkülözött érette, amíg észrevétlenül elvonhatta a gazdálkodásból! És az is
                  titok maradt, miképpen, kinek a segítségével tudta aranyakra váltani át a pénzét,
                  hogy amint mondta, az arany külföldön is arany, felhasználható érték
                  maradhasson... Sohse kérdeztem meg, de lehet, hogy a legtermészetesebb segítőtársa
                  volt, vagyis az apja: Bándi bácsi.</p>
               <p>Bár az a veszély fenyegetett, hogy John, az éjszakai bérkocsis, a szeretőjével
                  való megismerkedésért betöri a fejünket, mégis arra kellett jutnunk, hogy őt
                  kérjük meg: vigyen el abba a kocsmába. A nő nem vállalta a közvetlen bemutatást,
                  de útbaigazított, hogy hol állomásozik este John úr a kocsijával.</p>
               <p>Én, sejtelmektől vezetve, Lila egy újabb aranyával, elképzelt mértékre fehérneműt
                  s egy teljes rend tisztességes ruhát, cipőt s mindenféle apróságot, aztán még
                  kalapot is vásároltam s mindent jó kofferbe rakva, a szállásunkra vitettem.</p>
               <p>Este felfedeztük Johnt, a bérkocsija számáról, amit az asszonytól tudtunk meg, s
                  mint kíváncsi idegenek arra kértük, vigyen el valami parti csapszékbe, ahol jó
                  itóka mellett egy s más érdekességet is tapasztalhatnánk London rejtelmeiből.
                  Például, ha ismerne olyant, ahol különösen szép énekszót lehetne hallani...</p>
               <p>John kettőt ajánlott. Az egyikben skót dudások remekelnek, a másikban egy féleszű
                  török nótázik, de az nem rendes szám, hanem csak néha-néha jelenik meg... És még
                  az a baj is előfordulhat, hogy ha a török megbolondítja a vendégeket, esetleg
                  megvernek...</p>
               <p>Tettetett tanakodást folytattunk előtte, hazai nyelven s idővel odanyilatkoztunk,
                  hogyha illő bérért hajlandó volna a csapszék közelében megvárni, mégis a törököset
                  választanók s aztán, ha a helyzet forrósodni kezd, felkapnánk a kocsijára. Amilyen
                  kitűnő lova van, biztosan játszva elmenekíthet.</p>
               <p>A felkínált összeg, vagy lovának dícsérete, avagy mind a kettő tette-e, maradjon
                  tudományos vita tárgya. Nekünk legyen elég a tény, hogy ráállott s véghetetlen
                  kanyargások után, szerfelett rosszpofájú egyének kíváncsiskodásától kísérve,
                  eljutottunk a mocskos lebujhoz, mely félig-meddig már a folyóra dőlten elmélkedett
                  az öngyilkosság problémáján.</p>
               <p>Még korán volt s jó helyet kaptunk egy ablakmélyedésben, ahonnan mindenkit
                  láthattunk, de minket nehezen lehetett volna szemügyre venni. Az ajtó is közel,
                  futás esetére. Az a néhány alak, aki már itt-ott összebújva ivott, füstölt,
                  pusmogott, bevonulásunkat leplezetlen rosszalással figyelte. Bizonyára minden
                  másfajtában titkosrendőrt szimatoltak. A kocsmáros se volt elragadtatva, mikor
                  kívánságunkat tudakolta, lehet, hogy hasonló okból.</p>
               <p>De Gábor megmondta neki, hogy John hozott ide, bemondta a bérkocsija számát is.
                  Ez, úgylátszik, megnyugtatta emberünket s igen jó vacsorát és kitűnő sört szolgált
                  fel, őmaga. Rajta kívül egyébként is csak egy mosogatólány jelentkezett, mint
                  személyzet, időnkint elhordva a tányérokat s újakat rakva a helyükbe.</p>
               <p>Gábor előre fizetett is, tekintélyes borravalóval tetézve, mondván, hogy esetleg
                  sok vendég lesz majd, mikor távozni akarunk s nehéz lesz fizetni.</p>
               <p>A gazda sötét mosollyal helyeselt.</p>
               <p>Egy-két óra alatt a kocsma megtelt, a füst és a kiabálás hatalmas méreteket
                  öltött. Előbb a matrózok billegtek befelé, aztán döcögtek elő a bérkocsisok. Ez
                  utóbbiak inkább csak állva hörpintettek egyet, megállítván lovukat az ajtó előtt s
                  mentek tovább. De jöttek másféle, sokkal kétesebb minőségű urak is, úgy zökkenve
                  az asztalok mellé, mintha örök pihenőre érkeztek volna, lábaikat boldogan
                  elnyujtva.</p>
               <p>Egyszercsak megjelent John is. Talán unta már a várakozást. A pult mellett állott
                  meg, ostorával a hóna alatt. Lassan megkeverte s felhajtotta a grogját s ezt még
                  vagy kétszer megismételte. Fizetett, valószínűleg az előlegből, amit adtam
                  neki... Néhány nyerítést váltott egy társasággal, amelyik vastag baráti szókkal
                  üdvözölte. Nyilván nem kívánta elárulni, hogy köze van hozzánk s tán csak meg
                  akart győződni: nem vertek-e még agyon? Efféléről azonban szó se volt, csak maguk
                  közt duhajkodtak s minket mintha el is felejtettek volna. Az újabban jöttek már a
                  szörnyű füst miatt sem vettek észre, a mély ablakzugban.</p>
               <p>John aztán, láthatóan felénk se pillantva, kidöcögött táltosához. Ahogy az ajtót
                  nyitotta, feje felett a füst hömpölygött kifelé, alól pedig hideg, nyirkos köd
                  gomolyodott be.</p>
               <p>Várni kellett, hátha mégis... Éjfél felé járt már az idő, mikor kezdtük
                  észrevenni, hogy egy csoport lassan-lassan felénk tologatja, ültében, a székeit.
                  Fene rossz pofák voltak... Csendesen megmarkoltam a bicskámat, melyet a
                  nadrágzsebembe készítettem s láttam, hogy Gábor is ezt a mozdulatot teszi.</p>
               <p>A csapláros szeme egész idő alatt ide-oda járt vendégein... Hamar megsejtett
                  valamit ő is... Mintha rendeltük volna, újabb italt hozott, de legalább tíz nagy
                  pintet fogott fülön ujjaival, a két kezében...</p>
               <p>Kettőt elénk rakott ügyesen s odasúgta, megemelintve a többit:</p>
               <p>- Ezeket talán nekik... nem fog ártani... s amíg isszák, az urak...</p>
               <p>Fejével óvatosan intett az ajtó felé.</p>
               <p>Míg én pénzt dugtam a köténye zsebébe, Gábor magyarázott:</p>
               <p>- Még egyszer, ha ezt megitták... Többet is... Maradni akarunk...</p>
               <p>A mester csóválta fejét, de engedelmeskedett.</p>
               <p>Potyabarátaink óriási hurrázással nyakalták az italt s harsogva röhögtek. Jött
                  mindjárt a második ráta... Erre a többi asztalok mellől is oldalogni kezdtek a
                  szomjas farkasok...</p>
               <p>- Mindenkinek, aki kívánja - mormolta Gábor a kocsmárosnak, aki aggodalmaskodva
                  surrant hozzánk. - Még nem mehetünk... Még várunk valakit...</p>
               <p>Fájó szívvel egy aranyat villantottam a hebegő, tiltakozó gazda szemébe. Szinte
                  megtántorodott, gyorsan elkapta s rohant... És már hozta is az új pinteket,
                  boldog-boldogtalannak markába nyomva.</p>
               <p>Az orkán tetőfokán, egyszerre csak ismét felbukkant John, átfurakodva a
                  tumultuson. Fellélegzett a jó fiú, hogy még épségben talált.</p>
               <p>- Jön a török! - lihegte. - De tán ne várják be... Jobb most!</p>
               <p>S ezzel az ivók közé keveredett, kurjongatva s széttaszigálva őket az ajtó mellől,
                  hogy utat kapjunk.</p>
               <p>És ekkor bebotlott a küszöbön... a török.</p>
               <p>Nem, nem Dávid!... Nem lehet ő! - biztattam magamat, a tolongáson és a füstön át
                  igyekezve kivenni alakját, vonásait. Roskadtvállú, lompos, toprongyos, öreg
                  csavargónak látszott. Haja ritka, piszkosszürke. Szederjes orcái puffadtak,
                  bedagadt szemei véresek. Rendetlen bajusza lekonyulva, eltakarja száját... Csak
                  keményvágású sasorra, csak az olyan, csak...</p>
               <p>Úgyszólván rárohantak s éktelen ordítozással cipelték egy asztal mellé, lenyomták
                  a székbe s itatni kezdték, négy-öt pintet is döntve belé egymásután. Ivott, mint a
                  gödény s nagyokat szusszanva, bambán vigyorgott. Bizonyára, ivott volna halálig,
                  ha a társaság végre rá nem parancsol: de most már daloljon!</p>
               <p>Érdekes volt látni, hogy milyen hírneve alakult ki a töröknek ebben a rothadt
                  körben. Akár egy hangversenyteremben, mindenki helyére ült s várakozó csend
                  szakadt a szobára. Ő előbb könyökére dőlve, tenyereibe támasztotta nehéz fejét.
                  Pillanatnyi hallgatás után dúdolni kezdett... A hangok rekedten törtek elő
                  melléből, mély hördüléssel... Aztán emelkedni, tisztulni kezdtek, erősödtek s egy
                  tönkretett varázstehetség fájdalmas és megható kísérteteként nótává olvadtak
                  össze: „Repülj fecském, ablakára”...</p>
               <p>Inkább a dallamra ismertem rá, a szöveget hiányosan és már elromlott kiejtéssel
                  tördelte.</p>
               <p>És ahogy egyszer felvetette a fejét, a szörnyű lárva alól csodamód átvilágított
                  Dávid régi szép arcának álomképe...</p>
               <p>Egész testemben megrándultam, a torkomat vasmarkú görcs facsarta össze s ugrani
                  akartam... De Gábor, aki mereven figyelt, még idejében a karomra tette kezét s
                  visszatartott...</p>
               <p>- Várj! - súgta parancsolóan.</p>
               <p>S én néztem, néztem és hallgattam, ahogy egyik szép bús magyar nótát a másik után,
                  néha egyikből a másikba csapva át, énekli Dávid a londoni lebujban, részeg
                  matrózok, kocsisok, betörők, csatornapatkányok elbűvölésére. S csakugyan,
                  elbűvölte őket. Mivel is?... A hangja elkopott bársony és törött érc lett, a
                  dallamokat el-el tévesztette, rosszul énekelt, néha csak hörgött, nyikorgott. De
                  egyszer-egyszer pillanatokra, felcsapott belőle a láng s mintha tűzmadarak
                  röppentek volna a magasba, szivárványos szárnyakon, lángbaborítva a szíveket... És
                  talán mindenekfelett az a mérhetetlen bánat hatott, öntudatlanul is, a
                  hallgatókra, ami súlyosan, megrázóan ömlött az énekéből s egész összetört
                  lényéből... Hallgattam, addig hallgattam, míg a könny ellepte szemeimet s már nem
                  láttam semmit...</p>
               <p>Hirtelen a régi, szilaj nóta vijjogására rázkódtam össze:</p>
               <p>„Ég a kunyhó, ropog a nád,</p>
               <p> Szorítsd hozzád azt a barnát!”...</p>
               <p>Az ifjú Dávidot láttam megint, ahogy a Gödörben énekel... S most már semmi sem
                  tarthatott vissza, fellöktem magam a székről, elébe ugrottam s magamon kívül
                  kiáltottam reá:</p>
               <p>- Dávid!... Dávid!...</p>
               <p>A dal rögtön megszakadt... Az asztalba kapaszkodva, reszkető térdekkel emelkedett
                  fel, arcomba meredt, arca rémítően elváltozott s szemeire csapva kezeit,
                  felüvöltött:</p>
               <p>- Apám!...</p>
               <p>A másik pillanatban szinte kizuhant az ajtón, a kísértetlátó iszonyat
                  lökésében.</p>
               <p>Nem tudom, hány embert taszítottam fel, hány asztal és szék repült szerteszét
                  előlem... Künn rohantam, a ködben, sötétségben... Mögöttem Gábor lihegett s
                  hátrább John csörtetett utánunk, miután ostorával visszaverte a kitódulókat s
                  dörögve bevágta az ajtót.</p>
               <p>Dávidot úgy és azért találtam meg, mert keresztülbuktam rajta, ahogy összeesve
                  feküdt a nyirkos kövezeten. Mire feltápászkodtam, Gábor és John is odaértek.
                  Felragadtuk eszméletlennek látszó szegény bátyámat s loholtunk a kocsihoz,
                  melyet az okos John egy közeli sarkon helyezett el. Úgy látszott, szerencsénk van,
                  mert a korcsmából verekedés zaja hangzott, egymással kaptak össze a derék vendégek
                  s egyelőre megfeledkeztek a mi üldözésünkről. Csakhamar tovarobogtunk s eltűntünk
                  a köd függönye mögött.</p>
               <p>Dávidot, még mindíg eszméletlenül, szállásunkra vittük s az én szobám diványára
                  fektettük le. Johntól meleg köszönettel és újabb ajándékkal váltunk el, néhány
                  szóban megértetve vele a tényállást, amit ő becsületes örömmel vett tudomásul.</p>
               <p>Levetkőztettük s vizes törülközővel lemosogattuk Dávidot, aki, most nehéz álomban
                  hánykolódott. Ráadtuk az új fehérneműt s a ruhát is melléje készítettük a székre,
                  siralmas rongyait pedig batyubakötve, félretettem az útból.</p>
               <p>Egy idő mulva ébredezni kezdett. Én hátrahúzódtam, hogy ismét meg ne rémítsem s
                  Gábor hajolt föléje, amíg lassan magáhoztért s dadogva kérdezni kezdte: hol van,
                  ki az úr, mit csinálnak vele?</p>
               <p>- Az öcséd jött utánad Erdélyből, Dávid bátyám! - magyarázgatta Gábor. - Áron
                  öcséd... Nem édesapád lelke, ahogy hitted. Áron van itt velem. Én Paniti Gábor
                  vagyok, a Bándi Lila unokaöccse... Ne félj tőlünk, mi segíteni akarunk rajtad,
                  érted, ugye?</p>
               <p>Dávid dörzsölte a szemeit, morgott, fel-felvetette magát fektéből... Kikerekedett
                  szemekkel nézett tiszta fehérneműjére, a jó diványra, a rendes szobára s megint
                  Gáborra...</p>
               <p>- Mégeccer... mondd... - hebegte végre.</p>
               <p>Gábor, mintha kisgyermeket tanítana, türelmesen, szótagolva ismételt mindent,
                  kétszer, háromszor is... amíg Dávid makogva kezdte utána mondani: - Áron...
                  Erdély... Gábor... Lila... S nagy, megkönnyebbült sóhajjal: - Nem apám... hát
                  nem...</p>
               <p>Aztán már ott volt a két karomban, átokverte szegény fejét a vállamra hajtva és
                  sírtunk, mind a ketten.</p>
               <p>Gábor óvatosan kilopódzott a szobából.</p>
               <p>Órákig beszéltem hozzá, sokszor ugyanazokkal a szavakkal ismét és ismét
                  visszatérve édesanyánkra, Rozálira, Énokra és családjára, Bándiékra, Vásárhelyre,
                  Gerlédre...</p>
               <p>Mert ő mindegyre megállított:</p>
               <p>- Mégeccer... ezt... mégeccer...</p>
               <p>Néha úgy tetszett, visszaesik érzéketlen, süllyedt állapotába. Dúdolni kezdett,
                  majd összefüggéstelen szavakat dadogott, ismeretlen nevekkel kapcsolatban. Aztán
                  kitisztult a szeme s figyelt... felzokogott, kacagott... És újra kért:</p>
               <p>- Ezt... mégeccer...</p>
               <p>Szándékosan a Gödörről festettem eléje kívántató képet s biztattam, hogy minden és
                  mindenki készen várja, csak jöjjön haza. A nyomorúságnak vége, Lila sok aranyat
                  küldött, amivel eljöhet velem Hollandiába, ott kigyógyíttatjuk s aztán ismét
                  egészségesen, boldogan megyünk haza, együtt!</p>
               <p>- Haza, haza! - bólongatott bágyadt mosollyal. - De nem lehet, Áron!...
                  Felakasztanak...</p>
               <p>Már tizedszer magyaráztam neki, hogy közkegyelem van s új Magyarország.</p>
               <p>Ezt azonban elengedte a füle mellett s nem tudta megragadni.</p>
               <p>A legkülönösebb az volt, hogy bármit mondtam Liláról, csak nézett reám, üres
                  szemmel és semmi jelét sem adta annak, hogy ez a név jelent valamit neki...</p>
               <p>Odaöntöttem neki az aranyakat a takaróra, hogy lássa, mit dolgozott, küszködött
                  érette Lila.</p>
               <p>Először eltakarta a szemeit, rémülten. Majd félénken nyúlt utánuk, mint a gyermek,
                  aki attól tart, hogy a kezére vernek, ha megérinti azt, amit nem szabad.
                  Biztatásomra mégis felmarkolta hirtelen a kincset, kacagni kezdett, potyogtak a
                  könnyei s fel-felsikkantva csurgatta át ujjai közt a csillogó korongocskákat. S
                  mint valami kisfiú, ásítani kezdett, laposakat pislantott s hátradőlt a vánkoson,
                  álombaszédülve. Elernyedő ujjai közül halk csengéssel gurultak szét Lila
                  aranyai.</p>
               <p>Összeszedtem s az asztalra halmoztam őket. Dávid torz arcvonásai elsimultak,
                  békésen pihent, bizonyára először hosszú, sötét esztendők gyötrelmei után.</p>
               <p>Csak úgy, ruhástól dőltem az ágyra, hogy reggelig szundítsak egy kicsit én is,
                  mert halálos fáradtság nehezedett rám. Mégis boldogan, hogy megtaláltam Dávidot.
                  Olyan mélyen aludtam, mintha agyonvertek volna.</p>
               <p>Gábor rázott életre, késő délelőtt. Az orrom alá tartott valamit.</p>
               <p>Elég sok időbe telt, amíg felfogtam annak a néhány kusza szónak értelmét, amit egy
                  leszakított újságszélre firkált valaki, reszketős betűkkel, minden írásjel nélkül
                  és hibásan: „Meny el ne keres Lilanak mond meg haltam”.</p>
               <p>Dávid eltűnt. Ittlétének csak egyetlen jele maradt, a rongyain kívül. Az asztalon,
                  ragyogó aranypénzekből kirakva egy L betű. Gépiesen számláltam: tizenhat...
                  Egyetlenegyet sem vitt el belőle.</p>
               <p>Azért még kerestük néhány napig, a lelkiismeret parancsára. A kocsmároshoz is
                  elmentünk, de ő nem akart megismerni és konokul megmaradt a mellett, hogy
                  semmiféle éneklő törököt nem ismert soha és meg se tűrne az ivójában. Úgy látszik,
                  valami keleti vérbosszúra gyanakodott s azt gondolta, hogy a török mégis
                  megszökött akkor éjjel valahogy, a késünk elől. Így akarta tudtunkra adni, hogy
                  nem vállal semmi közösséget az elkövetendő bűnnel.</p>
               <p>Ődöngtünk még ide-oda templomokban, múzeumokban, képtárakban, hogy agyonüssük az
                  időt. De végre letelt az utolsó határnap is, indulnunk kellett.</p>
               <p>Gábor, sok elmélkedés után, előadta, hogy jobb így, Lilának is, Dávidnak is. Az a
                  néhány hét vagy hónap, ami, a kinézése után ítélve, még hátra van, már nem
                  számít...</p>
               <p>Az utolsó estén hozzákezdtem hát a levélíráshoz:</p>
               <p>- Édes Lila néném! Az egyedül bölcs és irgalmas Isten akaratában meg kell
                  nyugodnunk, mindnyájunknak... Dávid meghalt...</p>
               
            </div>
            <div type="chapter">
               <head>29.</head>
               <p>Első utrechti heteim gépies tevés-vevésben teltek el. A lelkem Dávid tragédiáján
                  gyötrődött. Már beleszoktam az egyetem életrendjébe s a közvetlen, egyszerű
                  hollandiai létmódba, mikor még mindíg csak félöntudattal voltam a részese. Gábor
                  naponta hosszú sétákra vitt a barátságos utcákon át, a csatornák mentén, ki, a
                  csodálatosan gondozott földekre, melyeken mindenfelől szélmalmok integettek
                  vidám üdvözletet s néha úgy tetszett, cigánykereket vetnek örömükben, hogy
                  idejöttem és láthatnak. De sokszor volt köd, eső és zivatar s ilyenkor szobánkba
                  szorultunk. Egy idő mulva kezdett határozottabb alakot ölteni a kép, amelyet Gábor
                  türelmesen részletezve, elémfestett a holland lélekről, az egyszerű paraszti külső
                  alatt rejtőző nemes szellemiségről s aztán az egyetemről, professzorokról,
                  studensekről, az itteni teológiai felfogásokról és harcokról. Lassan-lassan
                  elfoglalta mindez öntudatom világát s szegény Dávid alakja sápadni, tűnni kezdett
                  előlem s vele együtt a fájdalom nyomása is...</p>
               <p>Utrecht szép városi parkjában, ha az idő kicsit megbékült, már vitatkoztunk is
                  séta közben s magyar beszédünkre komolyan fordultak meg a nagyszakállú hollandus
                  férfiak s fegyelmezett kíváncsisággal szűnt meg egy pillanatra az asszonyok
                  facipőinek kopogása.</p>
               <p>A második hónapban aztán szépen beleültem a holland életbe, mint valami langyos
                  vízzel telt fürdőkádba.</p>
               <p>Igazándiban azonban nem hatoltam mélyebben a belsejébe, soha. Kedves, hamar
                  megszokott, barátságos környezet maradt a számomra csupán, melyben a magam külön
                  életét éltem, lélekben távoli otthonomban.</p>
               <p>Hogy ez így történt, abban Gábornak és néhány magyar társunknak is nagy része
                  volt. Gábor még Londonból jövet, az úton elkezdte s itt folytatta annak
                  hangoztatását, hogy magán az utrechti egyetemen sok keresnivalónk nincs és nem is
                  lehet. A professzorok ósdi ortodoxok, szavakon nyargalnak és rettentően
                  vaskalaposok, a legkülönb köztük, van Oosterzee és pöffeszkedően kegyeskedő
                  supranaturális teológiát darál, ezektől nincs mit tanulni. A studensek szolgailag
                  utánozzák őket s az önállóságot bűnnek tekintik. Velük legfennebb sörözni
                  érdemes. Így az előadások látogatása s az egyetemi életbe való belekapcsolódás
                  csak az illendőség mértékéig szükséges, hogy a stipendium élvezetét ezekkel a
                  látszatokkal megháláljuk. Hanem a könyvtár, az elsőrangú és a folyóiratok,
                  melyekben a lejdeniek a modern kritikai teológiát művelik és védelmezik az
                  utrechtiek ellen, rendkívül tanulságosak. Ő a maga részéről csakis a könyvtárnak
                  és a folyóiratoknak köszönhet mindent s ezeket ajánlja nekem is.</p>
               <p>Megsúgta, hogy levelezést kezdett a lejdeni professzorokkal, volt is
                  kétszer-háromszor náluk s azok erősen hívják, hogy menjen át oda. A következő
                  félévre át is megy... Mert teológiai doktorátusát csakis ott akarja megszerezni s
                  már tételt is választott...</p>
               <p>Ilyen befolyás alatt jöttem rá magam is, hogy utrechti életemet nem az egyetem
                  padjaiban kell töltenem, hanem magányos tanulmányozásban, amiben Gábor
                  tapasztalatai és tudása lesz az irányítóm.</p>
               <p>Nemcsak engem fordított ilyen módra Gábor, hanem az éppen Utrechtben lévő három
                  másik magyar stipendistát is: Dósa Dénest, aki Enyedről, Bölöni Pétert, aki
                  Debrecenből és Nagy Gusztávot, aki Patakról került ide.</p>
               <p>Ezekkel összebarátkozván, öten megalkottuk a magunk külön körét.</p>
               <p>Természetesen, a holland és német studensekkel udvariasan érintkeztünk s
                  nagyritkán résztvettünk, meghívásukra, tengerméretű sörivásukban, de komoly
                  barátságot nem szőttünk senkivel közülök. Megmaradtunk egymás között, Gábor
                  főnöksége és vezérlete alatt.</p>
               <p>Szerencsénkre, egyező természetű, eszményiségű és életcélú emberek voltunk s így
                  barátságunk a hideg, ködös holland ég alatt elég meleget adott ahhoz, hogy a
                  honvágy ne gyötörjön túlságosan s vidám kitartással tudjunk tanulni.</p>
               <p>Az első félév így meghitt baráti közösségben telt el s gyorsan repültek a napok,
                  hetek és hónapok.</p>
               <p>Gábor szigorú életmódot és napirendet írt elénk, amit hűségesen betartottunk.</p>
               <p>Mind az öten más és más holland családnál laktunk, hogy így a nyelvet
                  gyakorolhassuk s ne tudjunk folytonosan egymással, magyarul társalogni.</p>
               <p>És ebben a tekintetben nem választottam valami szerencsésen, hallgatag, öreg
                  házaspárnál béreltem szobát. A férfi nyugalombavonult kereskedő volt. Öt szót se
                  szólt a reggelinél, mikor együtt voltam vele és a feleségével. Az asszony pedig,
                  iránta való tiszteletből, szintén takarékoskodott a beszéddel. Legtöbbet egy
                  vénkisasszonytól tanultam, aki pici boltjában felséges szivarokat árult,
                  ugyanannak a háznak a földszintjén. Az újságolvasásba, német tudományom és egy
                  kitűnő szótár segítségével, elég gyorsan belejöttem. Ami a teológiát illeti,
                  megvallom, a szakkönyvek és folyóiratok nyelve nagyrészt rejtély maradt előttem s
                  e téren Gábor szenvedélyes közléseiből épültem, ami talán többet is ért számomra.
                  Ellenben, Ferenc tanácsára emlékezvén, pedagógiai munkákat tanulmányoztam, amik
                  csodamód világosaknak és teljesen érthetőknek bizonyultak s tényleg igen
                  kitűnőeknek is. Hasonlóan élveztem a németalföldi szabadságharcokról írt
                  történelmi műveket, amiket bőven kivonatoltam.</p>
               <p>Délben együtt ebédeltünk öten egy kis vendéglőben, a park mellett. Az ebédnél
                  szabály volt, hogy hollandul kell makogni s kisegítő nyelvül csak a német
                  használható. Aki magyarul megvakkant, sört fizetett. Ez legtöbbször szegény
                  Bölöni Péterrel esett meg, aki jó debreceni létére rendkívül lenézte és utálta az
                  idegen nyelveket s azt tartotta, hogy a magyaron kívül minden más idioma képtelen
                  a gondolatok tisztességes kifejezésére. Mégis ő volt az, aki később, karácsonykor,
                  vállalkozott arra, hogy a vendéglősnének megmagyarázza a töltöttkáposzta
                  készítési módját, mert a család e szent ünnepét sehogyse tudta e nélkül a mennyei
                  eledel nélkül elképzelni. Derék holland asszonyunk olyan tökéletesen megértette a
                  receptet, hogy a diadalmasan feltálalt micsodán kétujjnyi vastag cukorporréteg
                  tündöklött, mint a frissen esett hazai hó. Mivel pedig a vendéglő egész közönsége
                  körénk gyűlt, hogy gyönyörködjék a barbárok kedvenc eledelének elfogyasztásában,
                  szegény Péternek lelkes cuppogással kellett legyűrnie az irtózatos kotyvalékot,
                  mert egyrészt nem árulhatta el, hogy nyelvtudománya félreértésekre adott
                  alkalmat, másrészt nem akarta megsérteni a vendéglősnét sem, aki rendkívül büszke
                  volt a sikerére. Mi többiek, gyilkos szemekkel figyeltük, hogy a cukrot mind
                  eltüntesse előlünk s csak akkor kezdtük mímelni az evést, mikor ez megtörtént. Még
                  így is, a mi osztályrészünk is, hátborzongató volt, Péter pedig csak újév reggelén
                  hagyhatta el az ágyat.</p>
               <p>Minden nap este nyolctól tízig „magyar tea” volt, melyet sorrendben adtunk, ki-ki
                  a maga szállásán. Erről, halálos betegségtől eltekintve, egyikünknek sem volt
                  szabad, sohase, semmi címen, elmaradni. A társalgás nyelve itt viszont kizárólag a
                  magyar volt s aki másként merészelt megnyikkanni, kétszer egymásután
                  köteleztetett a vendéglátásra. Ennek a szabálynak vesztese maga az alkotója: Gábor
                  lett, mert ő a vita hevében mindegyre megfeledkezett róla s hosszú holland és
                  német mondatokat vagdosott a fejünkhöz.</p>
               <p>A „magyar tea” menűje állandó volt: tea, vaj, sajt, hering és kitűnő minőségű
                  szivar. Szellemi része két pontba tömörült. Először ki-ki tanulmányairól számolt
                  be és ezeket megvitattuk. Azután következett hazai dolgok emlegetése, anekdotázás,
                  tréfaszó és végül nótázás. Tíz órakor apostolok oszlása.</p>
               <p>Október vége felé kaptam Esztitől az első Utrechtbe írt levelet. Édes szavakkal
                  köszönte a Párizsból küldött ajándékot s a sok érdekes dolgot, amit útjainkról
                  írtam. Meleg részvéttel emlékezett meg szegény Dávidról, aki meghalt a messze
                  idegenben. Mindjárt ezután a következő csodálatos és megdöbbentő sorok jöttek:</p>
               <p>- Édes Áron bácsi, nem is tudom, hogy írjam meg úgy, hogy elhiggye s ne gondolja:
                  illetlenül tréfálok... De a levele, amit szegény Lila mamának olyan gyöngéd és
                  fínom vigasztalással írt, igazán bámulnivaló hatással volt reá. Édesapámmal együtt
                  napokig azt gondoltuk, hogy talán a fájdalom megzavarta a drága fejét... Hiszen
                  nem lett volna csoda: végre meg kellett tudnia a szomorú valóságot... De Lila
                  mama, - Isten bocsássa meg nekem ezt a látásomat, ha felületes és elhamarkodott
                  volna - olyan megkönnyebbült, boldog mosollyal olvasta Áron bácsi levelét, mintha
                  abban a legörvendetesebb hír jött volna Dávid bácsiról... És azt rebegte, igen,
                  szóról-szóra ezt: legyen áldott az Isten, hogy így van! De nem is csak ez volt
                  váratlan és különös! Lila mama kinyitotta a szobája ajtaját, Áron bácsi! Bizony
                  Isten, kinyitotta és tárva-nyitva hagyta és kijelentette, hogy ezután így is lesz
                  s nemcsak édesapánk, de én is akármikor bemehetek oda s úgy járhatok vagy ülhetek
                  benne, mint a magaméban... És azóta napról-napra vidámabb, az étvágya bámulatosan
                  nő, máris eltűntek a csontjai a kerekedő arca alatt s tessék idehallgatni, Áron
                  bácsi: mind többször hallom, hogy jókedvűen dalol, munka közben... És a hangja! Ne
                  higgye, Áron bácsi, hogy Lila mama élesen kiált! Olyan lágyan, halkan és melegen
                  szól, mint egy édeshangú fuvola... És soha senkivel nem veszekszik s még a
                  tyúkokat is felkapja, megcirógatja és megcsókolja... A Dávid bácsi képét, ott az
                  ágya felett, őszi rózsákkal fonta körül... Azt mondta minap: nagyon rideg volt ez
                  az én szobám, tegyünk bele szőnyeget és néhány képet is... Az asztalra pedig
                  virágospoharat állított... És most, nagyon kérem, édes Áron bácsi, higgye el, hogy
                  nem hazudok: két ruhát varr magának Lila mama s az egyik piros, fehérbabos lesz, a
                  másik pedig kék bársony, fehér prémmel...</p>
               <p>Nincs még vége, ne higgye, hogy vége van ezzel! Lila mama készül leutazni
                  Jankáékhoz, mert meg akar barátkozni Gergellyel, aki „nagyon derék és jó ember” s
                  „gyönyörködni kíván a Janka boldogságában” is! Csoda történt, Áron bácsi!</p>
               <p>Én nem is akarom ezt a titkot kutatni, nem... Én csak azt látom, hogy Áron bácsi
                  levele meggyógyította Lila mamát s hogy ez neki jó! És ezt forrón köszönöm
                  magának, drága Áron bácsi!</p>
               <p>A levélnek ezt a szakaszát megmutattam Gábornak is, hogy része legyen a csodából.
                  De ő, mint már nem egyszer, azzal lepett meg, hogy kijelentette:</p>
               <p>- Nagyon érthető és természetes. Erre számítottam, mikor tanácsot adtam neked,
                  hogy mit írj... Lilát boldoggá teszi az, hogy régi szerelmének emlékét most már
                  zavartalanul őrizheti. Attól rettegett, ami különben eléggé be is bizonyosodott
                  előttünk, hogy Dávidot valami embertelen aljasságban találod meg, ahonnan kihúzni
                  többé nem lehet. S hogy ezt a képet fogod hazavinni... vagy ami még sokkal
                  rosszabb: őtmagát... igen... ez volt a Lila leggyötrelmesebb félelme, hogy
                  viszont kell látnia Dávidot, úgy! Megérted, hogy ez elviselhetetlen lett volna
                  neki? Én meg vagyok győződve: azért imádkozott, hogy csak a sírját találd meg... s
                  hogy ő ismét úgy gondolhasson reá, amilyen egykor volt és bizonyos lehessen
                  felőle: Dávid nem szennyezheti tovább az életével ezt az emléket! Most, hogy te
                  megmentetted neki az ő Dávidját, egyszerre felszabadult a hosszú esztendők titkon
                  viselt láncaiból... s ez magyarázza mindazt, amiről Eszti ír...</p>
               <p>Hályog esett le a szememről Gábor magyarázatára... Egyszerre nagyon világos lett
                  minden. Azon bámultam, hogy énmagam miért is nem jöttem reá? Talán, mert a dráma
                  szereplői túlközel állottak hozzám s talán azért is, mert romantikus
                  elképzeléssel néztem a dolgot és nem vetettem számot az emberi természettel...
                  Csak most gyúltak ki előttem édesanyám szavai teljes értelmük szerint, hogy
                  gondoljak Lilára és őreá, ha Dávidot életben találom s haza akarom hozni! És Lila
                  töredezett mondatai is egyszerre homálytalanokká váltak! Nemcsak megértettem őt,
                  de beláttam azt is, hogy a maga jogán és igazán túl Dávidnak és így adhatja meg a
                  legszebb felmentést s így békülhet meg vele, örökre... Most már örvendtem rajta,
                  hogy azt írtam neki, amit írtam... S nagy megnyugvást éreztem, hiszen a Dávid
                  végakaratát is teljesítettem ezzel, amit a Lila iránti szeretetének utolsó,
                  tudatos fellobbanásában nyilvánított...</p>
               <p>A félév lejárta előtt Gábor végleg döntött, hogy januárban átmegy Lejdába. Ezt az
                  elhatározását a Nagy Gusztáv egyik magyar teáján jelentette be. Élesen áll
                  előttem annak az együttlétnek képe.</p>
               <p>Nagy Gusztáv megkérte Dósa Dénest az ebédnél: a teára jövet hozzon cukrot a
                  boltból, mert csak most vette észre ebéd előtt, hogy elfogyott s már nincs ideje
                  délután vásárolni. Dénes hatalmas süvegcukorral állított be este. Akkora volt,
                  mint egy torony s alig bírta el a hóna alatt.</p>
               <p>- A boltos beszélt rá! - szuszogta. - Azt mondta: ez sokkal tovább tart...</p>
               <p>- Sőt alighanem a világ végéig! - meresztette szemeit Gábor az asztal közepére
                  állított, borítékából kihántva csillogó monstrumra. - Mert mi a fenét csinálhatunk
                  vele?... Legfennebb nyalhatjuk, nem?</p>
               <p>- Fejsze kéne hozzá! - elmélkedett Nagy Guszti borúsan.</p>
               <p>Körülültük és bámultuk a síma, kemény fehér kúpot, amely a teáscsészék párái
                  felett gőgösen ragyogott, akár a Mont Blanc csúcsa a felhőkön túl.</p>
               <p>- Olyan, mint a supranaturális teológia! - vigyorgott Gábor. - Mind a kettőt
                  reátok hagyom: nyalogassátok... Én megyek, Lejdába...</p>
               <p>A bejelentés engem nem ért váratlanul, mert mint említettem, ismertem a terveit. A
                  többiek azonban most hallották először és meghökkentek.</p>
               <p>- Az utrechtiek el fognak átkozni! - mordult fel Bölöni. - Lejda maga a Sátán
                  trónja a szemükben! Én, mint debreceni teológus, nem is helyeslem a
                  szándékodat... Azok a lejdaiak éppen úgy, mint a tübingeniek, tagadják a szentírás
                  hitelességét... Hogy Mózes könyveit nem is Mózes írta, illetve, hogy a Szentlélek
                  nem Mózesnek diktálta és egyáltalában, hogy a Szentlélek semmit se diktált... Mi
                  debreceniek, hívek maradunk az ortodoxiához és elítéljük az efféle
                  forradalmiaskodást...</p>
               <p>- Veled éppen úgy nem vitázom teológiáról, mint az utrechtiekkel! - legyintett
                  Gábor. - Ti itt és ott, nem is a cukorsüveget nyaljátok, hanem csak a borítékát!
                  De én majd!...</p>
               <p>Ezzel felragadta a kenyérvágókést s a fokával odasujtott a cukorkúp oldalához.
                  Szikrázva hasadt le róla egy jókora szilánk. Gábor kacagva dobta a teájába:</p>
               <p>- Látod, Péter! Ez a kritikai teológia. Széttörjük a dogmát s feloldjuk, hogy a
                  tartalma élvezhetővé legyen az élet keserű levében...</p>
               <p>- Én is kritikai teológus vagyok! - rikkantott Nagy Guszti, kikapva a kést Gábor
                  kezéből s nekiesve a süvegnek.</p>
               <p>- Valamint mi is! - jelentettük ki Dénessel ketten, követvén a példát.</p>
               <p>- Nahát, én azért se! - feszítette meg vastag nyakát a debreceni kálvinista s
                  felhajtotta keserű teáját hősiesen, amin mi szemtelenül kacagtunk.</p>
               <p>Tény, hogy hónapokig hurcoltuk egymáshoz a cukorsüveget, amíg nagynehezen
                  szertevagdaltuk és Bölöni állhatatosan megmaradt a keserű tea mellett, Debrecen
                  dicsőségének hűséges szolgálatában.</p>
               <p>Gábor újév után csakugyan átment Lejdába. Ennek többféle következménye lett reánk
                  nézve. Az utrechti professzorok cseppet se titkolták haragjukat, felháborodásukat
                  Gábor tette fölött s nyíltan beszéltek „a magyar stipendisták hálátlanságáról”,
                  többesszámban. Elhidegülésüket velünk is éreztették, úgyhogy a második félévben
                  jobbnak láttuk minél kevesebbet szemetelni körülöttük. Burkolt fenyegetések estek
                  azirányban is, hogy a Curatorium nagyon meg fogja gondolni, adjon-e a jövőben
                  ösztöndíjat magyar teológusnak?... Csak most láttuk meg, hogy Hollandiában a
                  teológiai ellentétek vészesen komoly valóságok, a kegyes utrechtiek úgy gyűlölték
                  a „hitetlen” lejdenieket, hogy akármikor máglyára küldték volna őket...</p>
               <p>Én csak szegény Bölöni Pétert sajnáltam, mert őt méltatlanul érte a professzorok
                  haragja. Viszont ő ezt csak magyarul tudta volna megértetni velük... Így hát némán
                  szenvedett és sóhajtozva várta, hogy visszatérhessen a Hortobágy mellé, az
                  ortodoxus délibáb honába.</p>
               <p>Társaságunk az eltávozott vezér örökségét tiszteletbentartva, továbbra is
                  együttmaradt a megszabott formák között, de Gábort mindenképpen erősen
                  nélkülöztük. A félév folyama alatt bizony lazulni kezdtek az összetartás kapcsai s
                  megesett, hogy egyik-másik még a magyar teáról is elmaradt. A holland leányzók
                  kezdtek bomlasztó befolyást gyakorolni körünkre, melynek virágkoráról csak egy
                  fénykép maradt emlékül. Ez a fénykép ötünket ábrázol s Gábor búcsúzása alkalmából
                  készült van A. Jager úr műtermében, a dóm közelében.</p>
               <p>Ezt a fényképet küldtem el Esztinek, akivel havonta egyszer váltottunk levelet. S
                  erre válaszul kaptam meg, „nagyon csekély viszonzásul”, az ő arcképét, melyet
                  kizárólag csakis ebből a célból készíttetett egy mostanság Vásárhelyre vetődött
                  fotográfussal, aki lázbahozta a város összes szépeit, hogy megörökíttessék
                  bájaikat.</p>
               <p>Nem tudom, a szépek mennyire voltak szépek, de Eszti ezen a képen határozottan az
                  volt. Ott, a messzi idegenben csodálatos hatással sugárzott reám arcának édes,
                  szelíd bájossága, tekintetének üzenő mélysége és gyöngéd vállainak hívogató
                  hajlása. Utrechtbe kellett eljönnie utánam ennek a drága arcnak, hogy végre
                  őszintén, fenntartás nélkül beszélhessünk egymással, hosszú estéken át, míg én
                  karszékemből s ő az íróasztalról néztünk egymás szemébe... Sok ostobaságomat,
                  érzéketlenségemet, kegyetlenkedésemet kellett szégyenkezve és töredelmesen
                  megvallanom neki ezeken a néma éjszakákon, sok félve-ejtett szavát kellett
                  emlékezetembe idéznie neki is, mialatt rámmosolygott a képről, és sok mindent
                  kellett most végre megértenem, ami körülöttünk mind azért történt, hogy vak
                  szemeim felnyíljanak a nekem teremtett kincs meglátására. Lila különös
                  magaviselete, olykor indulatos szavai, Gábor furcsa célzásai, igen, még Janka
                  egy-két mondása is s édesanyám anyai kezének halk mozdulatai és mutatásai s az a
                  reávalló ténye, hogy elkezdte Esztit asszonnyá nevelni az én számomra: most mind
                  beszédessé váltak, összeszövődtek és egyetlen jelentéssé váltak, az életem
                  titkának hirdetőjévé. S a tavaszbaöltöző holland ég és föld megtelt Eszti lényének
                  édességével...</p>
               <p>...Egyszerre türelmetlen honvágy kezdett gyötörni... De nem valami közismert
                  nosztalgia csak... Nem... Elhatalmasodó, szorongató, sürgető félelem volt ez,
                  bolondul reámtörő féltékenység és rémület, hogy elkésem!... Miután esztendők
                  során keresztül megbocsáthatatlan butasággal hagytam a porban csillogni a
                  gazdátlan, kínálkozó gyémántot, sőt folytonosan másoknak akartam juttatni, most
                  egyszerre majd megőrjített a tehetetlen ráébredés, hogy elveszítem, elveszik
                  tőlem, későn rohanok érte, hűlt helyét találom! És az, hogy ezt százszor is
                  megérdemlem, szinte arra kényszerített, hogy szétverjem marha fejemet az utrechti
                  utcaköveken...</p>
               <p>Mégis, arra egy pillanatig se gondoltam, hogy egyszerűen megírjam neki az
                  igazságot. Annyi és annyi gonosz kegyetlenkedés után, amit tőlem elszenvedett, egy
                  levél, egy rongy papiros és tintával írott szavak! Nem, nem! El se hinné, talán
                  gúnyolódásnak hallaná, talán éppen ez lökné el tőlem, valaki más, orvul leselkedő
                  fickó karjaiba! Ó, nagyon is lehetséges, hogy most már soha, soha nem fog hinni
                  nekem s hajadoni szemérme és büszkesége tagadásra fogja kényszeríteni s tört
                  szívvel való magaodadobásra, valaki másnak!</p>
               <p>A megérdemelt büntetést hordoznom kellett... A félévet ki kellett töltenem.
                  Megbűnhődtem a tévelygésemért, a szökéseimért, a hiú álmaimért, minden bűnömért,
                  szörnyen és alaposan!...</p>
               <p>És Eszti, a fényképes levél után, mintha csak elérkezettnek látná az időt jogos
                  bosszújára, két hónapig hallgatott s nem felelt leveleimre, melyekben már alig
                  tudtam elfojtani az emésztő, titkos tüzet...</p>
               <p>S mikor, májusban még egyszer írt, nekem úgy tetszett, tartózkodóvá, hidegebbé
                  lett a hangja, önmagáról hallgatott s irántam is alig érdeklődött. Másokról
                  számolt be. Többek között arról, hogy Jankának kislánya született és azt szeretné,
                  hogy én legyek a keresztapja. Ha vállalnám, megvárnak a keresztelővel. Különben is
                  Janka azt írta, nem siet, mert keresztanyát még nem talált a kicsinek s hogy
                  találjon, az attól függ... Hogy mitől, azt nem írta s Esztinek fogalma sincs róla.
                  De a fő az, hogy tudassam: vállalom-e? Lila nagyon szeretné... Azt, hogy ő, Eszti
                  szeretné-e, vagy sem, nem említette... És a levele végén, gyötrelmemre,
                  megjegyezte, hogy a könyvtárat soha annyi fiatal pap nem látogatta, mint az
                  idén...</p>
               <p>- Úgy kell nekem! Úgy kell nekem - öklöztem fejemet. - Nem hányhatom ki onnan a
                  gazembereket, akik versengenek érte! S akik közül valakit már talán... valakit,
                  aki bizonyság lesz reá, hogy egyedül csak én voltam a gazember!</p>
               <p>A felajánlott keresztapaságot azonban vállalnom kellett s ezt megírni neki.
                  Megírtam, lehető szűkszavúsággal.</p>
               <p>Türelmetlenségemben, árvaságomban és kétségbeesésemben háromszor-négyszer is
                  Lejdába menekültem, Gáborhoz. Mindíg azzal a szándékkal, hogy feltárom neki a
                  lelkemet... és azzal a téveteg reménnyel, hogy hátha biztatni fog, vigasztalni és
                  megnyugtatni... De sohase mertem előhozakodni a bajommal. Féltem a gúnyos
                  kacagásától, a kárörömétől, a nyers szókimondásától. Attól, hogy tőle is meg
                  fogom hallani a saját belső önítéletem visszhangját: megérdemelted!</p>
               <p>De Gáborral egyébképpen is nehezen lehetett volna szívügyekről beszélni ezekben a
                  hónapokban. Lázasan, teljes odaadással készült a doktori szigorlatára.
                  Értekezése, melyet a nagy Rauwenhoff professzornak írt, már ott feküdt annak
                  bíráló asztalán. A magyar protestantizmus utolsó húsz évének küzdelmeit és
                  szellemi rajzát adta Gábor ebben a pompás tanulmányában, melyet részleteiben már
                  sokszor megbeszéltünk s egyes fejezeteinek kidolgozását is megmutatta volt nekem,
                  látogatásaim alkalmával.</p>
               <p>Életközösségünk egész ideje alatt most láttam először valami szorongást és ideges
                  feszültséget nála. A hollandiai teológiai doktorság megszerzése még neki is
                  komoly s kétséges feladat volt. Az írásbeli és kétszeri szóbeli vizsgálaton kívül
                  még nyilvános vitát is kellett állania annak, aki ezt a fokozatot megakarta
                  szerezni.</p>
               <p>Én nemcsak a képességeinek ismeretében voltam bizonyos a sikere felől, hanem mert
                  látogatásaim során megismertem híres professzorait: Scholtent, Kuenent,
                  Rauwenhoff-ot, akik a maguk irányzatának diadalaként könyvelték el, hogy ez a
                  magyar otthagyta Utrechtet s hozzájuk jött doktorálni. Kitüntető szívességgel
                  bántak vele, sőt engem is nagy barátsággal fogadtak és vendégeltek meg. Amit a
                  professzorok illő tekintéllyel tettek, azt a diákok sokkal nyiltabban és
                  természetesebben juttatták kifejezésre. Vezérük a tiszteletünkre adott sörözésen
                  beszédet tartott, melyben Gábor Lejdába jövetele úgy tűnt fel, mint ennek az
                  egyetemnek tündöklő győzelme a roskadozó utrechti bagolyvár felett. Sőt, a szónok
                  szerint ez a tény Lejda világhírét alapozta meg, mert a kiváló fiatal magyar tudós
                  magával fogja vinni a messzi Kelet országaiba ennek az egyetemnek dícséretét, mire
                  kétségtelenül ömleni fognak a studensek onnan, hogy teleszívhassák magukat a
                  lejdeni Alma Mater tejével. A viharos lelkesedés hevében egyikük még engem is
                  felköszöntött, mint kisebb, de szintén fényes csillagot távoli hazám sötét egén,
                  mely most már, a zsarnokság éjszakájának elmúlásával, derülni kezd.</p>
               <p>Miután csak egy hét volt még hátra a Gábor szóbeli szigorlatának megkezdéséig, ott
                  maradtam, hogy egyben-másban segítségére legyek és hogy vele drukkoljak,
                  természetesen a tréfa köpenyébe rejtve ezt. Ez a hét igen tanulságossá vált
                  számomra, mert megismerkedtem egy kiváló holland tanfelügyelővel, aki aztán sorra
                  megmutatta a mintaszerű népiskolákat és a tanítóképzőt s megismertetett az iskolai
                  rendszer és adminisztráció nagyon egészséges szervezetével. Sebtében cikket is
                  írtam ezekről s elküldtem Paniti Ferencnek, hogy ha jónak tartja, közölje valami
                  otthoni szaklapban. De inkább azért, hogy lássa: nem feledkeztem meg a tanácsáról.
                  Csak most kezdtem sajnálni, hogy miért nem fordítottam már régebben, rendszeresen
                  időt az iskolák tanulmányozására, mert az otthoniakhoz hasonlítva ezek a holland
                  iskolák sokkal gyakorlatibbak és nevelői szempontból sokkal korszerűbbek voltak.
                  Az ezután még Utrechtben töltött négy-öt hét alatt igyekeztem is pótolni a hiányt
                  s a lejdeni tanfelügyelőnek utrechti kollégájához írt ajánló levele hozzásegített
                  az ottani iskolákban való tapasztalatgyüjtéshez. Mihelyt aztán a két jó hollandus
                  így rájött pedagógiai érdeklődésem várható hasznára, közös erővel Haarlembe is
                  eljuttattak, ahol a németalföldi tanítóképzés mintaintézménye volt. Erről már az
                  utolsó napokban még egy cikket írtam Ferencnek.</p>
               <p>Gábor, amint várható is volt, a legmagasabb kitüntetéssel promoveáltatott.
                  Felavatását május 31-ének délután 3 órájára tűzték ki.</p>
               <p>Rajtam kívül meghívást kapott a ritka ünnepélyre három másik utrechti magyar
                  társam is. Bölöni Péter, becsületére legyen mondva, felfüggesztette elveit erre az
                  alkalomra s szintén késznek nyilatkozott megjelenni.</p>
               <p>Én azonban már öt nappal az ünnepség előtt sürgős levelet kaptam a rendezőségtől,
                  hogy azonnal utazzam oda, nélkülözhetetlen szerep vár reám.</p>
               <p>Egész úton törtem a fejemet, mi lehet az?</p>
               <p>Megérkezésem után kiderült, hogy a rendezőség azt kívánja: az ünnepélyen
                  díszmagyarban álljak Gábor mellett, mint nemzetem képviselője. Ő ugyanis
                  természetesen az itteni doktori köpenyben fog pompázni.</p>
               <p>Szabadkoztam, hogy nincs díszmagyarom, hogy azt nálunk csak a főrangúak viselik,
                  ritka nagy alkalmakon, hogy az ilyen öltözet szörnyű drága és ékszerek kellenek
                  hozzá, hogy így, hogy úgy... De a feltüzelt hollandusok kijelentették, hogy minden
                  áldozatra készek és a legjobb lejdeni szabó áll rendelkezésemre, aki három nap
                  alatt akár egy királyt is díszbe tud öltöztetni. A fontos csak az, hogy apróra
                  értessük meg vele: milyen a díszmagyar ruha. Végre gondoljam meg: ez az ünnep az
                  egész magyar nemzet dicsősége lesz és így semmi szín alatt nem hiányozhatik annak
                  szimbóluma, a díszmagyarruhás alak.</p>
               <p>Tanácskoztam Gáborral. Neki az volt a vigyorgó véleménye, hogy a kívánságot
                  okvetlenül teljesíteni kell s mivel neki nincs most erre ideje, tekerjem fel az
                  eszemet, képzeljem el a ruhát és tanítsam ki a szabót. Egyébként csak arra
                  ügyeljek, hogy minél rikítóbb és cifrább legyek, mert a hollandusok szörnyen
                  csalódnának, ha valami sötétet és egyszerűt mutatnék. A történeti hűség egyébként
                  semmit se számít, hiszen ezek sohase láttak és valószínűleg sohase is fognak többé
                  látni díszmagyart.</p>
               <p>Háromnapi szörnyű tortúrák után, a zsúfolásig telt aulában, mint valami kínpadon,
                  állottam Gábor mellett az ünnepi emelvényen.</p>
               <p>A hollandusok csillogó szemekkel gyönyörködtek bennem s majdnem bizonyos, hogy
                  magát Gábort is elhomályosítottam, annyira a csodálat és élvezés központjába
                  kerültem.</p>
               <p>Szörnyen szégyenkeztem már e miatt is, de majdnem az elsüllyedésig jutottam, mikor
                  a közönség soraiban a három magyart megpillantottam, amint kidülledt szemekkel és
                  felfújt piros pofákkal igyekeztek visszagyűrni a kirobbanni akaró kacagást,
                  fuldokolva a szörnyű csiklandozás alatt.</p>
               <p>Az üdvösségem tekintélyes részéről lemondtam volna, ha teletüdővel
                  visszaröhöghetek reájuk! Így csak a borzalmas szégyen rágta a húsomat.</p>
               <p>Szakasztott olyannak sikerültem, mint egy meghőbörödött alispán vármegyei hajdúja
                  a színpompa négyzetére emelve. Még a fenekemen is dupla arany-nyolcasok
                  tündököltek a vadulvirító cinóberpiros szöveten, a dolmányom kanárisárgán
                  rikoltott, a mentém ultramarinkékben őrjöngött s mindezeket telekígyózták a vakító
                  aranyzsinórozások indái. Szegény csizmámat méregzöldre festették s az egyik
                  múzeumból kölcsönzött tányérnyi tarajú középkori sarkantyúkkal gyalázták meg.
                  Valami Alba-korabeli spanyol kucsmát nyomtak a fejembe, akkora libatollal, mint
                  egy lándzsa. A legstílusosabb mégis a kardom volt, mert az egyenes, kosaras pallos
                  vala, szintén a múzeumból, csakhogy erre az alkalomra feketebársony tokot
                  remekeltek neki, ezüstveretekkel és lánccal csatolva függönyzsinórokból alkotott
                  övemhez. A városi szenátus tagjai tizenkét gyűrűt erőszakoltak ujjaimra,
                  nyakamban magának a polgármesternének korállgyöngyfűzére vöröslött s tudtomra
                  adták, hogy két hajadon sértődne halálra, ha felajánlott karpereceiket nem
                  láthatnák a mentekötőbe húzva fityegni a mellemen... Szóval, ékszerekben sem
                  volt hiány, elmondhatom.</p>
               <p>Az ünnepély így remekül sikerült s mikor Rauwenhoff professzor gyönyörű
                  avatóbeszéde során, melyben Gábort méltatta és a magyar nemzetet magasztalta,
                  egyszercsak reámmutatott, mint ezen „arte et marte” vitézkedő csodálatos nép
                  megszemélyesítőjére, az egész terem felállott, tapsolt és ujjongott.</p>
               <p>Az egyetem ünnepély után lakomát adott Gábor tiszteletére s az ő hathatós kérése
                  folytán valahogy sikerült elérnem, hogy azon már saját ruhámban vegyek részt. Azt
                  hiszem, ebben az én nagylelkű ajánlatom is közreműködött, hogy a nagyszerűen
                  sikerült magyar díszöltönyt, mint holland szabóművész intuitív megértéssel
                  alkotott remekét, helyezzék el az egyetem múzeumában. A meghatott rektor erre még
                  siettetett is, hogy húzzam le magamról minél gyorsabban.</p>
               <p>Az egész ragyogó napról azon melegében színes tudósítást írtam Pestre, Ballagi
                  Mórnak, a Protestáns Egyházi és Iskolai Lap számára. Minden meg volt benne
                  részletesen, saját díszelgésemet kivéve. Hiszen azért is siettem vele, hogy
                  másvalaki meg ne előzzön s csúfot ne tegyen rajtam is. Sohse jelent meg azonban,
                  mert amint Ballagi később elsírta, nyomdábamenet elvesztette a kéziratot, éppen
                  mert annyira sietett, hogy azonnal kiszedethesse. Az, amit aztán csakugyan
                  kiadott, csupán halvány árnyéka lett az eredetinek, mert azt már Pesten firkáltam
                  meg, bosszankodva.</p>
               <p>Június tizennegyedikén érkeztünk hazánk fővárosába.</p>
               
            </div>
            <div type="chapter">
               <head>30.</head>
               <p>Pesten Ferencékhez szállottunk. Eliz asszony nem volt otthon. A Felvidéken
                  nyaralt, a bányái közelében. De a házat szíves örömmel bocsátotta
                  rendelkezésünkre, érezzük otthon magunkat benne. Helyette, nagy és boldog
                  meglepetésünkre Bándi bácsit találtuk ott.</p>
               <p>Az Országos Tanítóegyesület megalakulási gyűlésére és ünnepélyeire Vásárhely és
                  Marostorda megye tanítósága őt küldötte képviselőjéül, mint tisztelt és
                  nagyrabecsült vezérét. A viszontlátás örömében könnyeket sírt drága bátyánk s mi
                  is elérzékenyedtünk. Hatvan éves lett éppen ezekben a napokban, de már tiszta
                  galambősz patriárka. Hosszú, vállára omló ezüsthaját, hattyúprémszakállát,
                  gyermeki kék szemeit és egyenes, arányos termetét ugyancsak megcsodálták a pesti
                  utcákon, amint tisztes hosszú fekete kabátjában nyugodt léptekkel ballagott a
                  rohanó tömeg között. Az olyan érzelmek, mint a megvetés, lekicsinylés,
                  fölényeskedés, távol állottak tőle, csak szánó csodálkozással tágultak szemei
                  erre a sajnálatosan lótó-futó fővárosi fajtára, amelyik nem ér rá elmélkedni,
                  gyönyörködni, szeretni, egyszóval élni.</p>
               <p>Horváth Mihály püspökhöz én vittem el, természetesen bejelentés és engedelemnyerés
                  után. Ő nem akart úgy elmenni Pestről, hogy tiszteletét ne tegye a nagy férfiúnál,
                  én pedig úgy éreztem, talán illendő, ha beszámolok a dolog végéről, amelyhez
                  segítségét kértem és kaptam.</p>
               <p>A két öreg úr találkozása, beszélgetése, a rendkívüli rangkülönbség dacára
                  megnyilvánuló kölcsönös becsülés jelei, melyben lelki egyértékűségük tükröződött,
                  életem egyik legszebb emlékévé váltak.</p>
               <p>De nagy csodálkozás is jutott osztályrészemül. Mert Bándi bácsi, miután a püspök
                  kedvesen kikérdezte a családja felől, természetesen és bizodalmasan megkérdezte,
                  hogy hát Őeminenciája tisztelt családja, felesége és gyermekei hogy s mint
                  vannak?</p>
               <p>Hihetetlennek tűnt föl előttem, hogy katolikus főpaphoz ilyen kérdést lehessen
                  intézni s azt, hogy Bándi bácsi ügyetlen tréfát űzne, fel se tudtam tételezni. De
                  csak leesett az állam, mikor Horváth Mihály köszönte szépen az érdeklődést s
                  elmondta, hogy bizony őket még nem hozhatta haza Svájcból, de reméli, nemsokára
                  sikerül ez is. A feleségének sok gondot ad a két kicsi, távol az apai segítségtől,
                  mert Ernesztina csak harmadik évében jár, Nesztor pedig alig mult
                  egyesztendős...</p>
               <p>Igyekeztem értelmes ábrázatot vágni, de a püspök észrevette elképedésemet s
                  mosolyogva szólt:</p>
               <p>- Bándi úrnak még nem volt ideje, ugye, hogy elmondja ezt magának? Pedig nem
                  titok, csak különös alakulása az életemnek... Emlékszik, mondtam, amikor itt volt
                  nálam, hogy Svájcban tanár úrnak hívtak? Afféle is voltam, csakugyan... Miután itt
                  kellett hagynom hazámat és az osztrák hadbíróság halálraítélt, nem tekintettem
                  többé magamat annak, aki voltam. A régi életem meghalt s én bizonyosra vettem,
                  hogy sohasem is támadhat újra. Szegény bujdosó lettem, nem akartam multammal,
                  rangommal kérkedni odakinn. Mint egyszerű polgár, forgolódtam az emberek közt,
                  tudományos munkával foglalkozva... Így ismerkedtem meg, sok év mulva, Voignoux
                  Máriával, aki hanyatló életem vigasza lett s hűséges gondviselőm... aztán 64-ben a
                  genfi maire előtt, tanúk jelenlétében, házasságot kötöttünk. Isten kegyelme
                  gyermekeket adott. A földi Felség amnesztiája visszahelyezett régi minőségembe, de
                  ez nem változtathat azon, amit teljes jóhiszeműségemben és boldogságomra
                  cselekedtem... Látja, ennyi az egész, fiatal barátom!</p>
               <p>Pirulva kértem bocsánatot talán illetlen kíváncsiságomért és azt dadogtam, hogy én
                  mindezt nagyon emberinek és Isten előtt tisztának tartom...</p>
               <p>- Vannak, akik másként látják - sóhajtotta ő. - De én bízom az Úrban, hogy
                  elegyengeti...</p>
               <p>Ezután, kérdésére, elmondtam neki Dávid dolgát, mégpedig úgy, hogy nem találtam
                  már életben. Ehhez mindenkivel szemben ragaszkodnom kellett.</p>
               <p>Keresztet vetett, lehajtotta fejét s rövid imát mormolt, kulcsolt kezekkel.</p>
               <p>- Jobb így! - bólintott aztán. - Isten megelégelte szenvedéseit... Most már
                  boldog... És a menyasszonya, - fordult Bándi bácsihoz gyöngéden - az ön kedves
                  leánya, Bándi úr, vigasztalódjék annak a találkozásnak édes reménységével, amely
                  tökéletes lesz boldogságában és tisztaságában!</p>
               <p>Búcsúzóul Bándi bácsinak is, nekem is egy-egy dedikált munkáját ajándékozta s
                  ezzel nagy örömet szerzett nekünk és holtunkig kegyeletessé tette emlékezetét
                  szívünkben.</p>
               <p>Ferenc már akkor rejtélyesen mosolygott, mikor megérkeztünk s ez a mosolygás
                  mindegyre fel-felcsillant a szemében, azután is. Láttuk, hogy tartogat valamit a
                  számunkra, de hogy mit, azt még csak nem is sejtettük.</p>
               <p>Engem különben is sokkalta erősebben érdekeltek az otthonvalók s Bándi bácsi, nem
                  is álmodván, hogy apósomnak szemeltem ki, kissé csodálkozott, hogy mindegyre
                  faggatom: hogy vannak, mi van velük?</p>
               <p>- Ó, Lilára rá se fogsz ismerni! - hangoztatta ismét. - Kövér és jókedvű! Csoda
                  ez, fiam!</p>
               <p>- S a könyvtár működik? - kérdeztem ártatlan képpel.</p>
               <p>- De nagyon! Eszti alig győzi lebonyolítani a forgalmat...</p>
               <p>- Eszti... Eszti... egészséges? Nem olvas túl sokat?</p>
               <p>- Kicsit vékonyka tán... És inkább a ház körül dolgozik, úgy vettem észre... A
                  könyvtár csak délután nyit, mosogatás után...</p>
               <p>- Úgy! És izé... Eszti még... nem?</p>
               <p>- Nem, dehogy... Szereti...</p>
               <p>- Kit? - robbantam fel ültömből.</p>
               <p>- Kit? Hogy-hogy kit? A könyvtárt szereti, azt nem únja... Hát nem azt kérdezted?
                  Pedig nem vagyok még süket, fiam... Mért kiabálsz?</p>
               <p>Gábor elkacagta magát s kifordult a szobából.</p>
               <p>- Csak aziránt érdeklődtem, - nyögtem ki - hogy Eszti nem lett még menyasszony,
                  esetleg?</p>
               <p>- Azt nem tudom, fiam! - símogatta szakállát véghetetlen nyugalommal. - Nem érek
                  én rá effélét figyelni... Remélem, ha úgy van, idejében megmondja nekem is... Fő,
                  hogy Lila ügyeljen rá, tisztességes ember legyen...</p>
               <p>A délutánomat mindenesetre tönkretette a jó öreg, ártatlanszándékú szavaival.</p>
               <p>Vacsora után aztán Ferenc szobájába hívott s ott megtudtuk, mit rejteget a bajusza
                  alatt. Két csábító aranyalmát kínált fel nekünk, nem a maga nevében, hanem
                  hivatalos megbízásból.</p>
               <p>Gábort a pesti teológia szeretné megnyerni professzorául. Teológiai doktorátusának
                  híre megbabonázta az ittenieket. Az állás ugyan még nincs szervezve, de ha Gábor
                  igent mondana, őszire meghívnák segédtanárnak s az egyházkerületi közgyűlés még a
                  tanév folyamán rendszeresítené a tanszékét.</p>
               <p>Ami engem illet, Ferenc nagy érdeklődéssel olvasta a holland iskolákról küldött
                  cikkeimet. Csak azért nem jelentette még meg őket, mert odaadta Eötvös
                  miniszternek... A miniszter is el akarja olvasni, miután ő felhívta rájuk a
                  figyelmét.</p>
               <p>- Ejha! - csettintett Gábor.</p>
               <p>- Nagy megtiszteltetés, fiam! - bólogatott Bándi bácsi is a pipa mellől.</p>
               <p>- Szóval, - folytatta Ferenc - a miniszter szakembert keres, akinek a vezetése
                  alatt állami tanítóképzőt szeretne létesíteni Erdélyben, Kolozsvárt... esetleg
                  Vásárhelyt... Én téged ajánltalak, Áron... Persze azzal a gondolattal, hogy még
                  egy esztendőre visszamennél államköltségen Haarlembe s alaposan kitanulnád ott a
                  szisztémát. A miniszternek nagyon tetszik az, amit a holland preparandiáról
                  közöltem vele. Amíg te künn lennél, előkészítenék az intézmény felállítását s
                  aztán jöhetnél, igazgatójául... Most ne feleljetek, egyik se... Aludjatok reá
                  egyet... Reggel majd szóljatok!</p>
               <p>De biza nem aludtunk. Egész éjjel tanakodtunk ketten, Gáborral, hálóingben és
                  alsónadrágban, ágyaink szélén ülve, vastag füstfelhőben.</p>
               <p>Az ajánlatok szinte nyomasztóan megtisztelők voltak... de... de...</p>
               <p>Gábornak nem tetszett Pest, nem kívánta a fővárosi életet. És nem bízott az itteni
                  emberek megértésében. Volt egy más, kicsit gőgös elfogultsága is. Erdélyben,
                  Enyeden a teológia a legfőbb iskola, a Kollégyomnak egyetemi tekintélye van s a
                  professzorai a köztisztelet csúcsán állanak. Kicsi világ, de abban elsők. Pesten
                  állami egyetem van, a teológiát csak kisebbrangú szakiskolának nézik. A tanárai az
                  egyetemi professzorokhoz mérve eltörpülnek jelentőségben. Ő nem szeret másodrangú
                  ember lenni...</p>
               <p>Nekem az nem ízlett, hogy az állam szolgája legyek. Hiába változott meg a világ,
                  az államról még a belénk fagyott ellenszenvvel gondolkoztunk. Nekem is Enyed volt
                  a világ közepe, az önálló, autonóm főiskola, ellenzékben, ha kell, az állammal
                  is... Az a kis autarkia, az volt az én eszményképem. Ott, ott boldogan dolgoznék!
                  Másodszor pedig sehogyse akaróztam volna, még egy esztendőre visszamenni az
                  idegenbe. Elég volt, sok is! Még akkor is, ha Esztivel dűlőre vihetem a dolgomat,
                  még akkor is rémítő volna elképzelni, hogy egy egész esztendőre megint elszakadjak
                  tőle. Nem, nem, annyi mulasztás után most már itt az ideje, hogy végre én is
                  kipótoljam az életem nagy hiányosságát!</p>
               <p>Dönteni nem tudtunk... Reggel se... Megköszöntük, hogyne, a Ferenc jóságát s a
                  túlságosan is nagy szerencsét, amit megvillogtatott előttünk... de arra kértük,
                  hogy függeszthessük fel a döntést, amíg otthon is meg nem beszéltük a
                  családjainkkal ezt az erősen nagy dolgot... Nem lehet ebbe fejestugrani,
                  hiába!</p>
               <p>- Pedig csakis azt lehetne! - vélte Ferenc. - De erdélyi góbékkal lehetetlen hamar
                  végezni! Egy hónapnál tovább azonban nem várhatok. Ezt jól jegyezzétek meg. Addig
                  végleges választ várok.</p>
               <p>Többet erről nem beszéltünk, de jól láttuk, hogy bosszankodik ránk s neheztel a
                  háládatlanságunkért. Azonban nem tehettünk róla, tormábaesett férgek voltunk...
                  Külsőleg kedves és udvarias volt hozzánk, de mi most már éreztük, hogy pakolni
                  kell. Csak Bándi bácsi dolgavégzését vártuk még egy napig s aztán vele hárman,
                  útrakeltünk Erdély felé.</p>
               <p>Tordáig együtt utaztunk, ott Gábor elkanyarodott tőlünk, Enyedre. Három éve nem
                  látta Iluskáját, megértettük, hogy először hozzá siet.</p>
               <p>Végre, Vásárhely és a Bándi-ház!</p>
               <p>Lila sikoltva esik a nyakamba, sír és kacag s folyton azt suttogja:</p>
               <p>- Köszönöm... Köszönöm!...</p>
               <p>Amint átölelve tartom, hitetlenkedve érzem, hogy nem a régi, ijesztően könnyű és
                  sovány árnyék többé. Sőt, talán már kissé vaskosabb, mint kellene... Az arcába
                  nézek. Nem fiatal arc, ha telt és síma is. A hajdani varázs végképpen eltűnt
                  vonásaiból és szeméből. De megbékült, egészséges nénike-ábrázat tekint fel reám,
                  olyan, mint azoké a nőké, akik leszámoltak elérhetetlen álmaikkal s megállapodtak
                  abban, hogy a haboskávé kaláccsal szintén nagy vigasztalása az életnek...</p>
               <p>Eszti úgy rendezte, hogy a könyvei között találjam, amint előre megígérte.</p>
               <p>Úgy tett, mintha elmerülten olvasna, mikor rákopogtam s beléptem az ajtón.</p>
               <p>A színjáték kedves volt, de a színésznő gyakorlatlan. Az arcának nem tudott
                  parancsolni. Olyan fehér lett, mint a meszelt fal s rögtön rá olyan piros, mint a
                  vérvörös rózsa... És a feje lehanyatlott, a könyvre...</p>
               <p>Kinyujtottam feléje mind a két kezemet s ő beléjük kapaszkodva, szédülten
                  emelkedett fel a székről... Talán csak egy pillanat századrésze kellett volna,
                  talán csak egy mozdulat töredék-rezzenése... De Eszti visszahúzta a kezeit s egy
                  könyvszekrénynek támaszkodva, végigsimított homlokán... és mosolyogva szólalt
                  meg:</p>
               <p>- Áron bácsi!... Vártam s mégis... Istenem, olyan ostoba vagyok! Üljön le, drága
                  Áron bácsi! Hogy utaztak? Édesapám is megjött? Együtt? Ez nagyon kedves! Milyen jó
                  színben van, Áron bácsi! Hála Istennek, hogy itthon van!</p>
               <p>Felelgettem s dícsértem, hogy mennyire megszépült, milyen nagy hölgy lett belőle
                  és efféle szamárságokat s közben nyomorultul éreztem, hogy ezeken a hülye szavakon
                  elsiklik a lényeg... és éreztem azt is, hogy Esztinek titka van... azért történt
                  az a szinte meghatározhatatlan rezzenés... azért húzta vissza kezeit... és
                  egyáltalában...</p>
               <p>Aztán nem lehetett tovább együtt maradni, Esztinek édesapja iránt is érdeklődnie
                  kellett s tovább, egész estig, vacsora alatt és elválásig Lila kaparintotta
                  magához a szót, ezer és ezer kérdése volt külföldi tapasztalataimat illetőleg s
                  különösen a Gábor dicsőségének és az én díszmagyaros jelenetemnek elmondása
                  lelkesítette és mulattatta. Ezen Bándi bácsi is, bár ő már hallotta, ismét
                  elgyönyörködött, a maga csendes mosolygásával s Esztike ragyogó szemmel, édes
                  elmerüléssel hallgatott...</p>
               <p>Vártam valamit, akár így, együttes körben, akár négyszemközt: hogy Lila
                  részleteket fog kérdezni londoni megbízatásomról, talán kíváncsi lesz rá: hol
                  pihen Dávid, vagy efféle. Végre rájöttem, hogy buzgó kérdezősködése minden
                  egyébről éppen csak ezt kerüli szándékosan, csak erről nem akar semmit hallani. El
                  is határoztam, hogy amíg ő nem kérdez, én nem szólok, hiszen ez nekem is jobb. A
                  hazugságban még a kegyes csalást sem szenvedhetem. És Lila sem akkor, sem soha
                  többet nem tett fel kérdéseket Dávid felől...</p>
               <p>Ellenben én próbálkoztam, a magam nagy kérdésére, valami tájékozódást kapni.</p>
               <p>Hogy kik járnak a könyvtárba és a többi...</p>
               <p>Esztike elfogulatlanul számolt be róluk. Huncut szemmel sajnálkozott, hogy kedves
                  lovagjai: Kövendi Józsika, a Szabó-ikrek itthagyják Vásárhelyt, érettségit tettek
                  s szélednek, Pestre, Kolozsvárra, Enyedre... Most bizony inkább csak házasemberek
                  olvasnak, Áron bácsi! Többnyire vidékiek jönnek, viszik és hozzák a könyveket...
                  Néha Abodi is...</p>
               <p>- Abodi megházasodott? - kérdem, tréfás fejcsóválással.</p>
               <p>- Meg, már egy féléve! - válaszol komoly mosolygással. - A legkedvesebb barátnőmet
                  vette el, Kövendi Terkát, tudja, Áron bácsi, az utolsóelőttit a Kövendi-lányok
                  közül... azt a szép, kicsi elevenséget...</p>
               <p>- Emlékszem homályosan... És hol vannak?</p>
               <p>- Csak itt a közelben, Dombközön... Terka szép fogatot is kapott, hozományba...
                  Sűrűn kocsizik haza... s olykor a férje is vele, ha az eklézsiája gondjai
                  engedik... Úgy látom, boldogok, hála Istennek!</p>
               <p>- Hála Istennek! - mondom én is. - Szóval, most már csak házasemberek járnak
                  ide?</p>
               <p>- Azt éppen nem mondtam, Áron bácsi! Inkább, többnyire, így mondtam. Jár néhány
                  diák is, meg fiatal tanító... s egy-két joggyakornok, a törvényszéktől...</p>
               <p>- Azok ügyes emberek! szól belé Lila. - Különösen az egyik, Ajtai... Nekem nagyon
                  tetszik... és széles mosollyal nézett a szemembe.</p>
               <p>Úgy tetszett, Eszti lesütötte a tekintetét...</p>
               <p>Éjszaka nem sokat aludtam, emiatt az ismeretlen Ajtai miatt... S mikor
                  el-elszunnyadtam, akkor is egy barázdabillegető jogászt láttam szemtelenül
                  hajlongani: Ajtai vagyok! Ajtai vagyok!...</p>
               <p>Az úton, Gerléd felé, gyötörtem magamat... Eszti meglátása csak véglegessé tette
                  érzelmeimet. Nagyon szépnek, édesnek találtam, a világon a legszebbnek és
                  legédesebbnek. Átkozott barom vagyok, hogy megint gyáván, bután hagytam a
                  pillanatot elröppenni! De, de volt valami tartózkodás, húzódozás benne,
                  kétségtelen! S a színe változása, amikor meglátott, ezt is, azt is jelenthette. És
                  Lila miért mosolygott rám, mikor azt az Ajtait dícsérte? És Eszti miért sütötte le
                  a szemét? Talán mégis így volt helyes, hogy nem rohantam neki... ha már, esetleg,
                  mégis... az az Ajtai... jelent valamit! Szörnyű lett volna, ha világossá lesz:
                  elkéstem! És éppen eléggé rádolgoztam, hogy elkéssem! Persze, a képzelődés,
                  távolból, másként színezte ki ezt a találkozást! De a valóság mindíg olyan más,
                  mindíg olyan suta, zsibbasztó, megkötő! S az is tette, az is, hogy a jövőm még
                  mindíg bizonytalan... Még nem döntöttem... S ha elfogadnám Ferenc ajánlatát, ismét
                  válnom kellene Esztitől! Hát akkor: vallhattam-e? Leköthettem-e? Hej, ott van a
                  baj, - mérgelődtem - hogy eljárt felettem az idő, öreg legény vagyok már... Egy
                  fiatal nekiugratott volna, bátran! De én eljátszottam a bátorságomat, rég!</p>
               <p>Nagy baj, hogy ez az áldott Bándi bácsi annyira távolkerült az élettől! Az egész
                  hosszú úton nem tudtam belőle semmit kivenni az Eszti életéről, olyan
                  változásokról, melyeket leveleiben nem említett, de amelyeket észrevehetett volna
                  az apai szem, ha figyeli... De Bándi bácsitól akár egy királyfi is sétálhatott
                  volna ki s be a házban, reánézve csak akkor lesz valósággá valami, ha egyenesen
                  tudtára adják... És az se volt valami biztató, hogy folyton rábeszélt: fogadjam el
                  azt a fényes ajánlatot, menjek vissza Hollandiába arra az egy kurta esztendőre, mi
                  az ahhoz képest, hogy állami igazgatótanár leszek utána?... Mintha csak el akart
                  volna távolítani a házától, hogy ne zavarjam meg azt, ami ott csendben alakul...
                  Bezzeg, Gábor ellenvetéseit helyeselte s az volt a véleménye, hogy szükségtelen
                  neki Pestre mennie, biztosan az enyediek is kapni fognak rajta, előbb-utóbb... És
                  éppen elég szegény János bácsinak s Pepi néninek, hogy az egyik fiúk olyan
                  messzire vetődött tőlük, nem is volna istenes dolog, hogy most a másikat és
                  elveszítsék, öreg napjaikra!...</p>
               <p>Gábor mindezt a magáévá tette s azt mondta, elsősorban Enyeden van letéve a jövője
                  kulcsa... mert az öregek biztosan nem kívánják, hogy Pestre menjen.</p>
               <p>Így hát senki se segített rajtam s egyedül kellett töprengenem a dolgokon.</p>
               <p>Gerléden nagy boldogságban voltunk, azt leírni nem is lehet. De nemcsak otthon,
                  hanem az egész faluban örvendeztek rajtam és úgy bámultak, mint élőcsodát, hiszen
                  világjárásomról olyan legendák támadtak a kicsi házakban, fonás közben, hogy magam
                  is elképedtem rajtuk. Pontosan tudták, hogy az emberevők között miféle halálos
                  veszedelmekben forogtam s hogy szöktetett meg egy „indián” királyleány, csónakon,
                  az operenciás tengeren keresztül. Annál szebb volt, hogy én nem fogadtam el a
                  kezét és kincseit, mert Gerlédtől távol nem tudtam volna még király se lenni... A
                  legmeghatóbb az volt, hogy Szamócza bácsi is elhitte félig meddig ezeket a
                  meséket, csakhogy ő reális, tudományos körülményeket képzelt hozzá: holland
                  gyarmatot, missziói kiküldetést, tanulmányutat, effélét.</p>
               <p>Édesanyám, éppen úgy mint Lila, megkönnyítette nekem a Dávidról való beszámolást.
                  Annak idején, természetesen, neki is megírtam, hogy meghalt... Most csak néhány
                  könnycseppel és halk szóval köszönte meg, hogy utánajártam...</p>
               <p>- Szegény szerencsétlen szép fiam! Adjon neki az Isten csendes pihenést s boldog
                  feltámadást! Higgyünk az áldott viszontlátásban!</p>
               <p>De a temetőben, édesapám köve mellé, másikat állíttatott, Dávid nevével. A
                  születési évszáma után ezt íratta: „Meghalt bujdosásban. Szívünkben pihen”.</p>
               <p>Rozáli, hála Istennek, még annál is sokkal jobb állapotban volt, mint ahogy Eszti
                  levele nyomán elképzeltem. Végképpen szakított az ivással, teljes odaadással
                  gazdálkodott és minden tekintetben normálisan viselkedett. Az, ami megmaradt az ő
                  külön képzelt világából, talán egyenesen a feltétele, a biztosítéka mostani békés,
                  munkás életének. De ezt már mindenki megszokta s komoly arccal vette tudomásul.
                  Rozáli nem is akart egyebet, senkitől se kívánta, hogy tovább űzze-fűzze az erről
                  való szavait.</p>
               <p>Én is csak szépen meghallgattam, helyeslőleg, hogy Imre teljesen más emberré lett,
                  otthonülő, hűséges, csendes társsá és nagy békességben vannak, gyarapodnak is...
                  Ne vegyem rossz néven, hogy nem jött fel köszönteni, tiszteltet és örvend, hogy
                  szerencsésen hazakerültem, de most nagyon el van foglalva, az őszi vágatást méreti
                  az erdőn, egy percre se hiányozhatik onnan, mert megcsalnák... Este pedig nagyon
                  későn kerül haza és fáradt...</p>
               <p>Azt az egyet szerettem volna, ha Rozáli rendszerében szegény Győrbíró Jóska végre
                  elveszti a jelentőségét s kihull belőle. De ezen az egy ponton néném mind
                  mélyebben haladt előre, az engesztelhetetlen gyűlölet felé. Kegyetlenül
                  szidalmazta és átkozta, mint élete megrontóját... Siettem más tárgyra terelni a
                  figyelmét.</p>
               <p>Egyszer csak a fülemhez hajolt s belesúgta:</p>
               <p>- Mikor lesz az esküvőd, Áron? Ne halogasd! Meg kell esküdni!</p>
               <p>- Az esküvőm? Ugyan kivel?</p>
               <p>- Ne bolondozz, nó... Hát Esztikével!...</p>
               <p>- De honnan gondolod, Rozáli?</p>
               <p>- Honnan? Mi a csudának tréfálsz? Szégyelhetnéd magad, hogy azt az édes kislányt
                  váratod... Majd meghal érted, gonosz ember!...</p>
               <p>- Igazán mondod, Rozáli? Mit tudsz?</p>
               <p>- Mindent, amit édesanyánk is tud, Énok és Juliska is... sőt már a kicsik is... És
                  Imre ezért neheztel rád, azt mondja: nem járja, hogy Áron kínozza azt a drága
                  lányt! Mondd meg neki, ne gyötörje már, sze’ a végin komiszság ez!</p>
               <p>- Nem igaz, Rozáli... Eszti nem szeret engem... Mást szeret, valami Ajtait...</p>
               <p>- Tisztára megháborodtál, te! Hát nem itt sírdogált a vállamon, nem is egyszer,
                  hogy nem akarod meglátni őt? S tán édesanyánk ok nélkül tanította, hogy jó
                  asszonyod legyen? Ha ő maga nem ezt akarná, minden porcikájával? Miféle Ajtai?
                  Hírét se hallottam tőle... Sze’ csak rólad beszélt örökké, Áron s hogy! Még
                  álmában is csak téged lát, te haszontalan!</p>
               <p>Összeöleltem és csókoltam Rozálit, fergeteges ujjongással...</p>
               <p>- Ha ez igaz, néném, Isten úgy segélyen, helyrehozom a bűnömet!</p>
               <p>- Kérdezd meg édesanyánkat! - erősködött ő. - Mirevaló az édesanya, ha meg se
                  kérdik?</p>
               <p>Milyen igaz, természetes és magától értetődő tanácsot adott ez a szegény, hibbant
                  lélek!...</p>
               <p>Igazán, miért is van az édesanya, ha nem azért, hogy tanácsot adjon?!</p>
               <p>Estefelé, a kertben, elmondtam neki felébredésemet és szándékomat. Kétségeimet is:
                  vajjon, méltó büntetésként, nem késtem-e el örökre?...</p>
               <p>- Tudod fiam, - mondta édesanyám - vannak titkos törvények, amiket be kell
                  tartani. Én nem szólhattam neked, amíg magad rá nem ismertél a tiédre... Hála
                  Istennek, hogy végre ráismertél! Én mindenesetre imádkoztam ezért, vártam és
                  hittem... És cselekedtem is, amit lehetett... Úgy gondolom, Esztike készen van...
                  És hogy mindíg is csak téged szeretett, azt tudom. Nem, szavakkal nem mondta,
                  sokkal félénkebb, szemérmesebb... Azt hiszem, Rozálinak se... Rozálinak a lelke
                  hallotta csak, nem a füle... De nála a kettő összefolyik, tudod... És igaza van...
                  Nem kellett azt mondania a kedves kicsinek, egész teste-lelke folyton kiáltotta...
                  Menj, fiam, menj hozzá, mihelyt teheted, nem fogsz csalódni, azt bizonyosan
                  mondhatom!</p>
               <p>Vacsora után Énok is megkérdezte:</p>
               <p>- Beszéltél Esztikével?</p>
               <p>- Beszélgettünk...</p>
               <p>- Nó, s mi van?...</p>
               <p>- Hogy érted?... Mi lenne?...</p>
               <p>- Hát az esküvőtök?... Hogy mikor lesz?...</p>
               <p>- Erről szó se volt, öcsém... Még nem kértem meg Esztit... Nem is tehettem... Sze’
                  nincs még állásom, kenyerem...</p>
               <p>- A tudósok csakugyan bolondok! - méltatlankodott öcsém. - Annyi s olyan állást
                  kaphatsz, amennyit s amilyet akarsz... Amíg válogatsz, addig itt élhettek,
                  közöttünk... Egy napig is kár várni, bátyám!</p>
               <p>- Kár biza! - erősítette meg Juliska, illő tisztelettel, a karosszékből, ahová
                  nagyon elnehezedett állapotában ültették... Az ötödik gyermeket várta, néhány
                  héten belül.</p>
               <p>Most aztán el kellett mondanom nekik, hogy milyen lehetőségek és döntés előtt
                  állok.</p>
               <p>Az az egy esztendő, az bizony őket is elkedvetlenítette, megdöbbentette...</p>
               <p>A világért se beszéltek volna le, de nagyon elcsendesedtek...</p>
               <p>Mikor mondtam, hogy hiszen még nem néztem körül itthon, az erdélyi kollégyomokban
                  s nem tudhatjuk, nem akad-e itt is valami jó s jövővel biztató, kicsit
                  megkönnyebbültek tőle.</p>
               <p>Igen, magam is azon járattam az eszemet, hogy nehány nap mulva majd levelezni
                  kezdek, ilyen irányban. Az engedélyezett határidő rövid, gyorsan kell cselekedni.
                  Csak Gábort vártam, mert azt ígérte, hamarosan Vásárhelyt lesz, hogy találkozzunk
                  s tanácskozzunk...</p>
               <p>De nem Vásárhelyről izent értem. Váratlanul Gerlédre érkezett egyik estére,
                  bérkocsin.</p>
               <p>- Lóhalálból igyekeztem!... Bándi bátyámékhoz be se tudtam nézni... Azonnal
                  kocsira ültem, hogy minél hamarabb itt lehessek... Nagy hírekkel jövök!...</p>
               <p>Ezeket lökdöste ki magából, köszönés és mosakodás közben.</p>
               <p>Édesanyám gyorsan külön szobában terített kettőnknek vacsorához, hogy négyszemközt
                  lehessünk.</p>
               <p>Gábor, mihelyt magunkra maradtunk, evés közben, tele szájjal, referált:</p>
               <p>- Nagy hír, csoda hír, hallod-e? Nem megyek Pestre... Enyedre megyek! Az a
                  doktorátus, az kitűnő maszlag! Az enyediek is megrészegedtek tőle. Különösen, hogy
                  a pestiek is akarnak... Ezt nem hagyják... A főkurátorhoz ment Hegedüs és Kasza.
                  Gyűlést tartottak hirtelenében... Ők is felajánlották szeptemberre a
                  segédtanárságot a teológián... Egy éven belül pedig a professzorságot is... A
                  közgyűlés novemberben lesz, de a választás bizonyos, mert a főkurátor
                  státuskurátor is, mindenható... hiszen a nagy Mikó Imre ő, érted?</p>
               <p>- Boldog ember vagy! - öleltem magamhoz. - Szívből örvendek!</p>
               <p>- S a professzori lakást már most, szeptemberre megkapjuk, Iluskával, hé! Az öreg
                  Hegedüs tette magát, hogy meg van lepve, mikor megkértem a leányzót... de
                  anyósomlévendő nyomban kijelentette, hogy erre már rászánta magát s Iluskát...
                  Legyen meg az Isten akaratja! Egyébként ők is költöznek, az új lakásba, amit a
                  kollégyom a tavaszon vásárolt s épített át, a Magyar-utcában... Az gyönyörű... S
                  úgy volt, hogy mi maradunk a helyükben... hiszen Iluskának otthona volt az... De
                  aztán másként fordult. Mi a földszintest kapjuk, szemben, felfelé. Mert az
                  szomszédos az öregek leendő kertjének végével... Egy kis ajtót nyitnak a
                  kerítésben s Iluska csak lefut az anyjához, mikor tetszik, kötényben s
                  papucsban...</p>
               <p>- Megállj! - ugrottam fel izgatottan. - Az a ház, amiről beszélsz... Az... Abban
                  Szathmáry Károly professzor lakik, nem?</p>
               <p>- Lakott! - helyesbített Gábor, leöblítve a vacsorát egy pohár borral.</p>
               <p>- Mi... mi történt vele? - hebegtem. - Csak nem?...</p>
               <p>Gábor pipára gyujtott, nagy körülményesen s szipákolva felelt:</p>
               <p>- Ne aggódj!... Egészséges, mint a makk!... De képviselőséget vállalt, Pestre
                  költözött! Három hete tán, hogy beadta lemondását...</p>
               <p>- Be kár! - kiáltottam sajnálkozva. - A kollégyomnak! Erdélynek!</p>
               <p>Gábor kacagott. Annyira kacagott, hogy a könnyei csordultak s fulladozva
                  hörögte:</p>
               <p>- Mekkora marha vagy! Mekkora marha! Bocsáss meg!</p>
               <p>- Mi az ördögöt jelent ez? - bámultam reá.</p>
               <p>- A Hegedüsék lakása... Amiből elköltöznek... Hogy oda ki? - pukkadozott
                  tovább.</p>
               <p>- Tán valami nevetséges figura költözik a helyükbe? Azért kacagsz?</p>
               <p>- Elég nevetséges! Elég! Te magad leszel az, Ernyei Áron professzor!...</p>
               <p>- Mit beszélsz?... Hogy én? Hogy professzor? A Hegedüs-lakásba?</p>
               <p>- S remélem, nem egyedül! Nagy lakás... Ismered! Asszony kell belé!</p>
               <p>- De most már értelmesen, hallod-é? - kiáltottam rá, remegve az izgalomtól.</p>
               <p>- Jó! - fújta ki magát s csodamód komoly lett. - Ide hallgass! Maga Szathmáry
                  Károly ajánlott téged... s Kasza kijelentette, hogy senki mást! Senkit nem akar,
                  csak Ernyei Áront. Olyan histórikus s pedagógus ezeribe egyszer akad. S mert
                  idejében fülébe dugtam az égő taplót, ugyancsak sürgette Mikó grófot: ne engedje
                  meg, hogy az állam elkaparintson téged az orruk elől. Az enyedi autonómiának
                  védőharcos kell s te az leszel, halálig! Na, így, ilyenképpen. Határozatba ment,
                  hogy ha vállalod, szeptemberre segédtanár leszel, történelmet s nemzeti irodalmat
                  fogsz tanítani... De a professzori lakást, és pedig a Hegedüs-félét, azonnal
                  megkapod s a fizetésed is nyomban rendes tanári lesz, mint nekem is... És a
                  választásod az egyémmel együtt, novemberben, végleges professzorul... Ez az egész,
                  Áron!</p>
               <p>Erre már a karjaimban ropogtattam a csontjait, táncraperdültünk és csuhajgatni
                  kezdtünk, úgy hogy az egész ház berohant, azt hivén, öljük egymást...</p>
               <p>- Fenének kell Pest! - bokázott Gábor, ujjaival pattintva.</p>
               <p>- Eb ura fakó! - rikkantottam én, megperdülve sarkamon. - Bethlen Gábor katonája
                  leszek én, nem miniszter talpnyalója! Ihaj-csuhaj!</p>
               <p>Az összes Ernyeiek tapsoltak, éljeneztek, ölelgettek... Az álmukból felriadt
                  kicsinyek harsány bömböléssel kísérték a haditáncot.</p>
               <p>Csak később, sokkal később, mikor már száz kérdés és felelet repült össze-vissza,
                  s mindenki tökéletesen elfáradt és betelt a boldogsággal, kérdezte meg
                  édesanyám:</p>
               <p>- Gábor fiam, mi lesz a fizetéssel?... Vagy erre tán nem is gondoltál?...</p>
               <p>- Mit gondol, édes néném? - méltatlankodott Gábor. - Itt van né, ezen a papiroson,
                  apróra!</p>
               <p>S kihúzva zsebéből, meredt szemmel olvasta fel:</p>
               <p>- Háromszáz forint készpénz, negyedévi előleges részletekben... 116 nagyvéka
                  tiszta búza... ugyanannyi elegyes búza. 120 véka törökbúza, lefejtve... 160 veder
                  bor, a miriszlói szőlőből... 9 szekér széna, négyökrös szekérrel számítva. 100
                  kalongya őszbúzaszalma... 3 kövér sertés... 24 öl tűzi bükkfa... heti egynapi
                  bivalyszekérfuvar... a fűrészmalomkertből konyháravaló zöldség s pityóka télire, a
                  professzorné kívánsága szerint... na, a lakás s a kert, az magától
                  értetődik...</p>
               <p>- Istenem! - csapta össze kezét édesanyám - ha nem tréfálsz, fiam, akkor ez
                  valóságos fejedelemség!...</p>
               <p>- Igaz ez, bizony Isten! - erősítette Gábor.</p>
               <p>- S micsoda úri lakás, édesanyám! - lelkendeztem. - Öt szoba van benne s
                  mindenféle kamra, pince, gazdasági épület... S a kertben mennyi gyümölcs! És szőlő
                  is, igazán!</p>
               <p>- Nagy dolog a tudomány! - álmélkodott tisztelettel Énok. - Ládd-é, bátyám: az a
                  felséges Úristen meghallgatta imádságunkat!</p>
               <p>- Legyen áldott örökkön-örökké! - rebegte Juliska áhítatosan.</p>
               <p>Reggel vágtattunk Vásárhelyre.</p>
               <p>Úgy beszéltük Gáborral, hogy ő Bándi bácsival és Lilával közli döntésünket, én
                  pedig külön szólok néhány szót Esztinek.</p>
               <p>- Talán érdekelni fog, - mondtam neki ott, a könyvtárszobában, miután az ajtót
                  gondosan becsuktam - hogy döntöttem a jövőm felől...</p>
               <p>Ő rámemelte szemét, ahogy ott ült az asztal előtti székben, míg én az asztal
                  szélére telepedtem s remegő szavakkal suttogta:</p>
               <p>- Visszamegy Hollandiába?</p>
               <p>- Hát ezt honnan tudod? - ámuldoztam.</p>
               <p>- Édesapám megírta, hazajövet, Váradról, hogy Áron bácsit milyen szép állással
                  kínálják... s hogy valószínűleg... még egy évig...</p>
               <p>Világosság gyult bennem! Ezért, ezért húzta vissza akkor a kezeit... Nem akarta,
                  hogy a karomba zárjam, hogy miatta eldobjam a fényes ajánlatot! Nem akart az
                  utamba állani!</p>
               <p>- Állj fel, Esztike! - mondtam komolyan. - Állj ide elém!</p>
               <p>Remegve, engedelmesen állott meg előttem, leeresztett karokkal, de nagy
                  komolysággal szembenézve velem.</p>
               <p>- Itt vagyok, Áron bácsi!</p>
               <p>- Figyelj rám, Esztike! Döntöttem. De nem megyek többé vissza Hollandiába. Enyedre
                  megyek, professzornak. Most, szeptemberben.</p>
               <p>- Ó, Istenem!!!</p>
               <p>- De mielőtt elmennék, azt az Ajtait megölöm!</p>
               <p>- A... Ajtait? Ó, igen... Mit vétett magának?</p>
               <p>- Azt te mondhatod meg egyedül... És esetleg megmentheted...</p>
               <p>- Nem... nem értem... Áron bácsi!</p>
               <p>- Eszti, megesküdtem az éjjel, hogy nem megyek egyedül Enyedre. És inkább az
                  összes Ajtaiakat összevágom, ha ebben meg akarnának akadályozni. De tőlem akár
                  ezer évig is élhetnek, ha te nem törődsz velük... és velem jössz!</p>
               <p>- Áron bácsi!... Enyedre?... Magával?... Úgy érti?</p>
               <p>- Csakis úgy, Esztikém! Ernyei Áronnénak!</p>
               <p>Végre ott volt a karjaimban s átfonva nyakamat, mellemre hajtotta édes
                  fejét...</p>
               <p>A haját csókoltam és kértem, hogy nézzen reám egy kicsit.</p>
               <p>Ragyogó könnycseppekkel azokban a vidám-szomorú tatárszemeiben, emelte fel égő
                  arcát hozzám... S aztán lecsukódtak a pillái...</p>
               <p>- Nem bírtam volna ki... Meghaltam volna... - rebegték ajkai. De nem hagytam, hogy
                  tovább rebegjenek...</p>
               <p>Arra riadtunk fel, hogy Lila összecsapja a tenyereit mellettünk s boldog
                  kacagással kiáltja:</p>
               <p>- Na, hála Istennek! Csakhogy megértem ezt is!</p>
               <p>Az ajtóban Bándi bácsi állott mosolyogva s mellette Gábor vigyorgott dülledt
                  szemekkel.</p>
               <p>Később, ebéd után, már az esküvőről beszéltünk.</p>
               <p>Bándi bácsi, adva a hozzáértőt, arról elmélkedett, hogy azért illő stafirunghoz
                  idő kell...</p>
               <p>Lila kövéren, széles szájjal kacagott:</p>
               <p>- Lelkem jó édesapám! Igazi angyal! Hát rólam elfeledkezett? Öt éve már, hogy
                  elhatároztam: Esztit Áronhoz adom, ha törik, ha szakad... Na, elég nehéz volt...
                  mert még egy ilyen vak, magarontó, bikkfejű embert aligha termett a székelyföld...
                  Sokszor szinte kihasadtam a méregtől, te! De a stafirung, az elkészült... Magam
                  varrtam, abban a bezárt szobában... Tele van vele láda, szekrény, megnézhetitek!
                  Ettől akár holnap megtarthatjuk a lakodalmat!</p>
               <p>- Édes Lila néném! Meg tud-e bocsátani? - csókoltam meg a drága kezét.</p>
               <p>- Ha Eszti megbocsátott, - legyintett arcul - muszáj nekem is!</p>
               <p>És Eszti vállamra hajtotta a fejét s megszorította a kezemet, forró, néma
                  bizonyságul.</p>
               <p>A következő hetekben annyi minden történt, hogy csak a nagy sürgés-forgás emléke
                  maradt meg a fejemben, melyből csupán egy-egy fontosabb mozzanat villan ki.</p>
               <p>Mihelyt Gábor visszatért Madarasról, ahol boldoggá tette az öregeket állása és
                  házassága jó hírével, Enyedre utaztunk, véglegesen elintézni a dolgokat.</p>
               <p>Professzoraink, most már leendő tanártársaink, meghálálhatatlan szeretettel
                  fogadtak s mindent megbeszéltünk, elintéztünk velük, a lehető legkedvezőbben. A
                  halál árnyékából visszatérő, lassan lábadozó, szegény kicsi város, mintha karjait
                  tárta volna, olyan otthonos, hivogató volt... A kollégyom romjai közül is mintha
                  reánkvárakozó, bizakodó sóhajtás szállt volna felénk: Jertek, építsetek újra!</p>
               <p>Hegedüséknél folytak a hurcolkodás előkészületei. Közben, az udvari szobában,
                  lázasan varrták Iluska kelengyéjét. A nagytiszteletű asszony hol ide, hol oda
                  rohangált.</p>
               <p>- Két házat berendezni s lakodalomra készülni egyszerre! - lihegte. - Meg kell
                  ebbe bolondulni, lelkem! De ezek a fiatalok, ezek már nem várnak... s nem mondom,
                  igazuk is van! Éppen eleget vártak! Csakhogy a derekamat nem bírom már!</p>
               <p>- Mi is így vagyunk! - vigasztaltam. - Nagy dolog, de azt hiszem, megéri!</p>
               <p>- Jöjjön csak, lelkem, velem mindenüvé a házban, hogy megmutathassam: mit hova
                  tegyenek majd? Jó öreg ház ez, boldogok voltunk benne, sajnálom is itthagyni...
                  Na, de azon meg szívből örvendek, hogy éppen maga jő ide utánunk, a feleségével!
                  Így szívesebben válok meg tőle!</p>
               <p>Nagyon kedves tanulmányút volt ez a jóságos asszonnyal, padlástól pincéig. Mindent
                  alaposan megmagyarázott s én vázlatot rajzoltam, hogy otthon Esztivel előre
                  elkészíthessük a berendezés tervét. Ebbe a vázlatba az udvart s a kertet is
                  beletettem. Még az utakat s a nagyobb fákat is... Gyermeki örömmel találtam fel a
                  szépen ültetett gyümölcsös, szőlős hegyoldalban a Gödör pici mását s álmodoztam
                  róla, hogy miként fogjuk még hasonlóbbá tenni hozzá, boldog szépítő munkával... Az
                  egész rajz alá, nagybetűkkel oda is írtam: „Új Gödör”.</p>
               <p>Hiszen ez lett most már az én örökségem!</p>
               <p>Mire visszatértünk Vásárhelyre, megjött a Ferenc válasza is, lemondó levelünkre.
                  Nagy megkönnyebbüléssel olvastuk, hogy sajnálja ugyan, de mégis belátja: igazunk
                  van, a mi számunkra csakugyan ez a jobb megoldás. Nem haragszik, dehogy is, sőt a
                  Gábor esküvőjére feltétlenül lejön s akkor meglátogatja végre szüleit is,
                  nemkülönben „az Ernyei-rokonságot”, mely az én házasságommal valóságossá lett, az
                  ő nagy örömére...</p>
               <p>Janka is írt Esztinek, válaszolva az esküvői meghívásra. Egyúttal felkérte Esztit
                  a kislánya keresztanyjául, mert „az mitől ez függött”, végre bekövetkezett, úgy
                  ahogy ő, Janka mindíg is imádkozott érette.</p>
               <p>Az esküvőt augusztus 10-re tűztük ki s úgy határoztunk, hogy nyomban utána legyen
                  a Jankáék kislányának keresztelője is, mégpedig azért, hogy a keresztanya neve
                  „Ernyei Áronné”-ként kerüljön az anyakönyvbe.</p>
               <p>Ezek után, a nekünk szörnyen hosszú, Lilának pedig szörnyen rövid idő alatt, ami
                  még az esküvőig hátra volt, minden összekavarodott a bútorvásárlás, ruhapróbák,
                  egyéb készületek zürzavarában.</p>
               <p>Ha Lila egy-egy csendes órát engedélyezett Esztinek, a tornácon dugtuk össze
                  fejünket az Új Gödör tervrajza felett s felírásos papírdarabkákkal jelzett
                  bútorokat rakosgattunk, rendeztünk a szobák négyszögeibe, ajtók, ablakok és falak
                  elhelyezkedése, méretei szerint. Nagyszerű játék volt s ezért átalakítottuk vagy
                  tízszer s mindíg szebben és csodálatosabban bontakozott ki lelkünkben a jövendő
                  otthon képe.</p>
               <p>Végre mikor úgy gondoltuk, eltaláltuk a legjobbat, Lila legfelsőbb ítélete alá
                  bocsátottuk a tervet, mivel különben is ő vállalkozott reá, hogy amíg Gerléden
                  töltjük mézesheteinket, Enyeden berendezi számunkra a házat.</p>
               <p>Ő úgy találta, hogy a terv „túlbolondos”, de legyen úgy, ahogy mi kívánjuk.</p>
               <p>Gábor, Enyedre menet, még egyszer benézett hozzánk. Testvériségünk jeléül az ő
                  esküvőjüket is ugyanarra a napra tűzték ki, mint a miénket. Utána Madarasra fognak
                  jönni, az öregekhez, amíg Enyeden az otthonuk elkészül.</p>
               <p>- Fel, a vérpadra! - búcsúzott, nem tagadva meg természetét. - Hajtsuk fejünket
                  bátran zsarnokaink papucsai alá!</p>
               <p>S mivel Eszti erre kinyujtotta rá a nyelvét, visszakacagott a kocsiról:</p>
               <p>- A pallos fenve már... Ó, Áron, ég veled!</p>
               <p>Esküvőnk a Kistemplomban volt, az egész Vásárhely részvételével, sok virág és az
                  előírt sírások közepette.</p>
               <p>Eszti a Lila s a Janka kezei alatt olyan gyönyörű hófehér menyasszonnyá virágzott
                  ki, hogy alig mertem magamhoz fogni a karját. Féltem, hogy csak álom s
                  elrepül...</p>
               <p>Hagymássy Lajos esketett minket, az új vásárhelyi tiszteletes, akit csak nemrég
                  választottak ide, mégpedig egyenesen Pestről, ahol főgimnáziumi tanár volt.
                  Irodalmi hírneve hatott a presbiterekre, mert Tolnai néven jeleskedett a
                  literaturában s megígérte, hogy Erdély címen folyóiratot fog indítani és irodalmi
                  társaságot szervez, Kemény Zsigmond nevére.</p>
               <p>Rebesgettük, hogy összeférhetetlen ember s azért bujik ide, mert odakünn már nem
                  tűrik. A kezdet Vásárhelyt se indult biztatóan. Hagymássy magasan hordta fejét s
                  leszólta az elmaradt polgárságot. Azonkívül furcsa pesti szokásokat próbált
                  folytatni. Szíjon vezetett bulldog-kutyával jelent meg a Nagypiacon.</p>
               <p>Ezt azonban mégis beszüntette, mert „több presbiter” aláírással levelet kapott.
                  „Vagy a kutya, vagy a tiszteletes úr! Nekünk mindegy, de csak az egyiket tűrjük
                  meg”. Viszont mindenki elismerte, hogy nagyszerűen prédikál s a templom mindíg
                  tömve volt, ha ő beszélt. Ezért aztán sok mindent megbocsátottak neki.</p>
               <p>Eszti azt mondta nekem, nagy ember, lángész, a vásárhelyiek nem bírják felérni,
                  pedig el kellene felejteni a furcsaságait, mert azok kicsiségek az értékeihez
                  képest. Ő a könyvtár révén ismerte meg, néha betévedt ide, ajánlott kitűnő műveket
                  beszerzésre és szellemesen, ragyogóan beszélgetett... S az valami egészen új,
                  ahogy prédikál... Az evangélium igazságait a társadalmi életre alkalmazza,
                  villám-módjára sujt az igazságtalanságokra s oroszlánként védi a szegényeket és
                  kitaszítottakat. Csakis ő eskessen minket, senki más!</p>
               <p>Így hát elmentem hozzá s felkértem. Készséggel vállalta s közben
                  összebarátkoztunk, elbeszélgettünk. Esztinek igaza volt: kitűnő, művelt és
                  rendkívüli szellemű embernek találtam. Igaz, kegyetlen gúny lakozott benne s
                  robbanó szenvedély, de ami ellen ezeket fordította, az megérdemelte. Úgy éreztem,
                  tisztító vihar tört be vele Vásárhelyre.</p>
               <p>Hozzánk igen szépen és bölcsen beszélt, esketési szónoklatában. A professzort
                  prófétának jellemezte, Isten vádjának és megtérésre hívójának a világban, aki az
                  ifjúságban köteles igazabb és tisztább jövőt építeni. Csak az professzor, mondta,
                  aki nemzetének élő lelkiismerete tud lenni az ifjúság előtt. És meghatóan jelölte
                  ki a feleség szerepét az ilyen férj mellett, mondván, hogy isteni osztályrésze van
                  a szeretet gyöngéd, kiegyenlítő kezének az igazság hideg és részrehajlatlan,
                  sokszor kemény és kérlelhetetlennek látszó munkájában... Mert az igazság bajnoka
                  ember, aki tévedhet és túlozhat...</p>
               <p>Különösen az maradt előttem örökre emlékezetes, ahogy az emberhez illő élet
                  aranyszabályát a családi és társaskörben felállította számomra: „Munkásság, mely
                  el nem csigáz, boldogság, mely nem érzeleg, szórakozás, mely mámorba nem
                  fullad”.</p>
               <p>Egész további életemben igyekeztem alkalmazkodni ehhez a szabályhoz, mely
                  természetem, gondolkozásom legmélyével csendült össze.</p>
               <p>Aztán elmondtuk az esküt, Eszti ajkán a nagy szavak nem üres szavakként
                  csendültek: egész lelke ömlött át rajtuk. Ilyen bátor menyasszonyt, mondták a
                  jelenlevők, még nem hallottak esküdni soha. Ők csak a hangjára értették, de én
                  megrendülve éreztem, hogy soha meg nem érdemelhető kincs hullott az ölembe...</p>
               <p>Végül imádkozott érettünk az Isten szolgája, hogy amire ember magától nem képes,
                  azt Krisztus pótolja ki bennünk a maga hűségével és szentségével... s megáldott az
                  Ő nevében...</p>
               <p>Mindjárt apai, anyai, testvéri karok ölelésébe kerültünk s csókjaik között szállt
                  ránk az óhajtás: „Legyetek boldogok!” Janka könnyek közt mosolyogva csókolta meg
                  az arcomat s ő nem azt mondta: „Legyetek boldogok!”, hanem azt: „Nagyon boldog
                  vagyok!”</p>
               <p>És ezzel valami mély és édes testvériség érzését fakasztotta fel bennem. Ebben a
                  pillanatban ért véget igazán a mult minden fájdalma, ami miatta valaha égetett s
                  kezdődött meg a tiszta szeretet és béke közössége.</p>
               <p>Janka kislányát, Máriát, a Bándi-házban keresztelte meg Hagymássy tiszteletes úr,
                  az esküvő után. Eszti olyan édesen tartotta a karjaiban, hogy a szívem megdöndült,
                  boldog sejtelemben. Fehér Gergely pedig, mint a rossz viccek nagymestere, a
                  lakománál nem állhatta meg, hogy köszöntőjében (mivel az Eszti násznagya volt), el
                  ne rakétázza zseniális ötletét, mely szerint ilyen esküvőt ő még nem látott:
                  menyasszonyt, aki fátyolban kisbabát tart a keresztvíz alá. A lakodalmi fantáziák
                  azonban élvezték ezt a butaságot s Gergely ábrázata úgy ragyogott a sikertől, mint
                  egy fekete nadrág kifényesedett feneke.</p>
               <p>A lakodalomra a Kövendi-ház régi és új „komámuram és komámasszonyom”-köre is
                  hivatalos volt, sok szép leány és deli úrfi. Ebből pedig muzsika és tánc
                  következett.</p>
               <p>Életem egyik legszebb látványa volt, mikor a násznép tapsai és éljenzései közt
                  Bándi bácsi vitézül összeütötte a bokáit, meghajolt édesanyám előtt s táncra
                  kérte. Ő komolyan és ünnepélyesen bókolt és méltósággal hajolt gavallérja
                  karjaira. Szépen fordultak kettőt-hármat az édes öregek... Eszti forrón szorította
                  a kezemet s ragyogó könny csordult a szeméből... És az enyémet is elfutotta a
                  meghatottság harmata... És köröskörül kendőcskék libbentek a nők szemeihez s a
                  férfiaké kifényesedve nézett el, a magasba...</p>
               <p>De Esztit elkapta mellőlem Gergely násznagy s ugyancsak forgatta... És az én
                  násznagyom, Kövendi tanácsos, Jankával indult táncba.</p>
               <p>Mély meghajlással járultam a menyasszony anyahelyetteséhez.</p>
               <p>Lila piros lett, mint a bazsarózsa, kacagott, a karjaimba hömpölyödött s behúnyt
                  szemmel ringatódzott, forgott velem a muzsika hullámain.</p>
               <p>- Mint egy tündér, édes Lila néném! - súgtam a fülébe - mert csodálatos
                  könnyűséggel táncolt, egészen átszellemülve.</p>
               <p>- Ó, be nagyszerű! - rebegte csukott pillákkal - mennyi csillár... milyen ragyogó
                  terem... Gyönyörű nők!... aranymentés tisztek! Bécs!... udvari bál!... Szédülök...
                  köszönöm!...</p>
               <p>Éjfél után kiszöktünk a vendégekkel tele házból, mikor még javában folyt a tánc.
                  Lila pakolt fel minket a kocsira s Bándi bácsi áldásával indultunk. A lovakat Énok
                  hajtotta, ezt előre kikötötte magának. Édesanyám még ott maradt Lilánál, hogy
                  segítsen neki rendbetenni majd a házát. A lassan halványuló csillagok alatt
                  kocogtunk csendesen hazafelé s Eszti édesdeden elaludt a karomban, fejét vállamra
                  hajtva. A nap ragyogó fényében érkeztünk Gerlédre, az ősi hajlékba.</p>
               <p>Rozáli várt. Ő nem jöhetett el az esküvőre, mert Juliska és a kicsik mellett volt
                  rá szükség. Juliska az ötödik gyermeknek, egy nagyfejű fiúcskának világrahozatalát
                  sinylette s még feküdt. Ápolni kellett őt s őrizni a kicsikéket. Áronka már
                  alkalmassá nőtt arra, hogy felgyujtsa a házat s a többi is bármikor kész volt a
                  nyaktörésre.</p>
               <p>Esztit őserdei sivalkodással fogadták s mindenik az ölébe kívánkozott. Azt hiszem,
                  kicsi asszonyom hajlandó lett volna őket választani helyettem, legalább egyidőre,
                  annyira átadta magát nekik.</p>
               <p>Rozáli ki is fejezte azt a meggyőződését, hogy Eszti le fogja főzni Juliskát az
                  Ernyei-család szaporításában.</p>
               <p>- Hiszen én se maradtam volna el a versenyfutásban, - kacagott - de Imre nem
                  akarta... S most már vének vagyunk!</p>
               <p>Ebéd után elmentünk Szamócza bácsihoz, aki nemrég ágynak dőlt. Régi macskáinak
                  leszármazottjai henteregtek a hasán, a paplan felett. Nem beteg tulajdonképpen,
                  sipította Déborah, de olyan gyenge lett szegény már, hogy a szél is elfújná. Azért
                  nem kel fel többé.</p>
               <p>Nagy volt az öröme, hogy Esztit „megláthatta”.</p>
               <p>- Be szép ügyes menyecske vagy, lelkem! - simogatta az arcát. - Becsüld meg, Áron
                  fiam! Jó az Isten, hogy megérhettem ezt is! Csakhogy a lakodalmatokra már nem
                  mehettem el s a vers se sikerült, amit terveztem. De majd... az angyalokkal
                  elmuzsikáltatom az ablakotok alatt, ha ott fenn megköltöm...</p>
               <p>Hamarosan elhalványult az öntudata ezután, „Mihállyal” beszélgetett, mármint
                  apámmal s valami affélét emlegetett, hogy a gerlédiek meg se érdemlik a papjukat,
                  hát még a papnéjukat! Úgy látszik, rólunk álmodozott, kedvenc terve szerint.</p>
               <p>Alkonyat felé Énok kivitt minket szekérrel, a Gödörbe. Maga akart szétnézni, hogy
                  rendben vár-e minden ott? Hogyne várt volna! Édesanyám járt itt a napokban, áldott
                  keze igazgatta el a párnánkat.</p>
               <p>A cselédházban egy öreg vincellér lakott most a feleségével.</p>
               <p>Ők fognak kiszolgálni s a vén Pista bá ezenkívül rozsdás puskájával őrizni kívánja
                  az álmaink békéjét is... Nem, mintha volna itt mitől félni, de nagyon büszke rá,
                  hogy ezt a hősi megbizatást kapta, anyánktól.</p>
               <p>Énok csakhamar elbúcsúzott és hazakocsizott. Korai vacsora után sötétedésig még,
                  egymást átölelve, megjártuk a szőlőhegyet, nézdelődtünk a birsalmabokor padjáról s
                  merengtünk az elmultak felett... Mintha régi árnyak lebegtek volna körülöttünk,
                  bennünk engesztelődve... Most már minden jól van, örökre...</p>
               <p>Sötétedett... Megnőtt a patak zúgása... Hallhatóvá vált az ősfák mély lélegzése...
                  Az ég bársonyán tenyérnyi csillagok gyultak...</p>
               <p>Pista bá cammogott el mellettünk, fel a tetőre, puskájával a vállán:</p>
               <p>- Jóccakát adjon Isten, tekintetes úr, tekintetes asszony!</p>
               <p>Leballagtunk a házhoz. Az ajtó nyitva. A tornác tele széthintett virággal...</p>
               <p>- Itthon vagyunk! - mondtam a feleségemnek, szorosabban ölelve magamhoz karcsú
                  testét.</p>
               <p>Ő gyöngéden simult hozzám s ismételte:</p>
               <p>- Itthon vagyunk!</p>
               <p>És a csillagok gyémántporral hintették tele dús szőke haját, ahogy magasra ölelve
                  karjaimban, zengő szívvel átemeltem a küszöbön.</p>
               <p> Vége</p>
               
            </div>
         </div>
      </body>
  </text>
</TEI>