<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU07751" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Az urak</title>
				<author>
					<persName>
						<surname>Tolnai</surname>
						<forename>Lajos</forename>
					</persName>
					<date from="1837" to="1902">1837-1902</date>
				                    <idno type="VIAF">6903976</idno> 
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">44372</measure>
				<measure unit="pages">98</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Az urak</title>
					<date>2010-04-08</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/07700/07751"/>
					<respStmt>
						<resp>Original Electronic Edition</resp>
						<name>Varga Tünde</name>
					</respStmt>
				</bibl>
				<bibl type="printSource">
					<title>Az urak</title>
					<author>Tolnai Lajos</author>
					<pubPlace>Budapest</pubPlace>
					<publisher>Franklin</publisher>
					<date>1909</date>
					<ref target="https://mek.oszk.hu/07700/07751"/>
				</bibl>
				<bibl type="firstEdition">
					<title>Az urak</title>
					<author>Tolnai Lajos</author>
					<date>1872</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T2"/>
			</ns1:eltec>
		</xenoData>
		<revisionDesc>
			<change when="2021-07-27"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>Mező-Mihályfalva, ámbár a legalkalmasabb közelségben feküdt a Dunához, egy szép
                    emelkedett, termékeny rónán, s temetője mellett valóságos igazi országut
                    huzódott el: mégis azt gondolom, álmában sem hitte, hogy valaha akarata
                    ellenére mezőváros legyen, ellátva nagy vasajtós adóhivatalokkal, s piszkos,
                    meszeletlen folyosójú törvényszéki épületekkel. Élt csöndesen, mint az
                    egyszerű, elvonult ember, zaj, fény és háboruság nélkül. Egyszer azonban
                    három-négy pápaszemes, vastag téli posztósapkás, vörös sálos német ember
                    tudakozódott a falu házánál a jegyző után. Az öregbiró, kisbiró, tizedes, bakter
                    mind összeszaladtak s rémülve tudakozták egymástól, hogy mit akarhatnak ezek a
                    szinte övig csizmaszáros atyafiak?</p>
				<p>Hogy nem találták a jegyzőt: a megdöbbent tanács előparancsolta a Gáspár zsidót
                    tanakodás végett. Ez okos, s a falu java mellett a maga hasznát is mindenkor
                    szivén viselő tolmács eligazított mindent. Járt-kelt utczáról-utczára az
                    urakkal, s midőn ezek a kivánt eredmény után kitakarodtak a faluból: nagy
                    örömmel elbeszélte, hogy birák uraiméknak nincs mit félni, ide a helységre
                    valóságos szerencse mosolyog, mert ezek az itt járt urak cseh és morva
                    kereskedők, serfőzők. Itt akarnak a Muzsnay-portán valami nagyszerű, felséges
                    sörházat emeltetni. Micsoda dicső világ lesz itt ezentul. Télen bort iszunk,
                    nyáron sört, épen mint csak a nagy urak. S micsoda olcsó az a sör, s micsoda
                    finom kedve van attól az embernek.</p>
				<p>A birák tusakodó reménységgel néztek össze, mosolyogtak is, gondolkodtak is. A jó
                    ital sokaknak tetszett.</p>
				<p>Hát még a rongyos gavallér, Muzsnay Álmos urnak mennyire tetszett a derék,
                    emberséges cseh ajánlat; nem a portáját, de egy kis régóta sovárgott jó pénzért
                    még széles, kövér hátát is eladta volna házhelynek. Nem olyan nehéz dolog a
                    magyarral boldogulni, főkép az okos magyarral.</p>
				<p>Ahol im a Muzsnay-portán, hol ezekelőtt uri székek, egyházi gyülések tartattak,
                    most a jó világ hirdetőjéül egy roppant magas, öblös kémény füstölög, s egy
                    csomó vörös képű, német beszédű mesterember (annak kell lenni, mert mindannyi
                    nadrágban jár) lót-fut. Kocsi kocsit ér; egyik gabonát hoz, a másik sört visz
                    sok apró hordókban, óriási lovakon - a szomszéd magyar és német falukba.</p>
				<p>Ahogy a csapás nem jő egymagán, nem jő az áldás sem. Itt is így történt. A német
                    urak és asszonyságok számtalan apró, kondor szőrű kutyáikkal a szomszéd
                    városokból addig jártak-keltek Mihályfalvára a Binder és Röck serfőzőékhez, hogy
                    egyszer csak Kardos Péter jegyző az előljáróság megütődésére benyujtotta
                    lemondását, s egyszersmind bemutatta hivatalos kinevezését a szegvári
                    adóhivatalhoz.</p>
				<p>- Hát hogyan, mikép? - kiáltott fel ámulva, bámulva a tisztes tanács, - hiszen
                    ugy itt mi kéz nélkül s száj nélkül maradunk. De bizony csak nem eresztjük a
                    jegyző urat - szólalt meg egy bátrabb és beszélni tudóbb esküdt ember -
                    megöregedhetik ő kegyelme itt mi közöttünk is. Hisz nem bántottuk tán, vagy
                    mi?</p>
				<p>- Ugy, ugy - bizonykolák mindnyájan - eltemetjük annak idején itt. Fekszik a mi
                    temetőnkben elég becsületes ember, még pap is, nemcsak nótárius. Miért ne
                    juttatnánk helyet ő kegyelmének is? Juttatunk, ha tetszik, a lombosabb, ha
                    jobban szereti, a völgyesebb helyen. Nem jobb lesz-e ott a Sánta ispán mellett?
                    vagy ott a rugott kasznár mellett a Krisztián takács szomszédságában?</p>
				<p>Az urrá lett jegyző büszke, államhivatalnoki fejtartással utasította vissza az
                    őszinte szívből jött ajánlatokat, egyszersmind kijelentette éles hangon (ezelőtt
                    sohase beszélt így), hogy nehány napok mulva megjő a felsőbb rendelet is
                    Mihályfalvára, a mikor is e paraszt falu a magas kormány eléggé meg nem
                    hálálható kegyességéből nem falu lesz többé, hanem város.</p>
				<p>- Tyjüh! - kiáltának fel a birák e nagy kegyességre régi parasztmódon - nonó!</p>
				<p>- Mit nonó? - kiáltott rájuk a jegyző. - Küldjenek kendtek deputatiót nagysás
                    Binder serfőző ur elnöklete mellett a méltóságos megyefőnök Kripszkrapsz urhoz,
                    s köszönjék meg alázatosan atyai pártfogását. Németül beszéljenek kendtek,
                    tudják?</p>
				<p>- Beszél ám a Gáspár zsidó, de mi ugyan nem.</p>
				<p>- De nem ám! - indult meg a közös meghökkenés.</p>
				<p>- Azt mondom, hallják kendtek....</p>
				<p>- Üm! de kendez, - mormogott egy tanácsbeli.</p>
				<p>Az adószedővé lett jegyző mérges villámokat szórt zöldes volt strázsamesteri
                    szemeiből a szólóra, s ha nem tette, de sok kegyetlenséget gondolt, a milyenek
                    deres, lehuzatás, bot s több ezekkel atyafiságos jelek.</p>
				<p>- Itt ezután - s nagy bátran ütött az adószedő a tanácsasztalra - minden a művelt
                    német nyelven fog menni. Ugy! Itt járásbirói hivatal lesz, adószedői hivatal.
                    Ugy!</p>
				<p>Erős csend állott be.</p>
				<p>Végre is a volt jegyző szólalt meg németül, de igazi tört németséggel.</p>
				<p>Erre a birák egy része megijedt, a más elnevette magát.</p>
				<p>Egy darabig pattogott a volt nótárius ur, azután nevetett ő is.</p>
				<p>A megindult nevetés most már hahotában tört ki, főkép arra a különös gondolatra,
                    hogy bátyámuramnak, öcsémuramnak hogyan fog majd állani az a német szó. Az lesz
                    még egyszer a furcsa mulatság!</p>
				<p>A várossá-tételről mondott örvendetes hír - mert sokakra nézve az volt - hamar
                    elterjedt a faluban. Örege, apraja vitte házról-házra. A fiatalabb birák már
                    előre madárnyelven beszéltek, azt hivén, hogy a művelt német nyelv is csak ilyen
                    könnyű lesz; az öregebbek pedig csóválgatták a fejüket, s a nagy szerencsétől
                    előre is ugy féltek, mint valami árvíztől.</p>
				<p>Egyedül a fiatalabb asszonyok, leányok örvendtek a dolognak teljes szívből. Ezek
                    alig győzték várni a hivatalos urakat, kik bizonyosan itt is épen oly szép
                    ezüstös, aranyos, csillagos ruhában fognak járni, mint a szegvári főbiró, meg az
                    irnok, meg a többi. Most kevélykedjenek aztán azok a kényes, koldus szegvári
                    leányok! - kiáltának fel többen a mihályfalvi asszonyok közül.</p>
				<p>Ha a különféleképen gondolkozó falu azt akarta megtudni, hogy hát lelkésze, az
                    öreg pap mint vélekedik az egész esetről: akkor a legközelebbi vasárnapon nem
                    hiába ment a templomba. Hallhatott ott eleget, sokat. A tisztes ősz férfiú az
                    apák és férjek részére ugy fogta fel a dolgot, mint a melynek, ha igazán résen
                    nem állanak, sok különös következménye lesz, és pedig főkép a női világban. Az
                    asszonyok czifrálkodóbbak lesznek, a leányok hamisabbak, az emberek ravaszabbak,
                    fösvényebbek. Sok, a ki most semmi ember, nyomorult szegény: a furfang által
                    fölemelkedik; sok pedig, a ki most gazdag: el fog szegényedni, el annyira, hogy
                    még koldusbotra is juthat. A templomot is elhanyagolják, csak egy-egy nagy
                    ünnepen, vagy akkor, midőn egyszerre sok új ruha készül. Meglássák csak, a régi
                    Mihályfalva ugy elvész, mintha csak a Duna nyelte volna el, pedig ez el nem
                    nyeli. Fölzavarodott az egész község. Hittek is a beszédnek, meg nem is.</p>
				<p>Sok szegény egyszerre gazdagnak képzelte már magát, legalább is olyannak, a
                    milyen Bokros Mihály uram, vagy a még gazdagabb Vörös Gábor. A gazdagok meg már
                    hét uraságról, meg a jó isten tudná, miről álmodoztak. A rektor új énekekhez
                    fogott, ugy vélekedvén, hogy egy városi rektor csak nem énekelheti már azokat
                    a kopott énekeket, a miket egy falusi bátran nyomorgathat. Képzeletében már
                    orgonát is látott, szépet, nagyot, hangosat, olyat, a minő a szegvári katholikus
                    atyafiak templomában vagyon. Bár egy csöppet se tudott orgonálni, leült
                    asztalához, s négy bütykös ujjait épen ugy billegtette, mintha csak tisztán
                    orgonálna, még a lábaival is (mert mindenütt így látta) rugott nyomott
                    egyet-kettőt. S énekelt olyformán, a mint az orgona szól, most igen magasan,
                    majd nagyon is mélyen. Felesége a mint a szokatlan nagy éneklésre betekintett,
                    megrémült. Uram teremtőm - sóhajtott fel - mi baja ennek az embernek?</p>
				<p>- Semmi, asszony, ne busulj - kiáltott jó kedvvel a rektor - orgonálok.</p>
				<p>- Min?</p>
				<p>- Ezen a bölcsőn ne!</p>
				<p>- Minek azon akkorákat rugni?</p>
				<p>- Mert ugy dukál, még nagyobbakat is rugnak.</p>
				<p>- Rugott ám rajtad valami.</p>
				<p>- Mért nem!</p>
				<p>S a lelkiismeretes rektor derült lélekkel gondolt a fényesebb jövendőre.</p>
				<p>Ha már a szegény rektori hajlékban a várossálétel reményére ekkorára nőtt az
                    öröm, mekkorára kellett akkor nőni a régi faluháza melletti új paraszt
                    kastélyban! A gazdag Vörös Gábor meghuzogatta göndöres szőke haját, gömbölyű,
                    vérhólyagos szemeit nagy dölyfösen meghordozta szép három egymásba nyiló uri
                    szobáján, s egyet gondolt, hanem a nélkül, hogy ezt a helyes gondolatot
                    szükségesnek találta volna közölni feleségével s három hajadon leányával, főkép
                    azzal, a ki Bokros Sándorral már mátkás is volt.</p>
				<p>- Hát ugy lesz az... hogy is lesz, no? - tanakodik magában jókedvvel Vörös Gábor
                    uram, egyet csattantva jobbjával baltenyerébe - ugy lesz, hogy most már máskép
                    csinálunk egyet-mást. Ha a vidrai ispán, mikor két kézzel neki adtam volna, nem
                    vette el a leányomat, igaz, akkor még számadó juhász voltam; ha Bokros Mihályné
                    asszonyomat még pappal mivel tudtam rávenni, hogy Sándor fiával vetesse el a
                    Zsuzsikámat: most gondolunk egy másformát. Ki az első gazda a faluban? Én, mert
                    a kinek volna annyija, mint nekem: Bokros Mihály nem a maga ura, ott az asszony
                    az ur; ez a két-három compossessor - hisz mind a zsebemben van; no hát, ha ezek
                    a német urak akarnak valamit, kihez fordulnak? Ugy, ugy, Vörös Gábor, eszeden
                    légy, mert most sok mindenre nyílik ut. Most maradnak a leányok - meglátom, hogy
                    az urak közül üm - ki tudja? A Szeliczey uraság felesége csak egy vámos leánya
                    volt... no, ilyenformán az én gyermekeim se születtek épen parasztok számára.
                    Meglátom, azok közül a német asszonyok közül nem volna-e érdemes valamelyikkel
                    atyafiságba keveredni. Mindjárt többre nézne engemet is a vármegye. Ugy lesz,
                    hogy most már minden máskép lesz. Nem azért csináltattam én ezt a kastélyt,
                    hogy ezeken a szép pingált falakon csak bunda lógjon, meg ködmen. Mert tudom, ha
                    élek, ha isten megsegít, lesz ennek a háznak magához méltó lakója.</p>
				<p>A módos ember kinyitogatta az ajtókat, megtapogatta a sárga rézkilincseket, inge
                    ujjával letörölgette róluk a port, s folytatta magával a beszélgetést.</p>
				<p>- Üm, dehogy van, azért sem adom. Még az a kevély, boldogtalan Bokros Mihály csak
                    ugy félvállról akart volna velem beszélni! de megállj, csókolsz te még kezet az
                    én nőmnek, de még a leányomnak is. S Vörös Gábor uram sokért nem adta volna, ha
                    valami ügyes nőtelen német ur már el is foglalta volna ezeket a szobákat. Alig
                    várta, hogy jőjjenek már, hozza őket az isten, s válogathasson köztük kedve
                    szerint.</p>
				<p>Nem is tudott nyugodni, átment az adószedővé kinevezett jegyző komához, kivel sok
                    apró-cseprő elintézendő dolgok miatt mindig jó békességben élt, s itt annak
                    rendje szerint latra vetették az érkezendő német urakat.</p>
				<p>A juhászból s orgazdából első emberré emelkedett Vörös Gábor ur, mint a jóféle
                    juhok s alkalmas jármas jószágok között, ugy válogatott embereiben.</p>
				<p>- Hát az miféle, kiféle? mondja csak még egyszer, komám uram.</p>
				<p>- Fő adószedő - mondá a jegyző ur - elsőrendű hivatalnok, tán pléhgalléros,
                    nagyságos ur.</p>
				<p>- Pléhgalléros? - mormolgatá a koma, nem értvén meg egészen a dolgot; - ugyan az
                    volna? Aztán fia van-e?</p>
				<p>- Nincs, de van leánya.</p>
				<p>- Úm üm - mondogatá a juhász magában - nekem is leányaim vannak.</p>
				<p>- Jó lesz! - kiáltá a jegyző, ravaszul megütögetvén a koma vállát.</p>
				<p>- Válaszszunk másikat.</p>
				<p>- Én is azt gondoltam. Jó lesz a főbiró.</p>
				<p>- Kiféle, miféle?</p>
				<p>- Özvegy ember.</p>
				<p>- Az?</p>
				<p>- Derék ur, csak hogy van három kis gyermeke.</p>
				<p>- Igen aprók? - vágott a szóba Vörös uram.</p>
				<p>- Aprók biz azok.</p>
				<p>- Azoknak szegényeknek akkor minél előbb anya kellene! - tevé hozzá jólelküleg a
                    furfangos juhász.</p>
				<p>A jegyző elnevette magát, s szólt:</p>
				<p>- Hát a főbiró ur jó lesz? s egyet csippentett szemeivel.</p>
				<p>- Azt tartom.</p>
				<p>- Hej, jó helyt jár a komám uram esze!</p>
				<p>S a két ravasz csont vigyorogva tekintett egymásra.</p>
				<p>- Ebben maradjunk, komám?</p>
				<p>- Nem bánom.</p>
				<p>- Bizony megjárná, komám, ha Mariskából még nagysás asszony lenne.</p>
				<p>- Hát a Zsuzsimból? - veté oda dölyfösen a juhász.</p>
				<p>- Hiszen Zsuzsikának megültük már a kézfogóját.</p>
				<p>- Hát nincs nekem annyim, hogy még egyszer megülhessük? Annyiszor üljük meg, a
                    hányszor én akarom.</p>
				<p>S a kevély ember rögtön kigondolta magában, hogy Bokros Sándor elmehet, föl is
                    út, alá is út. Válaszszon a maga rongyos atyafiai közül.</p>
				<p>- Kölyök! - szólt meg akaratlanul - még te akartál rajtam paczkázni?</p>
				<p>- Kicsoda? - kérdé a jegyző.</p>
				<p>Vörös uram nem is tartotta méltónak kimondani a nevét, csak a fejével, vállával
                    rántott egyet.</p>
				<p>- S ugyan miért? folytatá kitöréseit, - mert anyádnak valamelyik öregapja esküdt
                    volt a vármegyén? Megállj, hát ha most meg... de nem mondta ki, elnyelte a
                    szót.</p>
				<p>- A koma vője főbiró lenne! - egészíté ki a jegyző.</p>
				<p>- Hát mért ne lehetne? - veté fel Vörös uram barázdás homlokát.</p>
				<p>- De csak megismerne azért komám uram, ha a veje főbiró lenne is? - szólt
                    alázatosan, de gúnyos tekintettel a jegyző.</p>
				<p>Vörös uram a mellére ütött, s fölkiáltott:</p>
				<p>- Becsületes ember voltam mindig, vagy mi?</p>
				<p>- Szent igaz.</p>
				<p>Egy pár perczre elhallgattak.</p>
				<p>Majd a jegyző odahajolt a koma füléhez, s belesúgta:</p>
				<p>- Nem innánk egyet abból a jó ürmösből, komám, a Zsuzsika egészségére?</p>
				<p>- Itt a kis biró, átküldjem?</p>
				<p>Vörös uram, ki örömest ült a más bora mellett, most, hogy a maga borát
                    emlegették: fölkelt, szabadkozott, s mindent a következő napokra igért.</p>
				<p>El is ment csakhamar. Hogy azonban a jegyzőt - a kitől, mint hivé, sok függhet -
                    meg ne bántsa, küldött át neki egy korsó eczetes fehér bort.</p>
				<p>Vörös Gábor uram, a mihez egyszer hozzáfogott, azt, ha időközben jobbra nem
                    bukkant, keresztül is vitte. Biztos lehet benne a falu most is, hogy Bokros
                    Sándor nem törli száját a Vörös Zsuzsika hozta abroszhoz.</p>
				<p>Mentek a napok különben gyorsan. Egyszer megjött a felsőbb rendelet, hogy az
                    előljárók lássanak alkalmas lakások után a hivatalos urak számára. Ha valamely
                    kivánatos helyet tulajdonosa nem akarna átengedni, ott használják a törvény
                    szigorát. A melyik ellentáll, az olyat vasra kell verni.</p>
				<p>Ily erélyes rendelet mellett mit volt mit tenni: birtokos urak, gazdák készséggel
                    önkényt ajánlkoztak. Szives ember a magyar, csak bánni kell vele tudni. A
                    németek pedig mikor akartak: tudtak, s oly finoman, mintha egész életükön
                    keresztül csak épen ezt tanulták volna.</p>
				<p>Mennyi lett a sok alkalmas lakás itt is, ott is. Hogy meszeltek, tisztogattak,
                    mintha csak messziről jövő atyafilátogató kedves vendégeket vártak volna. A
                    hajadon leány új rokolyát varratott, a legény új kalapot vett; a vénebb népség
                    csizmát zsírozott, dolmányt, mellényt szellőztetett. Az asszonyok is elkövettek
                    mindent tűzhelyen, szobában, csakhogy jó hírnevüket növelhessék. A várva-várt
                    dicső időt, mikor Mező-Mihályfalva Mező-Mihályi mezőváros lett, négy országos
                    vásárral, heti piaczczal és sok minden jóval: egy kellemetes tavaszi napon
                    csakugyan elhozta az isten, főkép miután a várossátétel dolgában a serfőző urak
                    is a falu javára nagyban buzgólkodtak.</p>
				<p>Jöttek a nagyságos urak hosszú gyolcsos-tótszerű szekereken. Mennyi gyermek,
                    mennyi madár, mennyi kicsi kutya, mennyi sok derék idegen úri familia. Hogy fel
                    fog most emelkedni a falu, azaz hogy város becsülete. No kedves Mihályfalva,
                    erre a megtiszteltetésre te se gondoltál soha, tudom!</p>
				<p>Muzsika szól, mozsarak durrognak, foly a bor, lobog a bő patyolat ing, peng a
                    magyar sarkantyú, röpül a szép magyar hajadoni párta.</p>
				<p>Járja a táncz.</p>
				<p>- Uram teremtőm, ha ez a szép gyöngyélet mindig így lesz! - kiálthat fel valaki
                    így a kapuban, utczán álldogálók közül, a mint végigtekint a jövevényeken s
                    mulató sokaságon.</p>
				<p>- Igy bizony! - válaszolná erre, ha hallaná Vörös uram, ki ehol a legnagyobb
                    nyájassággal szedegeti le a főbiró úr apró neveletlen árváit (szinte már mint
                    mostoha kedves úri unokáit) s vezeti be a nagy, tágas szép utczai szobákba.</p>
				<p>- Erre, édes angyalom, kis urfiak! Csak ugy éljenek ám itt, mintha a maguk
                    tulajdon hajlékában volnának. Ugy ni, lelkem adta gyönyörő galambkáim.
                    Ugorjanak, fussanak, csak az ablakot ki ne törjék, mert az drága, vagy no nem
                    bánom - tevé hozzá szokatlan engedékenységgel - vagy ha egyet abból is
                    kipattantanak. Csak teljen a kedvük.</p>
				<p>Vörös uram lehetetlen, hogy azt ne hitte volna, miszerint az a kiborotvált állú,
                    tömzsi termetű, kissé ragyás arczu, nagy orru, szőke német főbiró, azzal a
                    félrőfös fehér kalapjával, s rajta a tenyérnyi széles fekete gyászfátyollal
                    pontról-pontra érti az ő édes kedves magyar beszédét, s most mindjárt
                    megtapogatja a derék Gábor bácsi vaskos markát. Igy kellett lenni, mert különben
                    nem mosolygott volna oly bizalmasan mind a gyermekekre, mind a főbiró urra.</p>
				<p>- Gut, gut! - hadará a főbiró mérges, hivatalos tekintettel, s intett az orrával
                    is, a ránczos homlokával is, sőt a kezében levő nagy állatfejes nádpálczával
                    is, hogy hagyja abba az egész locsogást, menjen az ördögbe, mert itt most sok a
                    dolog.</p>
				<p>Egy magas, vékony termetű, deszkamellű, vágott hajú barna asszony, fitos orrával
                    s vékony, széles ajkaival intett a haragos hivatalnoknak s franczia nyelven
                    mondott is valamit, s a főbiró úr azonnal alábbhagyott indulatával, de azért
                    tisztán látszott, hogy sokért nem adná, ha az a vörös, vigyorgó ember nem
                    fecsegne annyit.</p>
				<p>Az a vörös, vigyorgó ember pedig épen a legjobb szívből és legszebb kilátásokból
                    kedveskedett fecsegéseivel. Meg akarta mutatni, hogy ő milyen nyájas,
                    emberségtudó, s hogy azoknak a kis mostoháknak épen nem lesz mit félniök sem
                    tőle, sem a Zsuzsitól.</p>
				<p>Vörös Gábor uram azonban a nem kedve szerint történt fogadtatás miatt egy kissé
                    mégis megneheztelt, sőt el is vörösödött, a mikor más maga formájuakkal szemközt
                    mindig goromba kitételekre s káromkodásokra hagyta magát ragadtatni; most pedig
                    csak kihuzódott, s mosolygó tekintettel mondogatá: «Jó, jó; jól van no; hát
                    hiszen ha dolgotok van, csak lássatok hozzá iziben, engem mindig megtalálhattok.
                    Aztán majd a jó vacsora sok dolognak megadja az útját.»</p>
				<p>S kitekintett, hogy hát a többi jövevény urak milyenek s kihez tartanak.</p>
				<p>Épen Bokros Mihály uram integetett a botjával egy kék pargitjanklis német
                    kocsisnak.</p>
				<p>- Erre, erre, sógor, oda a templomon túl ni, a nagy karikás kút felé.</p>
				<p>- Micsoda? - kiáltott felé Vörös uram - hát maguk is kaptak valakit?</p>
				<p>- Igen bizony. A feleségem erővel azon volt, hogy valami jóravaló németet mi is
                    fogadjunk magunkhoz. Már mit csináljon az ember, ha a vármegyén ugy
                    parancsolták.</p>
				<p>- Hát aztán kifélék, mifélék? - kérdé Vörös uram kevély nyaktartással, a
                    léczkerités széles párkányára könyökölve.</p>
				<p>- Ahol ott ni ő kegyelmök! - mutatott Bokros uram két rendbeli kocsira.</p>
				<p>- Üm, hát két felekezet is? - mormogá Vörös uram, odatekintvén a vendégekre, s
                    egyszersmind éles szemeivel átal akarván őket járni, hogy pontosan megmérje:
                    ugyan mennyit érhetnek, vannak-e olyanok, mint az övéi.</p>
				<p>Ezek a vendégek bizony sokat mutattak.</p>
				<p>Egyik kocsin ült két öreg rendű, köpönyeges vikleres lélek; egyik férfi, a másik
                    asszony; a tulsó jobbacska kocsin hárman ültek, hátul egy igen vörös ábrázatú
                    hosszú, piros szakállú szinte ügyesen kiborotvált állú, mogorva, kedvetlen, de
                    kevély tekintetű ember, tisztességes uri ruhában, egyre köhécselve, s vastag
                    bajuszát és szakállát igazgatva; mellette egy kövér, elég szép formájú barna
                    asszonyság ült, szépen kipuderozott arczczal, nagy nyájasan köszöngetvén
                    mindenfelé, a honnan épen köszöntéseket vélt nyerhetni. Csinos, barátságos
                    asszony volt, még az öreg Bokros Mihály uram is örömest nyugtatta rajta
                    tekintetét.</p>
				<p>E két személyiséggel szemben izgett-mozgott egy fölötte eleven, szőke, vöröses,
                    nagy kék szemű leányka, vastag, piros ajkaival örökké mosolyogva, nevetve.</p>
				<p>Majd hogy meg nem szólalt, ugy nézett mindenkire, még Vörös uramra is.</p>
				<p>- Mifélék? - kiáltott úgy a foga közül Vörös Gábor Bokros uramhoz.</p>
				<p>- Tán a főbiró! - válaszolt illedelmesen az öreg.</p>
				<p>- Lentebb, lentebb, bátyja, a feje nálam van. A főbiró az enyém.</p>
				<p>- Hát tán az adószedő?</p>
				<p>- Már az lehet.</p>
				<p>S szerette volna oda tenni a gőgös ember, kendteknek olyan is jó.</p>
				<p>Bokros Mihály oda se hederített Vörös uram hányavetiségére; ment elől,
                    illedelemmel, s vitte a németeket.</p>
				<p>Úgy volt, hogy a hátulsó lakást, az új két szobás épületet adják át a szállóknak;
                    azonban mire a vendégek az udvarba érkeztek: Bokrosné asszonyom már - hirét
                    vevén Sándortól a jövevények uri voltának - a legszebben berendezte számukra
                    az utczai nagy szobát a kis benyilóval, s a hátulsó szobát a külön
                    konyhával.</p>
				<p>Talán érezte, hogy az a sok nagyszerű változás, a mi e német urak által történni
                    fog, megérdemli a szives előzékenységet.</p>
				<p>Bokros Mihály uram a hirtelen esett csere miatt egy kissé csóválta a fejét, de
                    már a körülményeken csakugyan nem lehetett változtatni. Adott hát mindent
                    kezükre a vendég uraknak.</p>
				<p>A fiatalabb kövér asszonyság a mint kibontakozott prémes felső öltönyéből, egy
                    kissé megigazgatta husos, gömbölyű fején a főkötőt, mintha csak régi kedves
                    barátnőjéhez szállott volna: lóbálta, hintázta magát előkelő uri modorban,
                    nagyokat, nyájasakat köszönt, s ment megölelni, megcsókolni a hasonlókép vastag
                    termetű, tisztes sárga-barnás arczú Bokros Mihálynét.</p>
				<p>- Oh! lelkem - mondogatá Bokrosné a nem remélt csókolkozás közben - oh! édes
                    galambom...</p>
				<p>S most következett az öregebb asszonysággal s a kisasszonynyal való atyafiságos
                    csókolkozás is. A férfiak nem mentek idáig a barátságban, ők csak a kezüket
                    mozgatták s úgy tisztelgettek egymásnak, hogy: isten hozta, isten áldja!</p>
				<p>Alig kerültek-fordultak, a szép fiatal lányka háromszor-négyszer is odaszólott
                    Sándorhoz, a Bokrosné mellett álló nyalka szép sudar termetű fekete bajszú,
                    piros ábrázatú fiatal legénykéhez.</p>
				<p>- Ki ez? - kérdé a lány Bokrosnétól tört magyarsággal.</p>
				<p>- A fiam! - mondá elragadtatva a boldog édes anya.</p>
				<p>A leányka meghajtotta magát s mosolygott.</p>
				<p>Mindezeket bátran tette, mert úgy volt tanítva.</p>
				<p>Könnyen ment az ismerkedés, annyival is inkább, mert ezek a németek - később
                    kiderült, hogy felsőmagyarországi tótok voltak, de ezt titkolták - egy kicsit
                    beszéltek magyarul is, s néha majdnem egészen jól.</p>
				<p>Bokros Mihályné süttetett, főzetett, Sándor hordta fel a sok jó bort, az öreg
                    Bokros úr töltögette a poharakat, s ment az ebéd pompásan, urasan.</p>
				<p>Már az ebéd vége felé járhattak, midőn egy középtermetű, gatyás, mellényes legény
                    lépett a szobába. Nem volt olyan csinos, szép arczú, mint Sándor, inkább
                    közönségesnek lehetett mondani, de barnás szemei kifejezők, s magatartása
                    egyenes, férfias, tisztességtudó volt. Hogy a családhoz tartozott: onnan
                    láthatta akárki, hogy nem kináltatta magát üléssel, hanem helyet foglalt
                    leghátul az öreg Bokros Mihály mellett.</p>
				<p>A vendégek különben, ha egyáltalán törődtek valamit e parasztruhás legénynyel,
                    gondolhatták azt is, ez bizonyosan a béres. Nem a béres volt, hanem Bokros
                    Sándornak, annak a czifra, magyar ruhás legénykének a bátyja: András.</p>
				<p>Bokros Mihályné ott a fiatalabb uri asszonyságok mellett csak hunyorgatta a
                    szemeit, csóválgatta a fejét, mind nézte Andrást, mintha mondaná (a mint hogy
                    éles apró szemeivel bizony nem is mondott mást): te ökör, minek jöttél te most
                    ide ennyi úr közé? Nem tudtál egy kicsit megkésni? Jöhettél volna később is
                    abból a malomból, nem romlott volna meg azért az a liszt.</p>
				<p>András pedig ebből a haragból, rossz izüségből mit sem vett észre, evett
                    csöndesen, s egy-egy szót váltott az apjával. Majd odatekintett az
                    asszonyságokra, s hosszan nyugtatta barnás-szürke szemeit a Sándorral beszélgető
                    uri kisasszony kipirult, vörös szeplős arczáján.</p>
				<p>Szinte alkonyat felé hajlott már az idő, midőn a vendégek fölkeltek a jó ebéd
                    mellől, s nagy kézszorongatások s ölelgetések után szobáikba vonultak.</p>
			</div>
			<div type="chapter">
				<head>II.</head>
				<p>A vastag adószedőné, miután innen is, tul is jól megnézegette magát a nagy fekete
                    rámás falusi tükörben, s látta, hogy a jó étel s az erős bor ugyancsak
                    kipirositotta fehérre puderezett arczáját, nevetve fordult férjéhez,
                    mondván:</p>
				<p>- Venczel, ha itt eszed lesz, eleget ihatol.</p>
				<p>- Meg ehetek is! - szólalt meg az öreg pápaszemes úr bő, lötyögős zöld
                    kabátjában. - Finom egy sültek! hah, mi pompás!</p>
				<p>S az öreg penzionatus hivatalnok csak úgy csettegtetett a nyelvével, miközben sok
                    szegénységet láthatott fejével olyan finoman bólintgatott, mint mikor az ember
                    édes ellágyulásában azt szokta mondani: óh be jó, óh be jó!</p>
				<p>- Csak egy hiba volt! - állott elő szerényes megjegyzésével a zöld szemellenzős,
                    fájós szemű öreg asszonyság is. - Nem volt egy kis jó kávé, pedig majd meghaltam
                    érte.</p>
				<p>- Már az igaz, a fekete nekem is hiányzott! - járult a megjegyzésekhez a
                    főadószedő úr is, egy kis fésűvel kegyetlenül fésülvén csuf vörös szakállát, s
                    vörös kese fejére ragasztott nehány szál sárgapiros hajat.</p>
				<p>- Mert te Venczel bizonyosan legénykorodban is mindig feketéztél! - mondá gunyos
                    fejbólintással a főadószedőné.</p>
				<p>A főadószedő úr erre nem válaszolt, csak köhécselt, s ránczolta a szemöldökét. Ő
                    bizonyosan jól tudta, hogy ez idején jött megjegyzés hová czéloz.</p>
				<p>- Tedd csak, édes Venczel, a mit én mondok, azután beszélj minél ritkábban.</p>
				<p>Valami elszomorító jelenség az, mikor a feleség minden félelem, sőt önmérséklés
                    nélkül gúnyolódhatik, kisebbítheti férjét ott, a hol akarja, s akkor, mikor neki
                    tetszik, s a férjnek mint egy leigázott oroszlánnak csak morogni szabad, ezt is
                    magában, s a fogait vicsorgatni, s ezt is úgy, hogy az asszony meg ne lássa.</p>
				<p>A főadószedő úr most épen ilyen kedvetlen látványt nyujtott; izgett mozgott,
                    forgolódott, s a bajuszával s szakállával tömögette a száját, alkalmasint azért,
                    hogy egy bátor szó valahogy ki ne csuszszon az őrt álló fogak közül.</p>
				<p>Az öregek, kik a fiatal asszonynak szülei voltak, leányuk eljárását igen
                    természetesnek találhatták, mert csak el sem komolyodtak.</p>
				<p>- Mama, gyere csak! - kiáltott fel a leányka, ki az ablakon könyökölt az egész
                    beszélgetés folyama alatt.</p>
				<p>A mama kecses tánczlépésekben odalibegett.</p>
				<p>- Nézd csak, mama - mutatott a leány a kapuajtó felé - hát nem szép fiú ez?</p>
				<p>A mama hunyorított egyet apró fekete szemeivel, s rögtön végignyalta ajkait, hogy
                    azok pirosabbak legyenek.</p>
				<p>- Szép fiú! - mondá.</p>
				<p>- Nézd, milyen nagy, fekete szemei vannak.</p>
				<p>- De az orra szép, egész uri hajlott, s milyen finom!</p>
				<p>- Milyen sötét, vastag szemöldöke van. Nézd, milyen tüzesen tud nézni.</p>
				<p>- Nekem termete tetszik! - mondá az anya, szemeivel méregetvén az utczakapuban
                    álldogáló legény karcsú, magas termetét, széles vállait s domború mellét.</p>
				<p>- Milyen jól áll neki anyám, az a kis pörge parasztkalap.</p>
				<p>- Csinos parasztfiú.</p>
				<p>- Anyám, nézd, milyen csúf pipa van a szájában! Én adok neki egy szivart.</p>
				<p>- Micsoda? - kiáltott e beszédbe az apa - te szivart, annak a
                    parasztlegénynek?</p>
				<p>S a vörös arcz kigyuladt e botrány hallatára.</p>
				<p>- No igen, szivart, - állott a férj elé a feleség - s jól teszed, ha egy finom
                    szivart magad nyujtasz annak a legénynek. Náluk ebédeltünk, s azt hiszem, holnap
                    is náluk ebédelhetünk, ha a tanácsomon jársz. Aztán kinek a házában lakunk? s
                    vajjon ki tudod-e fizetni a házbért? Az a szivar nem kerül olyan sokba. Adtam
                    neked is, mikor hozzánk jártál.</p>
				<p>- Jól van! - vágott a szóba az adószedő úr, s kivett tárczájából egy cuba-szivart
                    s kinyujtotta maga a legénynek. - De azt akarom, hogy Vanda - folytatá az apa -
                    ne beszélgessen.</p>
				<p>- Menj csak Venczel, fordulj egyet a városban! - noszolá a nő férjét. - Jól
                    teszed, ha kijárkálod magadat.</p>
				<p>Nem úgy volt ez mondva, hogy tőled függ, menj vagy maradj, hanem úgy, hogy
                    azonnal egymásután, minden további disputa nélkül.</p>
				<p>A főadószedő úr vette is botját és kalapját s megindult, hogy a szabad levegőn, a
                    hol az asszonynak nincs hatalma, kizúgolódja magát kedve szerint.</p>
				<p>- Ez a bolond ember, ha nem vigyáznék rá, ezer ostobaságot követne el.</p>
				<p>- Ne bántsd Eliz, ő igen jó, - jegyzé meg az az öreg asszonyság.</p>
				<p>- Csak meglátszik, hogy takácslegény volt, s kevélyebb, mint egy jó házból való.
                    Bánt, mikor nem akarja elismeri, hogy kicsoda.</p>
				<p>S a gömbölyű adószedőné szemei a harag villámait szórták.</p>
				<p>- Dehogy nem ismeri el! - csititá az öreg asszony leányát. - Nem enged-e mindig
                    akaratodnak?</p>
				<p>- Engedjen is, mert én általam lett azzá, a mi. Ha én nem kérem az elnököt, soha
                    se tudta volna fölebb vinni a finánczságnál. Örüljön, hogy ilyen jó bolondokra
                    akadtunk, mint ezek a bolond parasztok. Úgy látszik, gazdag emberek Milyen szép
                    ház, mekkora szobák, lovaik, ökreik, ki tudja, még mi mindenük van. Vanda azt
                    mondom, csak légy ahhoz a legényhez nyájas.</p>
				<p>Az anya e rohamos beszélgetés után sorra tapogatta a butorokat, megnézte a
                    vánkosokat, dunnákat. Az öreg asszonysággal csak úgy dobálgatták a finom
                    pehelylyel töltött ágynemüeket, mintha csak labdával játszottak volna.</p>
				<p>Szégyen ki is mondani, de nem hallgathatom el: a két asszonyság még az első estén
                    kivett egy jó csomó tollat a vánkosokból. Most még csak egy kicsiny részt vettek
                    el az idegen birtokból!</p>
				<p>Odaát a hátulsó épületben mennyivel máskép folytak a dolgok, beszélgetések.</p>
				<p>- Micsoda egy finom uri nép! - mondogatá nagy álmélkodással Bokros Mihályné, ki a
                    sok szép hizelgő beszédtől nem tudott hová lenni örömében. Át is hivatta azonnal
                    a sánta szabónét, hogy legyen, a kivel közölje a nagy édes titkokat.</p>
				<p>- Csak képzelje, Krisztiánné asszony - fordult Bokrosné e tanácsosához - hogy
                    összecsókoltak, még az a lelkem aranyos kisasszonykám is. Ezek tudják aztán, mi
                    a tisztesség, illendőség! Ha énnekem - uram bocsá! - ilyen menyem lehetne!
                    Galambom Krisztiánné, meg ne szóljon ám, hogy így beszélek, de mikor engemet még
                    az a kóczos, nótáriusnéból lett Solymosiné ténsasszonyom sem csókolt volna meg
                    így soha, pedig mennyit tettünk értük, hányszor ettek asztalunknál. Ezek meg,
                    lelkem, ezek most jöttek, s máris csupa barátság mindenik.</p>
				<p>Krisztiánné valami maradék sültet rágogatva, egy kis vörös bort szürcsölgetett,
                    el volt tehát foglalva, még pedig magával, de azért föl-föltekintgetett az
                    örömben uszó nagyasszonyomra, s meglábolta szabóné eszével, hogy miféle
                    dolgokról lesz most itt legalkalmatosabb beszélni.</p>
				<p>Fölvett minden kivánatos pontot, még pedig fokozatosan.</p>
				<p>- No már az igaz - kezdé - csak nincs párja a németországi embernek.</p>
				<p>- De lelkem - igazitá meg a nagyasszony - tudnak ezek magyarul is.</p>
				<p>- Elhiszem, mert ez is a műveltséghez tartozik. Hát az én uram talán nem tud
                    magyarul, pedig ő is Németországból való?</p>
				<p>- Ugyan? onnan való volna?</p>
				<p>- Egyenesen onnan. Micsoda barátságos emberek laknak ott. Majd hogy csak úgy meg
                    nem eszik az embert. Persze, nagy a műveltség, a pallérozottság.</p>
				<p>- Ugyan édes jó Krisztiánném, még egy pohárkával.</p>
				<p>- De iszom; vörös bor: orvosság. Bolond a ki nem iszik, mikor ihatik!</p>
				<p>S a német asszonyság jókat huzott az orvosságból.</p>
				<p>- Mert azt mondom én, kedves ténsasszony - szólt a szabóné, midőn szájáról
                    nagynehezen levett egy öblös üres poharat - hogy...</p>
				<p>- No lássa, kedves öcsémasszony - vágott a hizelgő szabóné szavába belső,
                    eltagadhatatlan örömmel Bokros Mihályné - csak kitünik az, hogy maga is az ő
                    nemzetségükből való! Nézze, galambom Krisztiánném, hát tudja-e, hogy ezek az
                    urak és asszonyságok mind így tituláltak, mintha tudták volna, hogy édes atyám
                    öregatyja, a hires Bese Ferencz vármegyei esküdt volt, tekintetes úr? Mert nem
                    is hiszem, hogy ne tudták volna.</p>
				<p>- Bizonyosan! Meglátszik az, kinek milyen a származása. Teszem azt, én mindig
                    tudtam, hogy a ténsasszony nem paraszt-vér.</p>
				<p>- Ugyan? - s Bokros Mihályné kimondhatlan boldogsággal csóválgatta a fejét.</p>
				<p>- Én igen, ténsasszony.</p>
				<p>- Úgy lelkem, úgy azok, úgy tituláltak, hogy: tensasszony, tensasszony.</p>
				<p>- Mert rendén is volt. Láttam én már olyan grófnét, a kinek az ura ispánból lett
                    csak; az asszonyt azért örökké nagysás grófnénak hivták, az embert meg csak úgy
                    ni, a hogy került. A dolog itt is úgy van. Úgy-e, Bokros uramat nem titulálták
                    tens urnak?</p>
				<p>- Nem azok.</p>
				<p>- Tudtam!</p>
				<p>- Ugyan faljon még, lelkem, drága öcsémasszony egyet!</p>
				<p>Bokrosné ezelőtt soha sem czimezte volna öcsémasszonynak.</p>
				<p>- Falok, falok, mert ilyen ételt nem eszik az ember mindenütt. Ez is mutatja,
                    hogy a tensasszony milyen vérből való.</p>
				<p>- Itt mi közöttünk - mondá a nagyasszony elpalástolhatlan kedvetlenséggel - meg
                    nem becsülnék az embert. Az ostoba parasztja csak azt hiszi, mert ő paraszt,
                    hát már mindenki csak paraszt. De nem szólok, csak mégis jól esett lelkemnek,
                    hogy visszaemlékezhetek szép nemzetségünkre.</p>
				<p>- Nemzetségük még szebbé is válhatik! - jegyzé meg ravasz elgondolkozással az
                    elemében levő szabóné.</p>
				<p>- Ugyan, aztán mikép?</p>
				<p>S a nagyasszony egészen oda huzta székét az öcsémasszonyhoz.</p>
				<p>- Hátha még nagyságos urak is lennének a familiájában!</p>
				<p>- Már mint az én familiámban?</p>
				<p>- Épen abban.</p>
				<p>- Az lehetetlen!</p>
				<p>Pedig a nagyasszony rögtön oda gondolt, a hova a szabóné, s épen úgy, mint a
                    dolog lehetőségében, a mint a másik karragta magában az egész bolondságot.</p>
				<p>- Teszem azt - indult kimagyarázni a szabóné a kellemes ügyet.</p>
				<p>- No de előbb igyék még egy csöppet. Ne küldjek át az urának is?</p>
				<p>- Nem bánom, de majd átviszem én magam. Hát teszem azt - Sándorka nem váltott-e
                    vagy egy-két szót az urakkal, vagy azzal a szép kisasszonynyal?</p>
				<p>- Igen, mert épen egymás mellett ültek. Úgy suttogtak, lelkem, mintha csak együtt
                    gyerekeskedtek volna.</p>
				<p>- Ez már valami!</p>
				<p>- Azaz - erősíté öntudatlanul is az elragadtatott nagyasszony.</p>
				<p>- A teinsasszonyék jól állanak.</p>
				<p>Bokrosné egy kicsit nézett, hogy csakugyan ő-e az a tensasszony, s miután
                    meggyőződött (nem tudott volna meg nem győződni), hogy a titulált uri asszonyság
                    épen ő, válaszolt:</p>
				<p>- Istennek hála, elég jól állunk, nem cserélnék a faluban senkivel is. Mindenem a
                    Sándorkámé.</p>
				<p>- Hogy? Hát a nagyobbik, András?</p>
				<p>- András nem házasodik. Hiszen már idejét is multa, huszonhét esztendős. Pajtásai
                    mind megházasodtak. Neki nem kell semmi, csak az ökör, meg a rektor széke. S
                    akkor boldog, ha az istállóban van, vagy a rektor mellett ülhet s énekelhet
                    kedve szerint. Azt gondolom, hibás elméjű is, máskülönben nem keresné annyira a
                    templomot. Aztán meg ő egész paraszt, csupa apja. Soha se szenvedhettem. Nem
                    ütött a Bese-familiára, benne csak az a hitvány Bokros-vér van. Ha szereti, csak
                    turja a földet. Goromba.</p>
				<p>S a nagyasszony egész kipirosodott a heves beszédben.</p>
				<p>- Így már jól van, egészen jól! - mondogatá a szabóné. - Nekem is van ellene
                    panaszom, mert akárhányszor jövök, mindig úgy néz rám, mintha szarva volna. Már
                    pedig eddig is át-átjöttem, ezután is átjövögetek, kedves tensasszony.</p>
				<p>- Mert jöjjön is lelkem, az én portámra jő.</p>
				<p>- Arra én; most már tudom, meg azt is tudom, - veté utána egy kis gondolkozás
                    után, - hogy a mit gondoltam tiszta, igaz dolog.</p>
				<p>- Mondja csak, hogy ne volna tiszta dolog.</p>
				<p>Bokrosné egy kissé megütődött, hogy oly hirtelen el találta árulni szíve
                    szándékát, s hamarosan egyet fordított a beszéden.</p>
				<p>- De mi is az a tiszta dolog? - kérdé éles tekintettel.</p>
				<p>- Az, hogy ilyenformán Sándorka leggazdagabb legény a faluban... vagy oh! mit is
                    mondok, a városban, mert lelkem tensasszony, városi asszonyok vagyunk ám
                    már!</p>
				<p>A két asszony jót nevetett ezen, de azért mind a kettő esze máshol járt.</p>
				<p>- Csak az a kár - kezdé fejtegetni a ravasz szabóné tanácsát - hogy Sándor már
                    mátkás.</p>
				<p>- Mert az is így van - kiáltott élesen a nagyasszony - hogy ha akarom mátkás, ha
                    akarom, nem mátkás.</p>
				<p>- De Vörös Gáborék....</p>
				<p>- Zsivány had! - pattant föl indulatosan Bokrosné. - Olyan fészekbe nem eresztem
                    a fiamat.</p>
				<p>- De a fiatalok szeretik egymást...</p>
				<p>- Ha én akarom, nem szeretik.</p>
				<p>S a nagyasszony türelmét vesztve csapott az asztalra.</p>
				<p>- Talán az a zsivány Vörös Gábor még bizony magát is megvette, mert nem is tudom,
                    miért fogja úgy pártját.</p>
				<p>Most a szabónén volt a sor, ő állt a kert felől, s a két asszony között a
                    leghevesebb disputa fejlett volna ki, ha Bokros Mihályné módos asszony nem lett
                    volna, s a szabóné meg földhöz ragadt szegény nem. Ez döntött.</p>
				<p>A szabóné kiengesztelte a nagyasszonyt, s hogy a kiengesztelődés teljes legyen,
                    egész tervével előállott, azaz hogy Sándor uri kisasszonyt is kaphatna
                    feleségül, még pedig egyenesen...</p>
				<p>De e szónál Sándorka lépett be, és pedig kipirult arczczal, s egy erős füstű égő
                    szivarral.</p>
				<p>- Te gyerek - támadá meg vidám nevetéssel az anya a nyalka szép legénykét - ugyan
                    mit csinálsz? mi ég a szádban?</p>
				<p>- Czigárró! szólt a fiú egy nagy csomó füsttel.</p>
				<p>- Veszed ki a szádból, lelkem, mert mindjárt meggyulad az a kis pörge
                    bajuszod!</p>
				<p>- Nem ott.</p>
				<p>S a szép siheder legény kényesen összeütötte bokáját.</p>
				<p>- Hol vetted?</p>
				<p>- A kisasszony adta.</p>
				<p>- Te, mit mondasz, a kisasszony? melyik kisasszony? - kérdé az anya, mintha nem
                    tudná, melyik, vagy legalább nem sejtené.</p>
				<p>- Itt e! - s a fiú hüvelykujjával az első szoba felé mutatott.</p>
				<p>- Ihol ni, lelkem tensasszony - sietett szólni a szabóné - megmondtam, hát nem
                    mondtam előre, hogy Sándorkára még nagy szerencse néz?</p>
				<p>A boldog nagyasszony csóválta erre-arra a fejét, s nevetett, még pedig a leendő
                    nagy szerencse teljes tudatában.</p>
				<p>Az asszonyok ki akarták venni a legény szájából a szivart, hogy saját kezükkel
                    megtapogathassák, de a legényke kisurrant az ajtón, s nagy hetykén, telve
                    dicsekedő érzésekkel megindult a pajtások felé. Hogy fog majd tündökleni
                    diadalával a társak előtt, hogy fogja mátkáját ingerelni a szép kisasszonynyal,
                    de még Vörös Gábor uramnak is elmondja az egész esetet körülményesen.</p>
				<p>- Sándor - szólt oda András a szekerek mellől, mit sem sejtvén a legény édes
                    szándékairól - hova mégysz? Tudod-e, hogy holnap hajnalban Szegvárra kell
                    mennünk gabonát vinni? El ne maradj! Szekeredet megnézd, hogy küllő, kerék,
                    járomszög rendben van-e, mert az uton nem álldogálhatunk.</p>
				<p>- Jó, jó - kiáltott vissza az utból Sándor - csak parancsolgasson, ott vannak a
                    béresek.</p>
				<p>S a fiú nagyon keveset törődött az egész Szegvárral. Künn termett az utczán. Ő úr
                    volt, az anyja fia volt, neki szabad volt mindig minden. Ment, s pedig a legjobb
                    kedvvel a szokott helyre, mátkájához, a Vörös Gábor uram nagy tölgyfakapuja elé,
                    a hol ilyenkor már, ilyen szép csillagos időben két-három jó pajtása is ott
                    szokta várni.</p>
				<p>Most egyet se talált ott. Hiába vigyázott, nézett a kis kertbe: mátkáját se
                    találta sehol, se testvéreit. Gondolta, korán jött, a társak még valahol,
                    valamelyik korcsmában mulathatnak, mivel ez a mai nap szinte félünnep vala.
                    Bekopogtatott tehát itt is, ott is, de most úgy találta, hogy minden ilyes hely
                    idegennel és serfőző-legénynyel van megtömve.</p>
				<p>- Mi az ördögbe! - dummogá kedvetlenül. - Tán biz itthon se vagyunk már a mi
                    falunkban?</p>
				<p>(Város ez már, öcsém, sok minden máskép lesz itt ezután.)</p>
				<p>Megint csak visszakerült tehát a legény a Vörös Gábor uram kapuja elé.</p>
				<p>Leült, s várta a legényeket, s mátkáját. De ehol csak nem akar jönni senki, pedig
                    már szinte félórája, hogy ott üldögél. Föl-föltekintget az utczára nyiló ablakok
                    felé. A mi máskor nem szokott történni: most mindeniknél be van hajtva a
                    vastábla.</p>
				<p>- Mi dolog ez? - tusakodik magában a legény.</p>
				<p>Kedvetlenül fölkel, s mintha a legrosszabbat sejtené, bemegy az udvarra.</p>
				<p>- Nem járt még itt senki? - szól Sándor a folyosó kőlépcsőjén üldögélő
                    béreshez.</p>
				<p>- Biz itt jártak elegen, ifjú uram.</p>
				<p>- S hát?</p>
				<p>- A nemzetes uram elküldte ő kelmöket.</p>
				<p>- Hisz tán csak nem voltak czigányok?</p>
				<p>- Nem biz ott, mert az egyik a biró uram fia volt, másik meg a Joó Pálé, a Marika
                    szeretője.</p>
				<p>- S mi okból küldték el őket? - kérdi egyre indulatosabban a legény.</p>
				<p>Az öreg béres fölkel, kiebb vezeti a fiut, s nagy suttogva mondja:</p>
				<p>- He a ki adták, - kiáltott a nemzetes uram a legényekre, - eltakarodtok innen!
                    Nem tudjátok-e, hogy itt a főbiró lakik? Meg ne lássak itt közületek többé egyet
                    is!</p>
				<p>- Nono, Vörös uram - mormogá a legény rekedtes hangon - hátha aztán majd én is
                    elmaradok.</p>
				<p>- Mert ifjú uram, szó a mi szó - mondá a béres - úgy is van, hogy maga se jöjjön
                    ezentul.</p>
				<p>- S ezt kinek mondta?</p>
				<p>- Zsuzsikának.</p>
				<p>- Hogy én ne jöjjek?</p>
				<p>- Biz úgy!</p>
				<p>- Én? - s a legény, mint a ki sehogy sem akarta elhinni e bolondságot, a mellére
                    ütött.</p>
				<p>- Az ifjú úr.</p>
				<p>- Aztán miért? hát kit bántottam én? Hivja csak kend ki azt a leányt.</p>
				<p>- Már azt én most ki nem hivhatom.</p>
				<p>- Nem-e?</p>
				<p>S a fiú akaratlanul is vállon ragadta az öreg embert.</p>
				<p>- Nem, mert olyan helyen ül - védé magát az öreg - a hova nekem nincs
                    bejárásom.</p>
				<p>- S hol ül?</p>
				<p>- Hol? odabent a német urak között.</p>
				<p>A béres ember az udvarra eső vastáblás ablak alá ment, s a nyomában lépegető
                    legényhez szólt:</p>
				<p>- Ahol ülnek ni!</p>
				<p>Sándor ifjú vala még, s nem is annyira büszke, hogy a belső égető kiváncsiságnak
                    ne birjon engedni, odanyomta tehát fejét a vastáblához, s a mutatott nyiláson
                    betekintett a szobába.</p>
				<p>Szép, pompás, uri világ volt odabenn!</p>
				<p>Csak úgy ragyogott a nagy, tágas, pingált szoba a sok gyertyától. A hosszú asztal
                    egész a szakadásig meg volt rakva drágábbnál-drágább ételekkel, finom aranyszínű
                    piros és fekete szegvári borokkal. Az asztalfőn ült a vén Vörös Gáborné asszony
                    ránczos, sovány, a valónál tíz évvel többet mutató képével. Nem magától ült ő az
                    első helyre, hisz eddig örökké a leghátulsó hely volt az övé: a németek
                    ültették oda, a kik barátságosak, fáinak, a kik bizonyosan jól tudják, mi a
                    törvény. Mellette jobbról ült a deszkakeskenységű franczia nevelőnő; balról a
                    főbiró úr, egyre tömvén magába a jó ételeket s a drága italokat, s egyre
                    kacsintgatván az átellenben levő franczia leányra vagy asszonyra; a főbiró úr
                    közvetlen szomszédságában Zsuzsika kuporgott felkontyozott hajjal (eddig soha se
                    volt így), diszes spitzes ruhában. A szegény teremtést majd megölte a rettentő
                    vastag, hegyes halcsont. Zsuzsika mellett egy nagy meztelen szájú, tompa orrú,
                    sárgás-fehér hajú, köpczös német legény dolgozik késsel, villával, kanállal,
                    poharakkal, a főbiró úr két kisebb fiacskájának nevelője.</p>
				<p>E mellett Marika foglal helyet, szintén kontyosan, spitzesen; idébb a gyermekek,
                    odább mások ültek; az asztal végén pedig kiszélesedett ragyogó vörös arczával, s
                    a fültő mellett juhászosan, jól kizsírozott, göndör, vörhenyes hunczutkával, a
                    paradicsomi boldogságban lebegő Vörös Gábor úr vigyorog, kellemeteskedik.</p>
				<p>- No látod, édes öcsém, hová illenél ide te, ennyi uraság közé? - gondolja
                    magában az öreg béres.</p>
				<p>Sándor elneveti magát, s káromkodva támolyog ki az utczára. Szíd, átkoz minden
                    németet, jóravaló hivatalnokot a világon, s nem tudja, hogyan, mikép állhatna
                    boszut, igen nagy boszut mátkáján, annak apján, annak egész gaz nemzetségén.</p>
				<p>Nem tudja, de hiszi, hogy el fogja találni. Addig is nagyokat lódit magán, sebes
                    zihálva megy egyenest hazafelé; fölveti fejét, merőn néz az éjszakába, s így nem
                    vesz észre semmit; holott ha a mint elsuhan a rektor háza előtt, csak egy kicsit
                    nézve a világos kis ablakokra, akár szembe tekinthetne András bátyjával, ki ott
                    ül egy csomó kártyázó asszony és leány között.</p>
				<p>Igen is, az a goromba parasztlegény, a kinek (az édes anyja szerint) csak az ökör
                    kell, meg az ének: ott ül édes elmerüléssel egy csomó leány és kártyázó asszony
                    között.</p>
				<p>S kikből áll az a csomó asszony és leány?</p>
				<p>A csomó asszony áll két beesett arczú, sovány asszonyból, kik közül egyik a
                    rektorné, a másik egy öreg papné, fekete-barnás ruhában, hajlottas, vékony orrán
                    nagy, régi formájú pápaszemmel.</p>
				<p>A csomó leány áll három leányból: a rektorné két serdülő leánykájából, s az öreg
                    papné szép fiatal unokájából.</p>
				<p>A kártya a rektorné kezében van, ki azon mesterkedik, hogy mind az ő saját két
                    kedves leányának, mind már egyuttal annak a másiknak is tisztességes szerencsét
                    mondjon.</p>
				<p>- Lássuk csak, most a magáé jön, András öcsém! - kiált a rektor, nagyobb figyelem
                    okáért kivévén egy perczre a szájából a pipát. - Mit mond? persze házasságot,
                    mert már, ha jóravaló kártya, mást ne is mondjon.</p>
				<p>A leányok kiváncsian fölemelkednek, sőt még az öreg papné is, s várják, hogy ki
                    lett, mi lett.</p>
				<p>Az öreg papné titkon megigazgatja unokája nyakán a kis vörös kendőt s mosolyogva
                    néz körül, mintha azt akarná kifejezni, hogy a kártyának épen nem lehet ám
                    hinni, nem, nem, nem, semmi esetben is.</p>
				<p>- Itt András bácsi - szólal meg a rektorné kisebbik leánya - egy szép szőke uri
                    kisasszony áll; ugy-e, mama, az áll?</p>
				<p>- Épen az?</p>
				<p>Mind a három leány szőke volt, s ez véletlenül nagyon jó volt így.</p>
				<p>- Házasság, öcsém, vigyázzon, megint házasság, mint a multkor! - jegyzé meg
                    nevetve a rektor úr.</p>
				<p>- Sok baj van! - magyarázza a rektorné, erősen odatekintve a kártyákba.</p>
				<p>- Mondtam, hogy sok baj van! - szólal meg András is, ki most figyelmes, bátor
                    nézésével sokkal csinosabbnak látszik, mint azon az uri ebéden.</p>
				<p>- Itt áll egy uri dáma, amott egy öregebb, mind a ketten sok háborúságot
                    csinálnak, de azért ez a kisasszony itt előbb-utóbb mégis diadalmaskodni
                    fog.</p>
				<p>A leányok nevetve egymásra tekintenek, s kutatják, találgatják, hogy ki az a két
                    rossz dáma, s ki az a kisasszony.</p>
				<p>András beljebb takarja magát könnyű kis bundájába s határozottan kijelenti, hogy
                    az a kártya nem neki szól, mert ő nem fog megházasodni soha.</p>
				<p>- Dehogy nem, öcsém - biztatja a rektor - leszek én még a maga lakodalmában!</p>
				<p>- De uri kisasszony - veszi föl a szót a legkisebbik leány - András bácsi, ki
                    lesz az? No megálljon, mert holnap Klári kisasszonyék is bemennek a szegvári
                    vásárra, majd meglesi, hogy nem jelenik-e meg valami gazdag uri leány, olyan, a
                    milyenről a kártya szól. Megnézze, Klári kisasszony, jól megvigyázza!</p>
				<p>- Meg, meg, Luczika - erősíté Klári kisasszony - ha arra mehetünk, meglessük.</p>
				<p>- Aztán majd én itt megmondom.</p>
				<p>- De én már akkor nem leszek ám itt, - szólt vidám mosolylyal a szép szőke arczú
                    Klári kisasszony, - mert én holnap hazamegyek.</p>
				<p>András szerette volna kérdezni, hogy miért megy haza, s szerette volna kérni,
                    hogy ne menjen, de ő csak egy földmives-legény volt.</p>
				<p>A kártyavetés folyt még, a leányok nevettek is, de András nem igen szólott többé;
                    elkomorodott. Üres szívét - melyet édes anyja nagyon üresnek hitt - eltöltötte
                    valami keserű, bús, fájó érzés. Egy hallgatag, igénytelen ember hogy mert volna
                    ez érzésnek nevet adni, s ha adott volna is, mi nevet adott volna?</p>
				<p>Fölkelt s tiszteletteljesen köszönt, s a nélkül, hogy egyetlen bucsuszót is mert
                    volna intézni a haza készülő Klári kisasszonyhoz, távozott.</p>
				<p>- Csakugyan mit is keresek én ott, a hol ezt a leányt látom? - mondogatá magában
                    útközben András. - Három-négy esztendeje, hogy először láttalak a templomunkban,
                    azóta mindig kereslek, s bár nem én hozzám való vagy, kereslek örökkön-örökké,
                    mint azokat a fönt való csillagokat, a kiket tudom soha sem érek el a
                    kezemmel.</p>
			</div>
			<div type="chapter">
				<head>III.</head>
				<p>A jótékony álom sok sebet beköt, sok küzködő szívet megvigasztal, még a gonoszok
                    lelkiismeretét is (ha van nekik) elaltatja; a tervezgető drága hálóit titkon
                    édesen odább szövi; az öreg penzionatus, de azért különös jóétvágyú embernek
                    fényes jövőt, a boldog hivatalnoknak pedig magas állást hoz.</p>
				<p>Mily irigylendő boldogan alszik a tensasszonynyá lett Bokros Mihályné asszonyság.
                    Még lezárult szemhéjain keresztül is lehet látni, hogy apró, fekete szemei mint
                    úsznak a dicsőség és igaz megtiszteltetés örömkönyűiben. Mily kellemes
                    mosolylyal nyugszik a főadószedő család, mind a penzionatus felekezet a hátulsó
                    szobában, mind az uralkodó rész az első szoba hófehér dagadó párnáin.</p>
				<p>Ki ne találná el, hogy az a gömbölyű mosoly a főadószedőné kövér orczáján, most
                    is a finom sültek és aromás borok fölött édeleg, azon jó ebédek, ozsonnák és
                    vacsorák fölött, melyek e gazdag paraszt hajlékban okvetlenül el fognak jőni. A
                    főadószedő úr is mosolyog, a mennyiben örökké komor (ő úgy hiszi, méltóságos)
                    arcza erre képes; nagy valószínűséggel ott ül valami ügyes sörházban
                    barátjaival, s beszél a nélkül, hogy kevély felesége örökké belevágna szavaiba.
                    Alszik Vanda kisasszony is lebontott sűrű aranyhajjal, két fehér gömbölyű
                    karjával - a fiatal leányok szokása szerint - átölelve tartván a vánkos
                    titoktartó csücskét.</p>
				<p>Sándor nem zúgolódik az uri vacsora miatt, mintha mi sem történt volna; alszik
                    nyugodtan, fiatal szívének könnyen támadó s hamar eloszló érzésével.
                    Összeszorított vékony ajkairól nem lehetne eltalálni, mivel foglalkozik,
                    boszuállással-e, vagy újabb szeretőkereséssel? Bizonyosan meg fogják mutatni a
                    következő napok.</p>
				<p>Nem tehetem, hogy Andrást is meg ne nézzem. Ott nyugszik az eresz alatt, közel
                    kedves ökreihez, lovaihoz. Lába fejénél egy nagy szürke komondor őrködik,
                    vigyázva gazdájára s a gabonával rakott szekerekre. E vigyázásban segítenek neki
                    a fenn való tündöklő csillagok is, melyek sokkal jobb érzéssel vannak András
                    iránt, mint akár anyja, akár öcscse.</p>
				<p>Oh! mi sugaras arczczal szunnyad Vörös Gábor uram is; igen, szunnyad, mert ő a
                    sok kellemes teendő miatt most a kerek világért se tudna becsületesen aludni.
                    Nem, nem, ő most dolgozik legjobban. Keresi a főbiró úr kedvét jó borokkal, sőt
                    még kölcsön adott tallérokkal és aranyakkal is; simogatja az urficskákat, vág
                    nekik pálczát a kertben, s gyomrocskájukba tömi, a mi jó csak beléjük tömhető.
                    Hogy ne, hiszen máris úgy nézi őket, mint aranyos kis mostoha unokáit.</p>
				<p>Vitt, oh! igen, vitt az édes álom nyugodalmat mindenüvé, egyedül Vörös Gábor uram
                    leányáról, a szegény Zsuzsikáról feledkezett meg. Boldogtalan leány, ő nem
                    tudta belátni vékony falusi eszével ama ragyogó jövendőt, melyet apja oly munkás
                    kezekkel készítget számára; elég gyenge sírni, zokogni egész éjen át olyan
                    legényért, a ki pedig nem pingált szobában, bársony kanapén fogná ám vele
                    tölteni az élet szebb napjait, hanem künn a mezőn: szénagyüjtve, kapálva,
                    aratva, dolgozva, esőben, szélben, sárban, fagyban egyaránt. De ha ő szegény,
                    úgy volt meggyőződve szívében, hogy azért a legényért elmenne akár a világ
                    végére is!</p>
				<p>De íme hajnallik, pirkad az ég, nyiladoznak a kapuk, ajtók, megmozdul az utcza,
                    ásó, kapa megcsörren, kerék megnyikkan, hajnali harangszó megcsendül, itt a
                    munka ideje. Nincs többé mit időznünk az alvókkal, vegyüljünk a munkások
                    közé.</p>
				<p>Ott mennek a Bokros András szekerei a szegvári országúton, csöndesen, de
                    egyaránt. András a leghátulsó szekéren ül, hogy szemmel tarthassa mindannyit.
                    Nyugodtan tekint végig a hajnal félsötétjében kifehérlő zsákokon; buzája, egyéb
                    gabonája olyan, mint a kő, s tiszta, mint csak a valóságos kalácsnak való. Nincs
                    tehát ok félni, hogy valaki a sok gabona miatt rápirítson.</p>
				<p>Szép a jármas jószág is, hogy gyönyörűség ránézni, András a világért meg nem
                    ütött volna egyet is soha; az ő ostora a szép szó volt, biztató fegyvere egy-egy
                    csöndes, lassú nóta. Keze alatt olyan is a jószág, mint a regulában tartott
                    jóravaló cseléd: erős is, dolgos is, jókedvű is.</p>
				<p>- «Csákó» te, «Tündér», úgy, úgy! szólongatja a legény édes elgondolkozással
                    ökreit. S szemeit meghordozza azokon a szép urasági pusztákon, melyeknek díszes
                    gazdasági épületei messziről kifehérlenek az országútra. Az a szép vöröstetejű
                    ház ott egy nőtlen öreg uré, a kinek senkije sincs talán; amaz ott beljebb a
                    szőlők alatt a három Török kisasszonyé, kik közül mind a három túl van már a
                    harminczötön; az volt a Zichy grófé, lentebb mellette az a széles major a Pál
                    grófé. Hej, ha valamelyiknek ő lehetne a gazdája, akkor most mindjárt meg
                    lehetne mutatni, hogy a kártya az este hazudott-e, vagy igazat mondott.</p>
				<p>- Ifju uram - kiált hátra egy béres nevetve - ugyancsak puffogtat ám ott a
                    kapaszkodónál valaki a korbácscsal, s pedig alighanem Sándor biztatja a
                    lovakat.</p>
				<p>András föláll a szekérben, élesebben körültekint s látja, hogy a hidon túl a
                    csavarodónál csakugyan Sándor méltatlankodik.</p>
				<p>- Te, - kiált oda testvéréhez éles, átható hangon, - megbolondultál? Szólj szépen
                    annak az állatnak, ne félj, mert megteszi az a maga kötelességét.</p>
				<p>S András leugrott a szekérről.</p>
				<p>- A ki ura van, - válaszolt durván a legényke, - hát hiszen lónak vettem én azt
                    az ostort, vagy mi?</p>
				<p>S a tömött, erős lovak izzadva, prüszkölve ragadták a terhes szekeret fel a magas
                    kapaszkodón, azután rohantak alá szinte vágtatva a völgynek, hogy néhány percz
                    mulva a kocsi messze-messze hagyta maga mögött a terhes ökrös szekereket.</p>
				<p>A porból, zajból egy-egy éles, rikoltva kiáltott káromkodó szó mégis odavetődött
                    András szekereihez s tudtára adta bátyjának, hogy: beszélj, beszélj, hallom a
                    szép szót, de ennyit adok rá, e!</p>
				<p>Ez az «e» pedig nem volt más, mint egy jó kemény ujjcsettentés.</p>
				<p>Látni való hogy a két testvér nem élt valami nagy szeretetben és egyetértésben
                    egymással, a mint hogy nem is élhetett. Mind véralkatban, mind erkölcsökkel
                    teljességgel eltértek egymástól; úgy voltak, mintha csak mostoha testvérek
                    lettek volna. Sándort anyja nevelte, olyan kényeztetve, a hogy csak egy kevés
                    műveltségű, dölyfös, nagyravágyó anya tud nevelni, András pedig nevelte önmagát,
                    úgy a hogy tudta. Nem igen járt semerre, mert hamar belátta, hogy cziczomás,
                    dologtalan öcscsét többre nézik nálánál. Dolgozott szorgalmasan, de kedv nélkül
                    élt mindaddig, míg egy szép pünkösdi ünnepen a rektorné mellett meg nem látta
                    azt a szőke kisasszonyt, a ki attól fogva édestitkos, senki által még csak nem
                    is sejtett világa lett; legénykori barátai egyenkint mind megházasodtak, de ő
                    azért soha sem gondolt a házasságra, jóllehet, azt a titkos gyalogútat, mely egy
                    szeretett lélek ablaka alá visz, ő is ismerte. Maradt magánosan, egyre inkább
                    barát nélkül. A miben enyhülést talált: az a munka volt, s a kedves jószágaira,
                    mezeire fordított gond.</p>
				<p>Eleintén csúfolták, különösen a miért örökké a templomot járta, azután gunyolták,
                    hogy vén legény marad; később úgy emlegették, mint a ki már sem a legények, sem
                    a feleséges emberek padjába nem tartozik. Olybá vette az egész falu, mint egy
                    idegen mesterlegényt, a kivel legfölebb a rektor vagy preceptor vált vagy egy
                    szót.</p>
				<p>Így élt András anyjának, öcscsének csúfjára, apjának szomoruságára. Nem egyszer
                    vette észre, hogy anyja kezdi őt bolondnak tartani, s olyannak, a kire nézve
                    csupa istenáldás volna, ha holmi irgalmas kezek a szőlők alatt valami ó-kutba
                    vetnék.</p>
				<p>András nem törődött mindezzel; gyarapította a gazdaságot, jó karba helyezett
                    mindent, s egyedüli büszkesége anyjával s öcscsével szemben az volt, ha egy-egy
                    régi barátja vagy szomszédja ökreit, szekereit, gabonáját megdicsérte.</p>
				<p>- Ifju uram - szólalt meg újra az első szekéren ülő béres - az ott a Jeges csárda
                    mellett alighanem Sándor kocsija ám.</p>
				<p>András fölemelkedett a zsákokról, s boszankodva csóválta meg fejét.</p>
				<p>Sándor kocsija csakugyan ott állott a csárda előtt, a lovak azon hevülten,
                    izzadtan, pokrócz nélkül.</p>
				<p>A bátya leszállott a szekérről, megsimogatta a lovakat, füleiket meghuzogatta,
                    végigterítette őket pokróczczal, s mintha vigasztalni akarta volna őket a
                    méltatlan rossz bánás miatt, nyájas, hizelgő szavakat mondogatott nekik.</p>
				<p>Azután csendesen odament a tornáczba, s betekintett a csárda ablakán.</p>
				<p>Sándor ott ült egy kövér, fekete-barna arczu, borzas, loncsos fehérnép mellett. A
                    nap már kezdett kibujni és sugarai épen oda szöktek a legényke arczára. A fiu,
                    akármint bevallom is, hogy nem cselekedett illendően, szép volt; hosszas
                    ábrázatu, mint atyja, kissé hajlottas sasorrú. Piros-kicsinyes szája fölött
                    sötétfekete bajusz serkedezett; hosszu, fekete haja széles vállaira omolt, kis
                    pörge kanászkalapja feje tetején fityegett.</p>
				<p>Bátyja szótlanul nézte egy pár perczig a mulató legényt, majd lassan
                    megkoczogtatta az ablakot.</p>
				<p>Sándor nem hallott, nem látott semmit, engedte, hogy a jó madár egész kedve
                    szerint átölelje, s vállára boruljon.</p>
				<p>- Hej, Vicza, Vicza! - ömlengett a legény, nagyokat csapkodván öklével a görcsös
                    asztalra, hogy csak úgy tánczolt rajta az itczés üveg.</p>
				<p>«Vad körtefa, vad almafa virága,</p>
				<p> Most tettem szert egy kékszemű leányra;</p>
				<p> Az termete ezer közül kiválik,</p>
				<p> Boldog leszek, tudom, vele halálig.»</p>
				<p>- Ugyan... ühüm! - morgolódék a fehérnép, odább huzódván a legénytől. - De híres,
                    vajjon kiféle, tán a dobogóból való?</p>
				<p>- Nem a dobogóból való az, szolgám, mert az uri kisasszony.</p>
				<p>- Hát akkor a szegvári sörházból került. Én is voltam ott.</p>
				<p>- No, ha te voltál, hát voltál: de az eddig csak a mennyországban volt.
                    Hallod?</p>
				<p>- Lesz az még, úgy fordul, máshol is.</p>
				<p>- Lesz ám, de nem ott, a hol a te lelked gondolja.</p>
				<p>- Elszaggathatjuk még az ő lelkét is! - szólt a cselédlány, lesütve
                    tekintetét.</p>
				<p>- Vigyázunk arra, szolgám, mint szemem világára! - erősíté a legény, vidám
                    mosolygással simogatván szép fekete haját.</p>
				<p>- Aztán kik vigyáznak? sokan... sokan! - kiáltott fel hahotázva.</p>
				<p>- A’ nem a te gondod. Eredj, hozz bort!</p>
				<p>- Hiszen még egy csöppet sem ivott, mit akar? Tele még az üveg.</p>
				<p>- No, ha nem ittál még, s inni akarsz, igyál, - mordult a belépő bátya öcscsére,
                    - mert a gabonapiacz nem itt van a csárda előtt.</p>
				<p>- Ott van, a hol van, - felelt durván a fiu, - s akkor iszom, mikor akarok.</p>
				<p>S még erősebben oda szögezte könyökét az asztalhoz. Villogó szemei villámokat
                    szórtak, széles homlokán kidagadtak az erek, s domboru melle mint a fuvó,
                    emelkedett fölebb-alább. Lehelete egyre forróbb lőn, a lábai reszkettek az
                    indulattól.</p>
				<p>Lehetett látni, hogy ha bátyja itt valami okosat nem gondol, rögtön ökölre,
                    birokra kerül a dolog.</p>
				<p>András leült, végig-végigtekintett öcscsén, ki sehogy sem akart találkozni bátyja
                    tekintetével, s szelidebbre fogta a szót.</p>
				<p>- Sándor, én nem bánom, tégy, a mit akarsz.</p>
				<p>- Mert azt is teszem - vágott hirtelen szavába az öcscse, - tegye kend is a
                    magáét!</p>
				<p>- Te bánod azt meg, öcsém! - szólt fölegyenesedve a bátya, s egyet-kettőt
                    köhintett abból a fajból, mely a legszilajabb indulat előjele szokott lenni.</p>
				<p>- Hát most azt mondom, öcsém, - folytatá András, - hogy jóravaló ember a
                    mátkájáról nem ilyen helyeken szokott beszélgetni.</p>
				<p>- Még tegnap nem volt.</p>
				<p>- Nem tudtam.</p>
				<p>- No hát tudja meg!</p>
				<p>- Jól van öcsém, akkor tied a világ, hanem csak majd a vásár után. Most pedig
                    menjünk.</p>
				<p>- Megyek, mikor akarok.</p>
				<p>András egy kissé megmozgatta ökleit, nézett-nézett, s aztán kiszólott az
                    ablakon:</p>
				<p>- János, felül kend a kocsira, induljon, majd mi megyünk a szekerekkel.</p>
				<p>- Azt ugyan meg ne próbálja, ha kedves az élete!</p>
				<p>- Csak induljon kend, János! - kiáltott ki parancsolólag András.</p>
				<p>Az öcs az ajtó felé szökött, a bátya hátba kapta, s a kemény parasztkarok az
                    elkényeztetett legényke lapoczkáit mint vaskapocs szorították rettentő
                    erővel.</p>
				<p>- Most én mondom, kedves öcsém, hogy eljösz velem az én szekeremen. Már ha együtt
                    indultunk, megyünk együtt. Így lesz ez jól.</p>
				<p>S néhány percz mulva mint valami megszelidített tigris, ott ült az öcs egy tömött
                    zsákon bátyja mellett. Egyik tekintett jobbra, a másik balra, hanem azért a
                    szekér ballagott csöndesen.</p>
				<p>Idején beérkeztek a vásárra.</p>
				<p>Csak egy kis mezővárosi sokadalom is ezerfelé el tudja foglalni az ember
                    figyelmét. A vásárosok jönnek-mennek, kiabálnak, dulakodnak, alkusznak,
                    nevetnek; az ismerősök köszöntgetnek egymásnak s nyujtogatják csutoráikat erre
                    is, arra is. Ilyen zajban, tolongásban, épen nincs mit csodálni, ha András
                    teljesen megfeledkezett a csárdai összekoczczanásról, s ime a legbizodalmasabban
                    szólongat át öcscséhez, ki most tőle alig egynehány lépésnyire álldogál egy
                    hosszu, nyitott száju zsák mellett, mely épen a lőcshöz van támasztva.</p>
				<p>A nap melegen süt, az idő tiszta, ott hullámzik föl s alá a sok ember a vásárban.
                    Itt egy-egy úri hintó huzódik nagy méltósággal végig a jövő-menők tömött,
                    kiabáló sorain, amott egy falusi bőrüléses kocsiba van két hízott kövér pej ló
                    fogva. A hátulsó ülésben egy nagy kendőbe burkolt öreges asszony ül, mellette
                    egy zöldkabátos vastag úr. Kevélyen tekintenek alá az alsóbbrendű népségre, s
                    magukban azt hiszik, hogy egy pusztai kasznár és felesége még abban a tulsó
                    hintóban ülő uraságnál is fölebbvaló. El is lehet hinni, legalább sok
                    jóigyekezetű kasznár és ispán van, a ki ama zöldkabátos kasznár úr nézetét
                    határozottan osztja.</p>
				<p>Ehol koczog egy falusi ordináré szekér két rossz lóval s még roszabb
                    szerszámokkal; kevés ember szeme akadna meg rajtuk, annyival is inkább, mert a
                    hitványul készített szalmaülésben egy ősz szakállú, bajusztalan, fekete kabátos,
                    magastetejű kalapos ember ül. E kocsi találkozik a bőrülésű kocsival, az
                    őszszakállú ember nagy tisztelettel köszön, hogy ülésében szinte fölemelkedik,
                    a mellette haladó zöldkabátos kasznár urnak.</p>
				<p>Oh! igen, még egy közönséges vásárban is megalázza magát a kicsi ember a nagy
                    ember előtt, főkép ha ez a kicsi ember csak egy falusi református pap.</p>
				<p>- Hova, hova, páter? - szól a kasznár ur orrán keresztül, csak félig fordulva a
                    szegény pap felé, kinek ő egy pár véka buzával patrónusa.</p>
				<p>Az öreg férfiú megállítja szekerét, s illő tisztelettel előadja jövetelének okát
                    s czélját.</p>
				<p>- Nem kelt el a leányka! - mormogá gunyosan a kasznárné asszonyság, odatekintve
                    haladtában az öreg pap mellett ülő Klári kisasszonyra. - Na persze, hát most
                    vajjon hol próbál vele szerencsét a vén pap?</p>
				<p>A kasznár ur jólelküleg nagyot nevet e találó megjegyzésen, és egyet sodorint
                    vastag, kövér bajuszán.</p>
				<p>A szegény vén pap pedig - kinek nem illő vizsgálni a gúnyos tekinteteket -
                    lelkében hihetőleg örül, hogy a lelkes patrónus ur oly nyájas volt iránta. Megy
                    csendesen, s meglehet, egész hazáig e jó családdal foglalkoznék képzeletében, ha
                    leánya oda nem köszöntgetne valami gabonás szekerek felé.</p>
				<p>- Jó napot, jó napot, András bácsi! - szól nyájas mosolylyal a leány Bokros
                    Andráshoz. - Hát elkelt-e már a buza?</p>
				<p>Pirulva emeli meg a legény kalapját, s nem tudja, kinek köszönjön nagyobb
                    tisztelettel, a kisasszonynak-e, vagy a mellette ülő öreg embernek.</p>
				<p>- Van még egy kicsi! - válaszol mély tisztelettel András.</p>
				<p>- Milyen? - kérdi az öreg pap.</p>
				<p>- Tiszta buza, parancsolatjára a tisztelendő urnak.</p>
				<p>- Hó, megálljon csak, István, megnézem!</p>
				<p>S az öreg férfiú néhány perczre leszáll a szekérről.</p>
				<p>Mialatt a zsákokat tapogatja s a gabonát nézegeti, leánya suttogva odahajlik
                    András felé s kérdi:</p>
				<p>- Hát a tegnap esti kártya mutatott-e már valakit?</p>
				<p>- Igen! - int szemével mosolyogva a legény.</p>
				<p>- No lássa - szól némi megütődéssel a leány - ugy-e, mondtam, hogy annak igaza
                    van?</p>
				<p>- Barátom, ez pompás buza! - fordult az öreg pap a legényhez. - Mikor jönnek be
                    ismét? Ebből szeretnék magam is venni.</p>
				<p>- Aztán mennyi kellene? - kiált oda a harmadik szekérről egy mezőmihályi ember. -
                    Ugy-e, maga a benedeki árendás, a Salamon?</p>
				<p>- Nem az vagyok én, édes fiam - válaszol szerényen az öreg ember - én az iszlai
                    pap vagyok.</p>
				<p>- Ugy-e? - felelt röstelkedve az atyafi. - No lám! Hát akkor nem sok kellene?</p>
				<p>- Nem bizony. Nem úgy vagyunk ám mi, mint a gazdag árendás urak. Nekem legfölebb
                    három-négy mérő kellene csak. Az is inkább csak úgy őszszel, magnak.</p>
				<p>- Úgy hát, András öcsém - folytatá a mihályi ember, ki hajlandó volt a más
                    kezével egy kis szivességet tenni - ti átmehetnétek Iszlóra, nektek sok
                    szekeretek van.</p>
				<p>- Szivesen! - válaszolt igen nagy örömmel a legény.</p>
				<p>- Úgy, úgy, András bácsi, jőjjön, ha jó buzát hoznak, lesz jó kalács meg hal! -
                    biztatá nyájas mosolylyal Klári kisasszony a legényt.</p>
				<p>- Hallod ezt, András? - szólt az előbbeni ember, midőn az öreg pap kocsija eltünt
                    a sokadalomban. - Bizony ha fiatalabb volnék, olyan szép kis leányhoz magam is
                    örömest elhordanám a kerek föld minden buzáját.</p>
				<p>András csak mosolygott, és mintha az egész dolog őt egyáltalában a legcsekélyebb
                    mértékben sem érdekelné, hallgatott nagy bölcsen.</p>
				<p>Azonban ettől fogva nem igen vette észre, hogy a gabonát veszik-e, nem veszik-e:
                    lelke sebes futással követte az Iszló felé poroszkáló ordinánczos szekeret s
                    szinte megfeledkezett róla, hogy ehol immár mindjárt csak maga lesz a
                    vásáron.</p>
				<p>Csakugyan az idő tizenkét óra felé járt, s mivel a hozott gabona tisztességes
                    áron el is kelt, megindultak hazafelé. Nem követelte most András, hogy öcscse
                    vele menjen visszafelé is az ökrös szekéren, nem vigyázta, nem nézte, merre, hol
                    van. Mehetett a fiú, a mikor akart s arra a merre tetszett.</p>
				<p>Sándor csakugyan a kocsira ült, s a két pej sebes vágtatva vitte hazafelé.</p>
				<p>Otthon épen róla folyt a beszéd Bokorné s a nagysás asszony között, s pedig igen
                    nagy szeretettel, mialatt az első szobában Vanda kisasszony nevetgélt,
                    beszélgetett a legbizodalmasabban egy széles vállú, termetes, bajuszos, barnás
                    arczú cseh hivatalnok úrral.</p>
				<p>Az uraság igen jó ismerős, vagy talán épen rokon lehetett, mert a kisasszonyt
                    többször megölelte s hevesen megcsókolta. Vanda kisasszony ilyenkor, mint
                    játékközben szokás, erőset sikoltott, nevetett, odább ugrott, hanem pár percz
                    mulva megint csak egymás mellé kerültek.</p>
				<p>Egymás társaságában így töltötték a kellemes időt, míg az apa, azaz a főadószedő
                    úr a hivatalban ült, az anya pedig odaát a hátulsó lakosztályban Bokros
                    Mihályné asszonyságot oktatta.</p>
				<p>- Ne hallgasson senkire, kedves ténsasszony, - szólt jólelkűleg a főadószedőné
                    egy kis friss parasztos, de jó sütemény mellett, - az emberek irigyek, örökké
                    azok is voltak. Miért kényszerítené fiát, hogy az paraszt legyen? ki követeli
                    ezt? Én látom tisztán, hogy az a fiú nem arra született, hogy kapáljon,
                    kaszáljon s fuvarozzék. De láttam is mindjárt. Micsoda finom termete van, kis
                    kezei, lábai, urias arcza, magatartása. Leányomat meg kellett pirongatnom,
                    annyira dicsérte. Úgy van, annyira magasztalta. Ma már háromszor-négyszer is
                    kérdezte: hol lehet? «Édes fiam bizonyosan kapál!» mondám.</p>
				<p>- Az én Sándorom - vág a beszédbe egész megsértődéssel Bokrosné - nem kapál. Van
                    nekünk elég napszámosunk.</p>
				<p>- Bizonyosan mezei munkát végez! - mondám.</p>
				<p>- Azt a béreseink végzik.</p>
				<p>- Azt mondom én is, kedves ténsasszony, kapáljon, a ki paraszt, a ki napszámos. Ő
                    másra született. Egy kis jó nevelés azt a derék, szép fiút emberré, s úri
                    emberré tenné.</p>
				<p>Bokrosné asszonyság nagyot sóhajtott, és szemeit föl-fölmeregette.</p>
				<p>- Igen is, úri emberré. Volnék csak én az ő helyében, majd tudnám én, hogy mit
                    csináljak.</p>
				<p>- Ugyan mit no, galambom drága nagysás asszony? - kérdé alázatosan, örömtől
                    remegő szívvel a fia jövendőjeért élő-haló anya.</p>
				<p>- Mit?</p>
				<p>S a nagysás asszony - mint a ki már érezte, hogy kezében a kulcs - élesen az
                    asszonyra tekintett, egy perczig úgy tett, mintha gondolkoznék, s lassan,
                    pontról-pontra, kimérten kezdte előadni a tanácsokat.</p>
				<p>- Először is azt a parasztruhát ledobatnám róla.</p>
				<p>- De...</p>
				<p>- Úgy-e, azt akarja mondani, hogy megszólnák? Hadd szólják, majd el is fogják
                    hagyni. Úgy van az mindennel. A kinek magasabb czélja van, az ilyesmikkel ne
                    törődjék. Menjen bátran, azok fognak meghajolni előtte legelőbb, a kik legjobban
                    kikaczagták. Béreljen földeket.</p>
				<p>- Hiszen nekünk, hála istennek, - mondá az anya sok kevélységgel, - van elég.</p>
				<p>- Bérelni kell még hozzá, s akkor ő tartson egy ispánt vagy effélét, s maga úr
                    lehet. Élhet úgy, mint egy művelt ember. Könnyű az.</p>
				<p>- Ugyan?</p>
				<p>S a ténsasszony már a jó tanácsra tiszta úri asszonynak képzelte magát, a ki
                    csézán megy, mint a Muzsnay urak anyja, s a ki a templomban az első padba ül, az
                    úri asszonyságok közé.</p>
				<p>- Én megtanítom, mit csináljon, nekem vannak jó könyveim, én értek a
                    gazdálkodáshoz.</p>
				<p>- Oh! lelkem nagysás asszony, micsoda okos egy teremtés!</p>
				<p>- Ezt a birtokot, a mi most a ténsasszonyéké...</p>
				<p>- Csak az enyém, - szólt fölemelkedve helyéről Bokrosné, - uramnak édes kevés
                    része van benne. Bese-juss, Bese-birtok, anyai. Földesúri rész.</p>
				<p>- Nos tehát ténsasszony, én ezt a földesúri birtokot megkétszerezném, de sőt
                    megháromszoroznám nehány év lefolyása alatt.</p>
				<p>- Lehetetlen az, nagysás asszonyom! - szólt Bokrosné egyszerű, de természetes
                    eszével, egy pillanatra kivetvén fejéből a nagyravágyás tücskét. - Mi
                    szorgalmatosak voltunk mindig, s mindeddig nem tudtuk megkétszerezni.</p>
				<p>- Van-e pénzük? - intézé a kérdést a főadószedőné az egyszerre földmívesnővé
                    változott asszonyhoz.</p>
				<p>Bokrosné e merész kérdésre lesütötte szemeit s elpirult. Érezte, hogy ez oly
                    kérdés, a mit föltenni illetlen.</p>
				<p>- Először is pénz kell - magyarázá a nagysás asszony némi gunymosolylyal - nehány
                    ezer, de én tudok szerezni azt is. A gazdaságot berendezzük tudományosan,
                    veszünk gépeket, hozatunk egy művelt, okszerű gazdát s meg fogja látni, hogy a
                    ténsasszony fia első gazda lesz a környéken, gazdag ember, úr. Így történik ez
                    Németországon is. A kinek hat-hét hold földje van, meggazdagszik.</p>
				<p>- No nekünk több van hatvannál is, de hetvennél.</p>
				<p>- Az sok, az több, mint elég. Tehát kezem alá vehetem a fiút? Igen, igen, ne
                    féljenek semmit, a mibe én fogtam, azt még mindig keresztül vittem. A pénztől
                    sincs miért megijedni.</p>
				<p>- De van is, a mennyire szükségünk van! - tevé hozzá nyugodtabban a hiú, de nem
                    pazarló asszony.</p>
				<p>- Hát adósságuk van-e? - vetett oda egy kérdést újból a nagyságos asszony.</p>
				<p>Bokrosné fölemelte fejét, s büszke méltósággal mondá:</p>
				<p>- Hogy az adósság micsoda, azt én még, hála istennek, eddig nem ismerem.</p>
				<p>Most nyílott ki a nagysás asszony szeme. Mosolygott, s igyekezett kimutatni, hogy
                    ő sem ismeri.</p>
				<p>- Nagyon jól van, nagyon pompásan! - hajtogatá magát a főadószedőné, vastag
                    ajkait nyelve hegyével meg-megérintve. - Igy könnyű lesz a munkához fognunk. A
                    fiu tehát az enyém, belőle én fogok embert képezni.</p>
				<p>- Úgy, úgy, - mondogatá megkönnyebbedett szívvel a nagyasszony, - csak vegye a
                    keze alá.</p>
				<p>(Ebbe már ő is készséggel beleegyezett, sőt épen azt akarta.)</p>
				<p>- Verje ki belőle azt a parasztságot, - folytatá újra föltámadt hiúsággal s úri
                    asszonykodással, - mert attól a paraszt apjától és bátyjától biz erre a szegény
                    fiamra sok illetlen ráragadt.</p>
				<p>- Majd társaságba viszszük.</p>
				<p>- Mert eddig csak olyan ni - a többit a kezével mutatta - legényekkel
                    barátkozott.</p>
				<p>- Ezután másokkal fog.</p>
				<p>- Itt a mi falunkban nem igen volt hozzá való ember.</p>
				<p>- Lesz most már.</p>
				<p>- Vegye is a pártfogása alá a nagysás asszony, igazgassa, oh! neki jó szíve van,
                    de hát még feje! Oh! lelkem, úri vér van ő benne, szakasztott olyan ő, mint a
                    boldogult Bese László bácsi, a ki vármegye esküdtje volt. Úgy, galambom, nem
                    vagyunk mi olyan juhászból, parasztból lett micsodák.</p>
				<p>E tételt bizonyosan tovább fejtegette volna még Bokros Mihályné, de a kocsizörgés
                    megakasztotta. Sándor jött meg a vásárról.</p>
				<p>- Jőjjön csak, jőjjön csak - kiáltott ki Sándorhoz az ablakon a nagysás
                    adószedőné - tudja-e, hogy maga az én tanítványom?</p>
				<p>- Kié, mama? - ugrott ki Vanda kisasszony az első lakosztályból égő piros
                    arczczal s egy kissé felbomlott fürtökkel.</p>
				<p>Sándor hol a nagysás asszonyra, hol a kisasszonyra tekintgetett, s a nagy öröm és
                    boldogság annyira betöltötte szívét, hogy alig tudta kifogni a lovakat.</p>
			</div>
			<div type="chapter">
				<head>IV.</head>
				<p>A régi, csöndes Mihályfalva, mióta várossá lett, akkorát változott, mint egy
                    házasságra lépett ember. Fösvényebb lett és hiúbb; zárkózottabb és egyúttal
                    tolakodóbb, czifrább és éhesebb, templomkerülőbb és korcsmajáróbb, okosabb és
                    feslettebb. S e sok újabb hozománynak - kimondom - mind a sörház volt a forrása
                    s a hirtelen elharapódzott idegen műveltség.</p>
				<p>Az új mezőváros hirtelen fölemelkedett. Annyi lett benne a nagysás úr, de még a
                    méltóságos is, hogy a mihályiak egész elkevélyedtek e szerencse által. A helyt
                    lakó ténsurak egy pár hónap alatt mind átnagyságosodtak, úgy hogy most már
                    tekintetes urat, ténsasszonyt keresve se lehetett kapni. Hogy azonban e magyar
                    titulus se veszszen ki, a főbiró s a főadószedő egy pár módosabb, hízelgőbb
                    magyar földmívest megtekintetesuraztak.</p>
				<p>Vörös Gábor uram kapta meg legelőbb e szép czímet, mely naptól fogva a régi
                    juhász el is tünt, mert a mostani Vörös Gábor úr nadrágot visel és hozzá pörkölt
                    kávé színű posztó kabátot nagy czifra gombokkal és bársony nyakkal, mint az
                    urak. Vasárnap húz keztyűt is, csakhogy akkor kezei a meredtség és dagadtság
                    miatt hasznavehetlenek.</p>
				<p>A műveltség terjesztésében igen nagy munkásságot fejtettek ki a kisebb fizetésű
                    cseh és német nagysás asszonyok és kisasszonykák. Bár alig törték a magyar
                    nyelvet, mégis a legkészebbek voltak megbarátkozni a mihályi gazdagabb
                    földmívelő osztály asszonyaival és leányaival. Csak fogták ám kis kosárkájukat,
                    melyben a gombolyag mellett alkalmilag egy kis rétes és fánk is elfért s
                    mindjárt átrándultak a szomszéd nagyasszonyhoz. Ott számtalanszor bevárták az
                    ebédet, az ozsonnát, sőt hogy barátságos igaz vonzalmukat egészen kimutassák,
                    még a vacsorát is.</p>
				<p>Egyéb régi szokásokra nézve is tett a műveltség helyes és czélszerű
                    változtatásokat.</p>
				<p>Ezelőtt ugyanis a falu öregei - ha az idő arra való volt - vasárnap délutánonként
                    künn üldögéltek a ház előtti tuszókon, gerendákon, padokon s így beszélgettek át
                    egyik sorról a másikra csak úgy falusiasan; most a jobbmódú gazdaemberek a
                    művelt csehek és németek példájára ott ülnek a sörkorcsmában, kártyáznak, isznak
                    és kugliznak a velük barátságosan összekeveredett nagysás és méltsás hivatalbeli
                    urakkal.</p>
				<p>A leányok, még Mihályfalva csak Mihályfalva volt: kurta szoknyában, lelógó
                    pántlikás hajjal, egészen befűzött vagy bekendőzött mellel s parasztosan ott
                    dalolgattak, játszottak a templom körül, vagy a nagy karikás kútnál; most
                    kontyba kötötten, hosszú ruhásan, de jól kivágott derékkal, mint a nagysás cseh
                    és német kisasszonyok, az ablakba könyökölnek s úgy nézik a járó-kelő
                    legénységet s az elszaporodott zsandár és fináncz urakat.</p>
				<p>Nagyhamar rájöttek az élelmesebb leányok annak a titoknak nyitjára is, hogy mikép
                    lehet szert tenni olyan finom fehér bőrre és piros arczra, a milyen a nagysás
                    asszonyoké és kisasszonyoké. De lehet is már látni akárhány gazdaleányt, a
                    kinek az arcza csak úgy ki van pingálva, mint az olyané, a ki ebben a
                    neveltetésben részesült.</p>
				<p>Városiassá, műveltté lett a legénység is.</p>
				<p>A java már bugyogót visel - ebben Bokros Sándor adta a példát - németes jánklit
                    és lajblit, s így ül az urak közé. Pipa helyett szivart szí. Bor helyett sört
                    iszik és sokat, mint az urak. Estefelé nem a kiválasztott mátka ablaka alá megy,
                    hanem Lakiné ténsasszonyhoz, ki messzünnen jött egy csomó putzos leánynyal, a
                    mint mondja, az urak után. Ezek között a szép kisasszonyok között divat most
                    mulatni, mert a nagysás nőtelen, sőt követem, még a nős urak is itt
                    mulatnak.</p>
				<p>A férfiak itt iszszák azokat a drága, kártya mellé való különös külföldi
                    italokat, a miknek ezelőtt még a jegyző vagy pap sem hallotta hírét is. Ki ivott
                    valaha Mihályfalván puncsot, groggot, csájt? A ki ezekből csak egy pohárral
                    iszik, az olyan még a saját keresztnevét is elváltoztatja.</p>
				<p>Ilyen élet van most otthon Mező-Mihályfalván. Különben én nem a mező-mihályfalvi
                    életet akarom leírni, hanem csak a tekintetes Vörösiek és tekintetes Bokrosiak
                    életét.</p>
				<p>Tekintetes Vörös Gábor úr - mert így hivatta magát, mióta német kabátba és
                    nadrágba öltözött, de még mások is, ki hízelgésből, ki csúfolásból így
                    titulálgatták - eddig is föltartotta a fejét, most már meg csak azt sajnálja,
                    hogy két feje nincs, hogy négy gömbölyű szemmel nem nézheti le az egész világot,
                    az urakon kívül.</p>
				<p>A juhászból, orgazdából, huzavonából megtollasodott ember földeket vásárolt,
                    jövedelmes vállalatokba ereszkedett, s Mihályfalva egyszer csak azon vette magát
                    észre, hogy a kondorhajú tolvaj kastélyt építtet, vendégségeket ád, az urakkal
                    barátkozik s a falu minden dolgába kéretlenül is beleszól, még pedig úgy, hogy
                    minden úgy történt, a hogy ő akarta. A jegyző komája, a biró adósa, a pap fél
                    tőle. Ilyenformán egy okos embernek, a ki rajta kívül mindenkit bolondnak és
                    koldusnak tart, könnyű boldogulni.</p>
				<p>Boldogult is. Azóta látszik különösen, hogy milyen derék, köztiszteletben álló
                    ember, hogy a falu várossá lett, s hogy a főbiró a paraszt-kastélyban lakik.</p>
				<p>Vörös Gábor úr a nagy, fényes vacsora óta egészen más életrendet szabott házánál.
                    Éles, kutató szeme belátta, hogy itt nem lehet halogatni semmit is, a mi jövendő
                    tisztességesebb életre, viseletre, ruházatra megkívántatik. Egy álmatlanul
                    töltött édes éjszaka elég volt neki arra nézve, hogy mindent apróra meglatoljon;
                    mi hogyan legyen, mit mennyire lehet keresztül vinni, és pedig veszteség nélkül.
                    Miféle ember a főbiró, pénzes-e, koldus-e; látta, hogy elég koldus biz ő.
                    Gyermekei urasan vannak öltözve, de rongyosak, maga is rongyos, még az a
                    kurtahajú kisasszony is, ki a családban sok minden lehet egy személyben. A
                    főbiró úr szereti a bort, jól van: van a pinczében elég, van olyan erős is, hogy
                    akár egy hét alatt megütheti tőle a guta. Tudom én, - mondogatta tervezgetés
                    közben Vörös úr, - hogy szoktatom rá a németet a boritalra; nem vetek neki két
                    hetet, úgy megszokja, hogy a lelke üdvösségét is odaadja egy pohár jó italért.
                    Ekkor aztán én diktálom neki, hogy mit csináljon. A kisasszonyt valahogy
                    összekapcsoljuk azzal a német tanító legénynyel, s akkor aztán odább lódulhatnak
                    egy faluval. Három gyerek... ez sok, elég lesz ebből az apró német teremtésekből
                    kettő, de úgy fordul, elég lesz egy is. Ma április végén járunk, a szüretre
                    Zsuzsim asszony lehet. Ha aztán az egyik vőm főbiró lesz... úgy, úgy édes
                    istenem, eddig is velem voltál, megsegítettél, már csak itt se hagyj magamra. Ha
                    minden a kedvem szerint történik, nem bánom, öntetek egy harangot.</p>
				<p>E pontnál az elérzékenyedett ember rögtön az után nézett, hogy a hamarosan
                    megigért harang árát miféle idegen zsebekből fogja kikotorászni.</p>
				<p>Ráakadt a forrásra, s folytatta a dolgot.</p>
				<p>Így ment ez hosszan, baj nélkül, vígan, egész lelki gyönyörűséggel.</p>
				<p>Csakugyan Vörös úréknál új élet állott be.</p>
				<p>A két nagyobb leányt minden hajnalban egy ügyes városi zsidóasszony fésülte
                    urasan; ez öltöztette, oktatta őket, s tanította egy-egy német szóra. A nagyobb
                    leányok meg anyjukat s legkisebb testvérüket vasalták, egyengették, hogy menjen
                    minden úri módon.</p>
				<p>De úgy is ment.</p>
				<p>Az öreges, beteg, fonnyadt asszonyra egy-egy vasárnapi alkalommal olyan spitzes
                    ruhát szorítottak, hogy a szegény juhászné egész nap csuklott, ájuldozott belé.
                    Mivel azonban a bölcs családfő így találta helyesnek és szükségesnek a dolgot,
                    nem lehetett ellentmondani. Különben követte a rendet maga Vörös úr is. A hol s
                    a mikor csak szerét ejthette: tanulmányozta a főbiró úrnak járásmódját,
                    viseletét, a feje mozgatását, keze legyintgetését, s úgy alkalmazta magát is, a
                    mennyire csak ezt vén csontjai megengedték. Ha kiáltott, úgy kiáltott, mint a
                    főbiró úr, élesen, egy kissé az orrból; ha ment az utczán, úgy ment, mint a
                    főbiró úr, aprókat lépve s bal vállát hol előre tartotta, hol hátra. Csak egyet
                    nem tudott eltanulni: a főbiró úr, mint afféle művelt németországi, járásközben
                    mindig dudorászott, énekelt. Ezt az uras módot nem lehetett eltanulni, mert a
                    főbiró minden alkalomra más nótát dalolt. Egyebekben szerencsésen
                    megmérkőzött.</p>
				<p>Egy jó apa bizony sokat megtesz gyermekeiért, azok boldogságáért.</p>
				<p>Így vette fel a dolgot Vörös Gábor úr is.</p>
				<p>Bokrosné ténsasszony sem maradt hátra. Napról-napra művelődött. A tudomány,
                    melyet a nagysás asszony csepegtetett Sándor szívébe, a buzgó édes anyára sem
                    maradt haszon nélkül. Bokros Mihályné mindjobban belátta, hogy ezeket a jó német
                    urakat az isten hozta ide, ebbe az újdonatúj városba. Mi lett volna ezek nélkül
                    ő belőle, de mi lett volna abból az okos, úrnak termett gyerekből, a
                    Sándorkából? Így - mondá magában, vagy talán hangosan is - paraszt! Paraszt, de
                    nem engedte az isten, nem! Férjét, az öreg Bokros uramat, ki csak olyan
                    Bokros-familiából származott, eddig is kevésre becsülte, valamint azt a paraszt
                    természetű fiát is, Andrást; mostantól, azaz ettől a szebb életmódtól fogva meg
                    szinte majd alig tudott velük mit csinálni. Akkor volt boldog, ha Sándorkájával
                    s az urakkal lehetett együtt. Kezdte nem igen venni észre régi ismerőseit,
                    komaasszonyait, szegényebb atyafiait. Hogyan is? Ha Sándor tekintetes úr lesz,
                    úri módon jár s ő maga is máskép öltözködik, s ha - a mit adjon a jó isten -
                    bele találnak atyafiságosodni ebbe a nagy úri német familiába, akkor mégis csak
                    el kell szakadni a paraszt-rendtől. El, az már igaz.</p>
				<p>A nagysás asszony - igérete szerint - gyökeresen hozzáfogott Sándor tanításához.
                    Egész órákat eltöltött a szép gazdalegénynyel, állítgatva, mint valamely tanult
                    őrmester a szegény közlegényt jobbra-balra. Így tartsa a kezeit, ni! - s a
                    legény friss, szilaj vére megpezsdült, a mint a puha, kövér úri asszony kezeket
                    érezte. - Tartsa fölebb az állát, úgy! - s az úri asszony mintha nem is tudná,
                    mikép, megsímogatta a fiú égő arczáját. Sándort valósággal tűzbe vitték
                    mindennap.</p>
				<p>Egész bizonyossággal nem tudom, de a cselédek suttogták egymás között, hogy
                    Sándort ugyan ölelgeti a szép német asszony.</p>
				<p>Ilyenkor Bokrosné - mert ő is meghallotta a dolgot még idején, mikor ujság volt -
                    édes álmélkodással, anyai büszkeséggel megcsóválgatta a fejét, mondván: «Te te
                    rossz gyermek, csak meglátszik benned az a hamis úri vér!» Meg, valósággal
                    meglátszott. Nem kellett többé Sándornak a mezei munka, tőle ott lehetett az
                    istállóban a legszebb ökör, a legdrágább ló; jöhetett az aratás, szénagyűjtés,
                    meg mindaz, a mi csak egy munkaszerető földmíves legényt talpra állíthat, ő
                    mindezekre ügyet se vetett többé. Eleintén - mert bátyjától mégis csak félt -
                    különböző okok, mentségek alatt meg-megszökött a munkától, majd a mint vette
                    észre, hogy nem igen keresik, a nagysás asszony meg igen a tanítás után lát,
                    mind több-több bátorsággal maradt otthon.</p>
				<p>A ruhaváltoztatásba nyugodott bele legnehezebben.</p>
				<p>Lelkében csak mégis földmívesnek tartotta magát; gazdalegények voltak barátai,
                    mátkája is gazdaember leánya volt (ki azonban most már kontyos, úri ruhás
                    kisasszony), mikép vegyen ő magára mégis más ruhát? Hiszen a világ agyonneveti,
                    ha meglátja.</p>
				<p>Azonban a sánta szabó addig járt-kelt a házhoz, addig méregette a fiút, hogy
                    egyszer a német ruha csakugyan hazakerült az asztalra.</p>
				<p>Egy hámba kerülő csikó megpatkolása nem jár nagyobb körülményekkel, mint a
                    mekkorával Sándorka felöltöztetése járt.</p>
				<p>A német nagysás asszony és leánya ujjongva csapták össze kezeiket, mikor a szabó
                    jelentette, hogy az úrfi fel van öltöztetve.</p>
				<p>A fiú az egyszerű parasztruhában is szép volt, most mintha kétszerte szebb lett
                    volna. Karcsú, magas termetéhez odasímult a szép, díszes fekete ruha; a testhez
                    álló szűk nadrág, a mell domborúságát el nem takaró mellen kivágott mellény, a
                    vállak szélességét s a felső test arányos ép állását kitüntető kabát egész
                    hízelgő ékesszólással beszéltek a csinos, deli ifjú mellett. A nagy, kordován,
                    hegyes orrú csizma helyett most finom, divatos szabású bakancs födte az elég
                    szép idomú lábakat. Mindezekhez járult a fiú ragyogó tekintete, emelkedett,
                    domború, síma homloka, a dús, tömött, fekete fürtös haj, a vastag, erős ívezetű
                    szemöldökök, s a kis serkedző, vékony, pehelylágyságú fekete bajusz.</p>
				<p>A nagysás asszony addig nézte a villogó szemű, mosolygó legénykét, hogy végre
                    egész önfeledten kiáltott fel:</p>
				<p>- Oh! ha nekem ilyen szép fiam volna! Nos jőjjön, öleljen meg s köszönje meg,
                    hogy emberré tettem.</p>
				<p>A fiú így nyilván megölelni egy úri asszonyt... habozott, nevetett, s nézett hol
                    anyjára, hol a kisasszonyra.</p>
				<p>- Eredj, csókolj kezet a nagysás asszonynak! - bíztatá az anya örömtől repeső
                    szívvel.</p>
				<p>A jó nagysás asszony maga tette az első lépést s homlokon csókolta a fiút.</p>
				<p>- Ez a csók a szorgalmas tanítványé.</p>
				<p>Most következett az édes anya. Az bánt még egyszer el a fiúval. Sándor szinte
                    szégyelte, hogy anyja annyira eszi, csókolja.</p>
				<p>Hát Vanda kisasszony?</p>
				<p>Az sem várt sokat, ő is bátrabb volt, mint a legény.</p>
				<p>- Most jőjjön velem egyet sétálni a kertben! - szólt, hevesen ragadván meg a fiú
                    karját.</p>
				<p>Sándor kiment az udvarig, de onnan sem kérés, sem fenyegetés nem bírta tovább
                    mozdítani. Nem ment egy tapodtat is.</p>
				<p>- Nem megyek, kisasszony! - szólt a fiú izgatottan, lángoló arczczal. - Ha
                    meglátnak, kinevetnek.</p>
				<p>- De ha én akarom, hogy jőjjön! - szólt fölvetve fiatal, üde arczát a leány.</p>
				<p>- Akármit parancsoljon, de ebben a ruhában nem megyek.</p>
				<p>- Maga ezentúl ebben fog járni mindig.</p>
				<p>A legény fejét rázta és nevetett.</p>
				<p>- Maga nem lesz többet paraszt, én akarom! - esengett a leány érczes, meleg
                    hangja.</p>
				<p>A fiú bár el volt rontva, de bolond nem volt.</p>
				<p>- Én az vagyok, a mi apám, meg a bátyám! - szólt, kezét a leány forró kezéből
                    kivevén.</p>
				<p>- Hát ha az én apám magát hivatalnokká tenné?</p>
				<p>- Nem értek én ahhoz.</p>
				<p>- Jőjjön a mi szobánkba - szólt reszketve, bágyadtan a leány - ott elmondom, mi
                    fog magából lenni.</p>
				<p>Sándor nem állhatott ellent szíve édes vágyának, félve, támolyogva követte a
                    leányt. Tekintetét a földre szegezte, nehogy találkozzék valakivel, s úgy
                    suhant lopva az eresz alatt a leány háza mögött.</p>
				<p>Valakivel mégis kellett találkoznia, s ez bátyja volt - András.</p>
				<p>András végignézte a fiút.</p>
				<p>- No anyám, - mormogá, - ennek a német komédiának aligha meg nem adjuk az árát
                    mindnyájan!</p>
				<p>- Meg, meg, édes fiam, - mondogatá a szérűs kertben az öreg Bokros Mihály uram,
                    midőn András e megjegyzését előtte is elmondta volna egy párszor, - már hogy is
                    ne adnánk meg. De tudod-e, ki fizeti meg legjobban? te, édes fiam, András! - s
                    az öreg, sovány ember tisztes ősz fejével, vádként állott az erőteljes, izmos
                    legény előtt.</p>
				<p>András, ki valami fejsze- vagy kaszanyelet faragott, nagyokat rántott a kemény
                    szerszámfán a vonókéssel. Egyet-egyet köhintett, majd mintha csak szemmel akart
                    volna megfelelni, odatekintett apjára.</p>
				<p>Az öreg ember mélyen beesett szemeit könyek borították.</p>
				<p>- Úgy-e, fiam, még nyolcz-kilencz hete sincs, hogy itt vannak ezek a németek, s
                    már édes anyád nemcsak tégedet tart cselédnek, de engemet is. Szégyenli, hogy
                    élünk, hogy útjában állunk. Én nem állok, mert nekem innen-onnan kitelik; a
                    hetven esztendő megment engemet a szégyentől, tudom. Hanem te mit csinálsz?
                    Pörre kerülsz anyáddal? Az se lenne szép. Hagyod, hogy bolondoskodjék ezzel az
                    éhes eszem-iszom haddal? Az se dicsérne meg egy becsületes szívű fiút.</p>
				<p>- Hát mit csináljak, apám? - kiáltott izgatottan a fiú, fölállván a faragó
                    székről.</p>
				<p>- Mit? most már csak faragj fiam, lehet abból a jó gyertyánfából koldusbotot is
                    faragni. Mert azt gondolod, hogy anyád meg Sándorkája nem elpusztítanak mindent?
                    S anyád dolgába ki szólhat? Nem azt hányta eddig is, minden az övé. No most a
                    németeké lesz. S ki ennek az oka? te!</p>
				<p>- Hogyan?</p>
				<p>- Én megmondanám, fiam, de magam is röstellem. Hát az, hogy az öcséd javáért meg
                    az anyád kedveért vén legény maradtál. Most köszönd meg, ha ezek az urak majd
                    megtartanak faragó béresnek. Látod, ha idejében megházasodtál volna, most ember
                    volnál, s lehet, hogy anyátok esze se fordult volna akkorát. De te mindig a
                    rektor után jártál. Éneklés, későn, korán éneklés, jó, jó... azaz hiszen koldus
                    is énekel, fiam, eleget a taligáján.</p>
				<p>- Hát vétkeztem azzal, hogy a templomba jártam?</p>
				<p>- Hát bizony vétkeztél, mert nem úgy jártál, mint más jóravaló legény. Inasa
                    voltál a rektornak. Mi szükség volt oda ülni ő mellé, mint valami kóborló
                    mesterlegény? Szégyelted a pajtásaid közé ülni. Eredj, fiam, úgy látom, te is
                    anyád fia vagy, átallod, hogy apád paraszt ember. Pedig bizony ezt a házat,
                    kertet ilyen emberek szerezték, mint én.</p>
				<p>András, mint a ki e dologban épen nem érezte magát vétkesnek, szikrázó szemekkel
                    lépett apja felé, s indulattól rekedt hangon kiáltá:</p>
				<p>- Hát nem olyan ruha van rajtam, mint más parasztlegényen? hát nem kapálok, nem
                    kaszálok, nem járok aratni, nem dolgozom úgy, mint akárki itt a környéken?
                    Megszöktem valamikor a munka elől?</p>
				<p>S András azt hivén, hogy minden vád alól fölmentette magát, büszke öntudattal
                    tekintett apjára.</p>
				<p>- Nem mondom én azt, fiam, hogy rest voltál, nincs nekem abban panaszom, csak azt
                    hajtom most is: miért nem házasodtál meg? Nem találtál a falunkban hozzád való
                    leányt, ugy-e? uri leány kellett volna neked is, mint az öcsédnek? No ne félj,
                    mert találhatsz most eleget. Valahol csak én is meghúzom majd magamat!</p>
				<p>A fiú érezvén, hogy apja sziven kapta, lesütötte szemeit, s mert nem merte
                    megmondani az igazat, pirulva, szégyenkedve kérlelte, engesztelte apját.</p>
				<p>- Ne busuljon, édes apám, - szólt meglágyult, szeretetteljes hangon a fiú, - már
                    megvan, a mi van; ha isten ő szent felsége így akarta, arról nem tehetünk. Lesz
                    azért édes apámnak, a hol meghúzza magát. Mutathat még az isten nekem is olyat,
                    a kit szivemből szeressek. S nem bánom, akárki lenne, akármilyen szegény,
                    elvenném, ha napszámmal kéne is érette a kenyeremet keresnem.</p>
				<p>- Tedd azt, édes fiam! Lásd, én gazdag leányt vettem, mert anyátok elég gazdag,
                    nem kellett napszámra szorulnom; mégis mi örömem volt a nagy jószágban? Olyan
                    voltam, mint az únott vendég, a kit tartanak ugyan, de szeretnének mindennap
                    kidobni. Többször ettem keserűséggel a kenyeret, mint a szegény a kalácsot.</p>
				<p>- No, ne féljen, édes apám, mert ha a jó isten nekem adja azt, a kit szeretek,
                    ott nem eszünk keserűséggel egy falatot is!</p>
				<p>S András édes érzelmekkel tekintett arra dél felé, a merre a Duna kanyarog.</p>
				<p>- Mind elhiszem én azt, édes fiam, csak találnál már egyszer valahára! -
                    mormogott az öreg ember, magára hagyván a legényt.</p>
				<p>- Hej, dehogy nem találtam, dehogy nem találtam! - mondogatá magában András, a
                    mint távozó apja után tekintett. - De talán azok a jóságos egek megsegítenek
                    egyszer engemet is. Légy öcsém ur, ha az isten teneked azt mérte; nem bánom,
                    hogy édes anyám uri asszony, ha az a szive kivánsága, csak nekem adjon az isten
                    egy kunyhót, a hová angyalomat vihessem.</p>
				<p>Csendesen, észrevétlenül ereszkedett alá az est.</p>
				<p>András megfeledkezett öcscséről, anyjáról, meg a német urakról is, egyedül az
                    állott előtte, hogy mikép tudhatná ő azt meg, a mit három esztendő óta szeretett
                    volna megtudni.</p>
				<p>Egy út volt előtte: gabonát vinni Iszlóra, s meglátni, megtudni a többit. Csak az
                    volt a baj, hogy az őszi vetés ideje még nem jött el.</p>
				<p>- Mindegy, - gondolá magában, - egy pár héttel előbb vagy utóbb, de elmegy most.
                    Legalább előbb megtudja, mi van azokba a magasan égő csillagokba írva, különösen
                    pedig azokba, melyek épen ott ragyognak az iszlói sziget fölött.</p>
				<p>Nem, nem tudott többé nyugodni; azt hitte, mától fogva az a gondolat is kergeti,
                    hogy annak a szegény öreg embernek - apjának - tisztességes nyugodalmat kell
                    szereznie, s pedig minél előbb.</p>
				<p>Végig tekintett ismerősein, jó emberein, atyafiain, hogy hova forduljon?</p>
				<p>Azokhoz nem akart menni, a kik előtt könnyen elárulhatta volna titkát, ment tehát
                    olyan helyre, a hol gondolata szerint még csak nem is sejthették, mi járatban
                    lehet.</p>
				<p>Csöndesen, észrevétlenül, hogy senki se tudja a háznál, leballagott a kertek alá,
                    fölment a szomorú zsidó boltjáig, ott bekanyarodott a temetősoron, s befordult
                    egy kis alacsony szögletházba.</p>
				<p>Nem volt még valami késő: fenn volt az egész család, örege, apraja. Ki ezt, ki
                    amazt, de dolgozgattak. A gazda épen valami ujságban lapozgatott, melyet a
                    rektor koma hordogatott a házhoz; két iskolás kis gyermek a kemenczepadkáról
                    bámult a gyertya lobogó világába, s egyszersmind nézte nagy figyelemmel, hogy az
                    édes atya szája az olvasáskor hogy megmozog, ehol majd lassabban, majd
                    sebesebben, hogy néha szinte nevetésre huzódik.</p>
				<p>Ilyenkor ők is mosolyogtak, és halkan összenevettek. Két szép sugár leányka, kik
                    közül az egyik lehetett úgy tizenöt, a másik tizenhét éves, az asztal sarkánál
                    varrogatott.</p>
				<p>A nagy kutyaugatásra egy perczre mindnyájan az ajtó felé tekintettek.</p>
				<p>- Ki az? - kérdi nagy hangon a konyhaajtóban a háziasszony, magasan fölemelve
                    tartván egy czirokseprőt, hogy jót üssön a bolond kutyára.</p>
				<p>- Ejnye, Zsuzsi néném, majd bizony meg se ismernek! - válaszolt a belépő ember
                    erős, férfias hangon.</p>
				<p>- Maga az, András öcsém? No nézze, ugyan mi jó hozza a mi utczánkba?</p>
				<p>- Mi az, mi az, András öcsém? - szólt bele a gazda is, előre kinyitván a
                    szobaajtót. - Csak nincs baj otthon?</p>
				<p>- László bátyám, hát olyan szomorút mutatna a képem? - válaszolt a legény, s
                    tiszta, mosolygó tekintettel lépett a gazda elé. - Nincs baj, legalább valami
                    nagy baj még nincs, hogy volna? De egy kicsi van mégis.</p>
				<p>- Ugy-e? hm! no, ezt mindjárt eltaláltam! - mondá László bácsi, kopaszos fejét
                    meg-megcsóválva. - Az öregek, ugy-e? Anyád?</p>
				<p>- A bizony, Sándorral lesz a baj! - szólt a dologhoz anyjuk, tisztesség okáért
                    egyet törülvén köténye szélével a száján. - Sándor nagy gavallér, sokat költ,
                    rossz helyekre jár, nem is adnám neki a leányomat, ha tíz volna is. Mire való
                    az? Azt mondják, mióta a németek itt vannak, a mátkáját is odahagyta, egészen az
                    uri asszonyok után bolondul. Hogy azt a német kisasszonyt szeretné. No pedig
                    annál különbet is találhatna. De még majd mit mondok... olyat is beszélnek...
                    hogy...</p>
				<p>- No, no, asszony, csak a csillapjával! - mormogott a gazda. - Ki kérdezett?</p>
				<p>- Akár kérdez, akár nem, mert én csak úgy mondom, a hogy van, vagy a mint
                    beszélik.</p>
				<p>- Öcsém, menjünk át a másik szobába! Te pedig anyjuk, azt mondom, hagyj békét
                    azoknak az uraknak, mert András öcsém most egyben azt gondolhatja, hogy ehol,
                    Biró Lászlóné alkalmasint a maga lányait szeretné eladni.</p>
				<p>- Oh! bizony maga is tudja ám, mit beszél! - szólt haragos formán, de nem rossz
                    kedvvel az anya. - Hisz gyerekek ezek még.</p>
				<p>S a gondos anya egyet igazított a nagyobbik leány ruháján.</p>
				<p>- Biz ott lelkem Mariska mindjárt a tizennyolczadikba fordul.</p>
				<p>- Hova beszél? hát Sárika nem most lesz-e Katalinkor tizenöt? Ni, már hogy
                    megöregítené szegényeket!</p>
				<p>- Jó, jó, de én itt Mariskáról beszéltem. Hanem itt, ha ilyen vásárt ütünk,
                    András öcsém még ma szóhoz sem juthat.</p>
				<p>S a gazda fölkelt, hogy másik szobába menjenek.</p>
				<p>Zsuzsi néni sugott valamit András fülébe, s nevetve odább huzódott. Falusi, hát
                    még városi asszonyok hamar kitalálják még azt is, a mi nincs.</p>
				<p>- Nem úgy van az, Zsuzsi néném, más itt a baj, - szólt mosolyogva a legény, -
                    elmult az már!</p>
				<p>- Mi az? mi mult el? - tudakolá a gazda.</p>
				<p>- No magának se kell mindent tudni, apjuk! Hogy mostan András öcsém valamerre jó
                    részt tisztességes szándékkal van, s magát csak arra kéri... No csak úgy mondom,
                    tréfálok, meg ne haragudjék, öcsém uram.</p>
				<p>András ez egyszer a széles világért meg nem haragudott volna, ellenkezőleg, a
                    mint látszott, örvendett, hogy így körülfogták.</p>
				<p>- Nem úgy van az, kedves asszonynéném, - mondá a legény, - de nem kapok kedvet,
                    ez a baj.</p>
				<p>- Az ám, - mormogott az asszony kedvetlenebbül, - más itt a baj, kilátszik a
                    szeme ragyogásából is. De hiába mesterkednek, mert úgy is megtudjuk.</p>
				<p>- Hát Iszlóra akarnék tiszta buzát szállítani! - mondá a legény jókedvvel és
                    egészen elvörösödve.</p>
				<p>- Ugy-e?</p>
				<p>S a szemes asszony nagyhirtelen azon jártatta eszét, hogy kik lehetnek ott
                    férjhez menő leányok.</p>
				<p>- Hm, Iszlóra? - mondogatá az asszony. - De hisz ott a sok szekere öcsém
                    uraméknak!</p>
				<p>- Ott ám, - válaszolt zavarodva a legény, - de azok nagyon el vannak
                    foglalva.</p>
				<p>- Mind? - kérdé az asszony éles tekintettel.</p>
				<p>- Mind! - ismétlé András, s örvendett, hogy im mennek már az első szobába s
                    szabadulhatnak a vallató asszony elől.</p>
				<p>Szinte éjfél körül járhatott már az idő, midőn András László bácsival az első
                    szobából kilépett. Arcza égett, szive dobogott s hangos, kopogós léptekkel
                    indult meg a kapu felé.</p>
				<p>- Hát abban maradjunk öcsém? - szólt csöndes, halk módon a gazda.</p>
				<p>- Abban, László bátyám!</p>
				<p>- Jó!</p>
				<p>S László bácsi elgondolkozva, aggódva, sajnálkozva tekintett a távozó legény
                    után.</p>
				<p>- Hm, hm, - mormogá magában, - te sem tudod ám, öcsém, mit csinálsz. De micsoda
                    egy gondolat is! Tudom, ez is annak a kevély, urizáló anyádnak az akarata. Hanem
                    no, majd megválik!</p>
				<p>A magasan álló hold mit sem tudott a balsejtelmekről, azért is tündöklő fénynyel
                    vont be házat, kunyhót, sövényt, utczát, úgy hogy az egész kis mezőváros
                    ragyogott a szép éjjeli világosságtól.</p>
				<p>András most nem került a kertek alá, nekivágott a főutczának, s ment bátran,
                    titkolódzás nélkül, igen-igen boldog sejtelmekkel.</p>
				<p>Tekintetes Vörös Gáborék háza, azaz kastélya előtt haladt el.</p>
				<p>A vastáblás ablakok alatt, a kis szőlőlugasban ott suttogott a főbiró ur, de nem
                    Zsuzsikával, ki hetek óta betegen fekszik, hanem az eleven, szép, bátor
                    Mariskával, ki már egy csomó német szót is tud.</p>
				<p>Vörös ur ott könyököl elrejtőzve a kapu párkányán, s mint a galambász, ki kedves
                    galambjainak elpárosodását lesi, vigyázza, hogy a jövendőbeli vő milyen édesen
                    beszélget leányával.</p>
				<p>András nem sokat törődött Vörös uramékkal, mert sietve s édes tisztelettel
                    közeledett a széles utcza közepén álló templomhoz. Önkénytelenül is föltekintett
                    a tündöklő bádogtoronyra, melynek csucsán a csillag oly erős fénynyel
                    csillogott, mintha valóban igazi égi csillag lett volna. A legény szivét a
                    boldog jövendő érzése járta át, s a szép nyári éjszakán keresztül belátott
                    azokba a téli ködös, havas napokba is, mikor odabenn az ur asztalánál a pap
                    néha-néha tíz-tizenkét párt is esketett egyszerre.</p>
				<p>Csöndesen nyitotta ki az utczaajtót, nesztelenül haladt végig a hosszú udvaron.
                    Odafeküdt az istálló eresze alá, közel kedves ökreihez. De most nem aludt.
                    Föl-föltekintgetett a csillagos égre s jól esett szivének, hogy az a magas ég
                    is, mint ő, ébren van. Felült, térdeire könyökölt, s fütyörészni, dudolgatni
                    kezdte azokat az ismeretes, százszor hallott dalokat, melyeket a szárnyas éji
                    szellő az alvégről ime most is az ő udvarukon visz keresztül.</p>
			</div>
			<div type="chapter">
				<head>V.</head>
				<p>Néhány nap mulva Bokros András csakugyan megindult a László bácsi szekerén, hogy
                    ama bizonyos faluba tiszta buzát szállítson. Egy szép, fiatal cserfaerdőn vitt
                    keresztül az út. A sötétzöld, harmatos leveleken ragyogott a nyári verőfény;
                    innen-onnan a fák közül átcsillámlott a sziget mindkét oldalát bekerítő Duna.
                    Csöndesség volt mindenfelé, de nem élettelen csöndesség; a madarak vígan
                    szökdécseltek a hajló ágakon, a hol pedig madár van, ott zaj is van annyi, a
                    mennyi egy csöndességszerető szívnek épen elég.</p>
				<p>Szótlanul haladtak odább a jó, vert úton, egyik sem akarta zavarni a másikat.
                    László bácsinak megvolt a maga fontos tennivalója, arra tehát, hogy azt a
                    legcsöndesebben kigondolja, idő kellett.</p>
				<p>A legény maga hajtotta a lovakat, nagy gyöngédséggel, úgy, hogy az ostor alig
                    suhant meg egyszer-egyszer a levegőben.</p>
				<p>- Biztasd, öcsém, biztasd, - szólott oda László bácsi, ki gondba mélyedt
                    tekintettel pipázgatott András mellett, - csak biztasd, mert az a fakó, ne
                    féljen, nem bánja ám, ha holnapután érünk is be a buzával.</p>
				<p>András jókedvvel sodorgatta meg vastag, tömött, barnás bajuszát, s alig érintőleg
                    odacsippentett a fakóra.</p>
				<p>- László bátyám, - szólalt meg bizodalmasan, oda mutatván előbb a gyümölcsös
                    kertek közül kibukkanó iszlói templom vörös-zsindelyes tornyára, - de nem
                    csinálok-e én ma bolondot? Eddig tudom, hogy mindig meggondoltam mindennek
                    elejét-végét, ma, mintha olyan sürűségben járnék, a melyből isten tudja,
                    kijutok-e valaha, vagy soha; s ha ki is, akkor is hogyan? Tán mégis maradnék úgy
                    a mint vagyok?</p>
				<p>- Hogy?... Vagy úgy!</p>
				<p>- Igen! Nem nekem való már a házasság.</p>
				<p>- A bizony még idejét nem multa, csak az ember mindig magához valót
                    válaszszon.</p>
				<p>András elértette a czélzást, de most nem tudott rá megfelelni. Érezte, hogy
                    csakugyan különös dolog egy földmives embernek más osztályba házasodni, de azzal
                    mentette szivét, hogy ő életében soha sem szeretett mást azon az egyetlen
                    leányon kivül, s hogy ő azért mindent, de mindent meg fog tenni, a mit csak egy
                    becsületes, szorgalmas ember megtehet. Égett a feje, ha rágondolt, hogy még ki
                    is nevethetik, s ha megtudják, mi járatban vannak, még a buzát is
                    visszaküldhetik, úgy fordul. De most kinek szóljon? látta, hogy
                    legbizodalmasabb embere is csak úgy immel-ámmal helyeselte szándékát, s ehol, a
                    mint a szó mutatja, még talán nevet is magában. Megmarkolta a gyeplüt, s
                    fordított egyet a lovakon.</p>
				<p>- Mit akarsz, te? - kiáltott fel a bátya.</p>
				<p>- Azt gondoltam, László bátyám, - szólalt meg a legény nagy tusakodással és sok
                    kételkedéssel, - azt gondoltam, hogy mégis nem jó úton járunk.</p>
				<p>- Már hogy ne járnánk? Hisz ha a szememet bekötném, úgy is el tudnék tán jönni
                    erre a kis rongyos Iszlóra.</p>
				<p>- Nem úgy értem, hanem hogy könnyen bolondot tehetek! - veté oda András egész
                    komoran.</p>
				<p>- Hát hiszen azért ülök én itt, öcsém, azért jöttem én el veled, hogy valamikép
                    bolondot ne csinálj! - válaszolt őszinte büszkeséggel a bátya.</p>
				<p>S a két ember kezdett egymásra kedvetlenül tekinteni.</p>
				<p>- Szereted-e a leányt? - kérdé a bátya, épen szemben ülvén a legénynyel.</p>
				<p>- Azt a jó isten tudja csak, hogy mennyire!</p>
				<p>- Hát a leány jó indulattal van-e irántad?</p>
				<p>- Azt gondolom.</p>
				<p>- Hm! a ki forgója van, - mondá László bácsi, a fejét vakargatva, - ezt nemcsak
                    gondolni, hanem tudni is kell, még pedig tökéletesen. Mikor én megkértem a
                    feleségemet, nemcsak tudtam, hogy szeret, de azt is, hogy a világ végire is
                    eljönne utánam. Máskülönben be se léptem volna hozzá, de meg én sem eresztettem
                    volna be hajlékomba. Az olyan asszony, a ki csak úgy szeretet nélkül jő hozzánk,
                    vagy olyan, mint a hűtelen kutya, a mely mindig a más udvarán csavarog, vagy
                    olyan mint a tolvaj cseléd, a ki még a templomban is lopásról gondolkozik. Már
                    öcsém, ha a dolgot nem tudod bizonyosan, akkor csak add a kezembe azt a
                    gyeplüt.</p>
				<p>- Hát jól van, bátyám, tudom.</p>
				<p>- No, így már rendén van. Hát beszéltél vele?</p>
				<p>- Beszéltem.</p>
				<p>- Annak rendi szerint, hogy így s hogy úgy?</p>
				<p>- Olyanformán is.</p>
				<p>S a legény csak úgy zihált a kemény vallatás alatt.</p>
				<p>- De nem olyanformán, hanem egészen úgy?</p>
				<p>- Úgy! - mondá rá a legény helybenhagyólag, csak hogy szabaduljon egy kissé.</p>
				<p>- Hát egyszer vagy máskor, úgy illedelmesen megölelted-e?</p>
				<p>Most András került felül; komoly sértődéssel szólt:</p>
				<p>- Már hogy tehettem volna ilyet? Hát nem tudja-e László bátyám, hogy
                    papleány?</p>
				<p>- Hm! tán azt gondolod, hogy azok csak szentjánoskenyérrel élnek? A kik szeretik
                    egymást, ott is csak úgy szeretik talán, hogy tiszta szivük szerint. Hát Boáz
                    nem ölelte-e meg Ruthot? pedig az a szentirásban van írva. Öcsém, csak a ki igaz
                    szeretettel meg mer bennünket ölelni, az olyan mondja csak el a szentirással:
                    «Ne kérj engemet, hogy elhagyjalak tégedet, avagy elmenjek tőled. Mert a hová
                    menendesz, oda megyek, és valahol lakandasz, ott lakom, s a hol meghalandasz,
                    ott halok meg, és ott temettetem el.»</p>
				<p>- A kit én szeretek, az tudom, hogy épen ilyen, - szólt a legény mintegy
                    fölegyenesedve, - az szakasztott ilyen.</p>
				<p>S András arcza a legnemesebb érzéstől sugárzott.</p>
				<p>- Úgy már öcsém egészen jól van, akkor mehetünk egyaránt.</p>
				<p>Érezték a lovak is nyilván, hogy odafenn a zsákokon az atyafiak valami teljes
                    megállapodásra juthattak, mert egyszerre csak szó nélkül megkapták a szekeret s
                    meg sem csöndesedtek, míg be nem értek a faluba.</p>
				<p>- No, László bátyám! - szólt a legény egyet sóhajtott, a mint meglátta a
                    rozzantas papilaknak sövénykapuját.</p>
				<p>- Ne félj, - mondá nyugodtan bátya, - forogtam én már papok között, s azért, hogy
                    a Biró-familiában nem volt még kaputos ember, tudom én, hogy kell kalifikált
                    urakkal beszélni. Nem sokat, de azt a kicsit bátran. Hanem a te tiszted, öcsém,
                    most jórészt nem lesz ám más, mint a hallgass!</p>
				<p>- Úgy, bátyám! - s a legény hálás mosolylyal tekintett bátyjára.</p>
				<p>Alig telt el nehány percz, s fölkiáltott László bácsi:</p>
				<p>- No öcsém, ehol itt vagyunk, majd meglássuk, milyen lesz a vásár. Mi?</p>
				<p>- A gabonát olcsón adjuk.</p>
				<p>- Dehogy adjuk, még majd azt hinnék, loptuk valahol. Úgy adjuk, a hogy csak
                    lehet.</p>
				<p>- Nem, nem, bátyám, hiszen papnak adjuk! - tevé hozzá tisztelettel András.</p>
				<p>- Jó, jó, majd tudom én! Csak azt tartsd meg, hogy egy leánytól valahogy meg ne
                    ijedj, öcsém.</p>
				<p>Megijedt bizony egy kissé a bátya ő kelme is.</p>
				<p>Lehet, hogy kivánatos lett volna, de nem volt idő hosszabb tusakodásra, mert
                    egyszerre csak ott termett a tornáczon a pap is, a kisasszony, meg két kisebb
                    leányka is.</p>
				<p>Az öreg pap, ki azonnal megismerte Andrást (meglehet, némi beszélgetések,
                    emlegetések után várta is), nagy barátságosan köszöntget szélestetejű, fekete
                    zsidó sipkájával; szólongatja a szolgálókat, egyiket ide, másikat oda, hogy
                    siessenek ezzel is, azzal is. László bácsi hasonlókép igyekszik kimutatni, hogy
                    mennyire érti a tisztességtudást; egyre emelgeti magát a zsákokon, s gyakorolja
                    eszét, szivét a bátor magatartásban. András is tekintget lopva, szemérmesen a
                    bátya oldalán, s ajánlja magát, ügyét isten ő szent felségének.</p>
				<p>Ezalatt a fáin tiszta buzával rakott kocsi nagy gangosan berobog az udvarba.</p>
				<p>- Hohó, hej, hej! eblelke lovai! - szól László bácsi, illedelmes mondóka helyett
                    szégyenkezve s a fejét vakarva. - Ehol bizony, alig néz az ember egy kicsit
                    félre, s már baj esik.</p>
				<p>- Baj hát! - kiáltott siró hangon az öreges bácsira egy kis eleven szemű,
                    maszatos kezű kis barna leányka. - Nem is tudom, mért nem vigyáz azokra a
                    csajkos lovakra. Mert tudja-e, nem a maga szekere alá hizlalunk ám.</p>
				<p>- Ejnye, kis hugom, már megvan! - mondogatá igen nagy zavarral a jó ember,
                    feledvén minden szép vigasztalásokat. - Aztán hányat nyomtunk agyon?</p>
				<p>- Hányat? egyet. No talán még többet akarnának? - válaszolt a leányka durczásan,
                    felmutatván az agyongázolt libát.</p>
				<p>- Dehogy akarnánk, isten mentsen! Inkább ezt az egyet is meghozzuk.</p>
				<p>- Meghozzák? Majd kapnak is ilyen bubosat.</p>
				<p>- Addig járunk, hugocskám, ha a lábunk elszakad is, - szólt András is a pörbe, -
                    míg nem kapunk.</p>
				<p>- Ide? - kérdé haragos tekintettel a leányka.</p>
				<p>- Ide is, máshova is, - szólt némi zavarral a legény, föl nem mervén tekinteni
                    senkire is, - csak kipótoljuk valahogy a kárt.</p>
				<p>- Aztán mit hoztak? - kérdé egy kissé engesztelékenyebben a leány.</p>
				<p>- Elhallgatsz, te cserfes! - kiáltott a leányra Klári kisasszony. - Mentek be a
                    szobába mindjárt mind a ketten!</p>
				<p>- Hát mondják meg előbb azok az emberek, hogy mit hoztak?</p>
				<p>- Mit, ugy-e? - szólt könnyebb lélekzettel László bácsi; - mit ám... valamit.</p>
				<p>- A valami: macska! - folytatá a kis duzzogó.</p>
				<p>- Már pedig kis hugom, - vevé át a szót László bácsi, - mi nem árulunk zsákban
                    macskát! - s ő is, András is, a pap is jókedvű nevetésbe törtek ki.</p>
				<p>- Mi, hugom, igaz emberek vagyunk! - mondá derült, nyílt tekintettel András.</p>
				<p>Az öreg, özvegy pap nem haragudott, hogy a kis leány úgy megforgatta az
                    embereket, sőt nevetett jóízűen, azután egy vékony vesszőcskével felé
                    csappintott s bekergette.</p>
				<p>Bementek a többiek is, a lelkész pedig ment a kamara felé a zsákhordó
                    cselédekkel.</p>
				<p>- Mihályiak maguk mind a ketten? - szólítá meg egy vén parasztasszony Andrást,
                    midőn az maga volt a szekérnél.</p>
				<p>- Azok, néném asszony!</p>
				<p>- Akkor tudom, kicsodák.</p>
				<p>- Honnan? - kérdé igen jó kedvvel a legény.</p>
				<p>- Az nem a maguk dolga. Hát mi járatban vannak?</p>
				<p>- Buzát hoztunk.</p>
				<p>- Azt látom, de egyébként?</p>
				<p>- Egyébként semmi dolgunk.</p>
				<p>- Nem-e? Hm! hiszem is én azt! - mormogá a vén asszony, ide is, oda is
                    tekintgetve. - Hát tán valamerre még ma bucsuba készülnek?</p>
				<p>- Hogy készülnénk?</p>
				<p>- Hisz ünneplő ruha van kendteken, ma pedig csütörtöki nap vagyon.</p>
				<p>András csak most gondolt rá, hogy ugyancsak fölöltözködtek ő is, László bátya is,
                    s himezett-hámozott, hogy valamikép el ne árulja magát. Majd félszemmel
                    odatekintett egy kis nyitott ablak felé, s nagy örömmel látta, hogy onnan
                    olykor-olykor a legszebben tekintget feléjük Klári kisasszony.</p>
				<p>András épen nem volt oly szép termetű s arczú ember, mint öcscse, de
                    magatartásában, gömbölyű, szőke arczának komoly vonásaiban, nagy kékes
                    szemeiben s erős szabású piros ajkaiban, s egész kerek szakállában, a mi
                    földmives embernél ritkaság, volt valami nemes, igaz egyenesség. Termete nem
                    volt magas, de arányos, s kezei, lábai feltünően kicsik voltak. Testét egyszerű
                    kék posztó ruha födte, olyan, a minőt a földmives ember vasárnap szokott
                    felvenni.</p>
				<p>Bár a kis falusi parochia szegényesnek látszott s gazdagságot épen semmiből sem
                    lehetett kiolvasni, az öreg lelkész mégis a legjobb szívvel fogadta vendégeit.
                    Mivel déltájt érkeztek, megmarasztotta őket ebédre, mit azok egy kis vonogatás
                    után, de belsőleg örömmel el is fogadtak.</p>
				<p>A bor, a barátságos jó ebéd, a szép, nyilt arczú szőke kisasszony (másik is ott
                    volt, egy majd szinte akkora, oh! falusi papoknál gyermek van elég), ki mindig
                    tudott valami kedveset mondani hol egyik, hol másik vendégnek, igen jó kedvbe
                    hozták a mihályi atyafiakat. László bácsi tulon túl is megbeszédesedett s a
                    kimondott törvényt: keveset, de okosan, épen nem igen birta megtartani. Mondott,
                    kérdett mindent össze-vissza, a hogy jött, de azért teljesen meg volt győződve,
                    hogy őt most okos, bátor beszédeiért András öcscse bizonyosan nem győzi eléggé
                    csodálni. Nem egyszer vágott is felé szemeivel, néma szavakkal mondván: «no
                    öcsém, úgy-e, hogy megmondtam, a hol én vagyok, ott ne félj!»</p>
				<p>Szépen, kellemesen telt az idő különösen András részéről, kivel a két szép
                    papleány a legelőzékenyebb nyájassággal beszélgetett. A vendégek nem is igen
                    mozdultak.</p>
				<p>Később, ugyan délután három óra felé az öreg pap megmutogatott László bácsiéknak
                    minden nézni valót: a szegény templomot korhadt padjaival; a repedezett, de
                    valamikor szép szőlőlugasokra kipingált mennyezetet; a keresztelős edényeket
                    és urvacsorai poharakat, melyek igen csekély értékű czinből és bádogból állottak
                    akkor is, mint e mai napon. Megtapogattatta velük a már lyukas, szakadozott, de
                    aranynyal és ezüsttel áttört szegélyű asztaltakarót, megmagyarázta nekik a
                    rajta levő számos bibliai mondásokat s különösen e szép mondásnál állapodott meg
                    (miközben pápaszemét levette): «Sok nyomoruságai vannak az igaznak, de
                    mindazokból megszabadítja őket az úr!»</p>
				<p>Mind László bácsi, mind András annyira el voltak foglalva önmagukkal, hogy nem
                    vették észre az öreg pap megcsorduló könyeit.</p>
				<p>- Különben - folytatá inkább csak önmagának, mint vendégeinek az öreg, tisztes
                    férfi - ennek a locusnak is nagy igaza van: «Minden gondjaitokat az istenre
                    vessétek, mert neki gondja van ti rólatok.»</p>
				<p>Majd megmutatta nekik azt a helyet is, a hova egykor, ha az isten valami kegyes
                    pátrónust adna, orgonát állítanának. Itt az öreg lelkész meg nem állhatta, hogy
                    szive teljességéből ne dicsérje a régi időket is, mikor az emberek készek voltak
                    vérüket adni a szent eklézsiáért.</p>
				<p>(Igen, mondaná erre egy más falusi pap, vérünket azt szivesen, mert nem kérik, de
                    pénzt nem, és pedig sem régen, sem most, mivel kérik.)</p>
				<p>- Mai napság - folytatá csöndes panaszait - pedig az isten megvan, a Jézus szent
                    neve is él, más világ van még a falukon is. Keveseknek szent és gyönyörüséges
                    hely immár a templom.</p>
				<p>Megkuszálgatta gyér, ősz fürteit s nehány perczig szótalanul ballagott
                    vendégeivel ide-oda a kopott téglázatú sikátorokon.</p>
				<p>- Hát ez az aranyos márvány tábla - mondá András a lelkészre tekintve - kié?</p>
				<p>- Arról, barátom, - mormogá az öreg pap, - bizony nem is akartam szólni.</p>
				<p>- Valami nagy úr! - kutatá László bácsi.</p>
				<p>- Nagy rabló.</p>
				<p>S a lelkész elhallgatott, a vendégek pedig olvasták:</p>
				<p>«Hű férj, nagy hazafi, igazi barát, szegények gyámolítója, ruhátlanok
                    felöltöztetője.»</p>
				<p>A vendégek e sorok olvasása után kérdőleg néztek a lelkészre.</p>
				<p>- Csak úgy van az, barátom, hogy az eklézsiának adott egy pár hold földet,
                    confirmatió alkalmával évenkint kiosztogatott egynehány kis bibliát, különben
                    pedig egész életében lopott, csalt, mint akármely utonálló. Egy főiskolának a
                    pénzét ellopta, az árvák kasszáját megkárosította, fiai a forradalomban
                    rablóbandákat alakítottak, úgy szerezték a sok ezüstöt, aranyat. Most mind úr.
                    Városon laknak ki itt, ki ott; egyik főbiró a leggazabb, a másik... de nem
                    templomba valók ezek.</p>
				<p>- De hát hogy mégis ide került.</p>
				<p>- Fiai tették. Gondolták, míg ez a márványkő megtartja az aranyos betüket s a
                    templom a márványt, addig ez a vidék legalább apjukat dicsőitve emlegeti.</p>
				<p>- Hát a fiaik is ide tétetik majd köveiket?</p>
				<p>- Ide, de tudom azt, hogy nem az én időmben, azt talán már nekem csak nem kell
                    megérnem. No hát ilyen pátrónusok vannak most a mi környékünkön.</p>
				<p>S az öreg pap megdöbbentő nevetéssel tolta föl fején a magastetejű kalapot.
                    Szemeiből gúny látszott és keserüség, mely még a jó atyafiak kedvét is
                    megrontotta. Ki is huzódtak a templomból, és megnézték inkább az udvart; az
                    bizony elég kicsiny volt, nem költhetett irigységet; megnézték a kertet, a hivek
                    azt is elég szükösen mérték; meg az alacsony sövény-istállót, melyben csakugyan
                    ott lógott a valahol künn legelésző egyetlen tehén kötele.</p>
				<p>Nem, épen nem igen volt, a mit az atyafiak lelkesüléssel bámuljanak;
                    gazdagságnak, fénynek se hire, se hamva. Barátság, jókedv, tisztaság, az igaz,
                    volt, valamint két szép hajadon leány is, és még mellé két kisebb, de vajjon
                    azok előtt, a kik leánynézőbe mennek, ennyi elég-e? Nem tudom.</p>
				<p>László bácsi, az igaz, a mint látta a szűk körülményeket, egy kissé elkomorodott
                    s oda-oda tekintett Andrásra, hogy látja-e ezt? szóljanak-e, vagy mit
                    csináljanak: de az észre se vette bátyja tusakodását. Különben is András keveset
                    hallott a szép beszédekből, úgy a papéból, mint a László bácsiéból; az ő lelke
                    más tárgyakon járt. A bátya úgy hitte, hogy ő tudja, mik lehetnek e tárgyak s a
                    róla való gondolatok, s kezdte bánni ezt az iszlai utat.</p>
				<p>- No András öcsém, hát mit gondoltál? - szólalt meg nem valami nagy kedvvel, a
                    mint kiértek a faluból.</p>
				<p>S odafordult egészen szembe a legénynyel, hogy teljesen meggyőződjék, vajjon az
                    is úgy vélekedik-e mindenekben, mint ő. Mert ő úgy vélekedett, hogy ezek a papék
                    igen szegények, s a leányok közül egyik sem Andráshoz való.</p>
				<p>András szó helyett meghúzta a gyeplőt, s odacsapott a lovak közé. Hallgatott, nem
                    akarta elárulni, hogy ő is észrevette a szegénységet, mert tudta, hogy László
                    bácsi, bár becsületes ember, mégis jobbára innen fogja fölvenni a dolgot.</p>
				<p>- Hát eljövünk-e leánykérni, öcsém, mi? - nógatá a bátya s abban a biztos hitben,
                    hogy el ám, de soha napján, mosolygott.</p>
				<p>László bácsi nem volt hidegszívű ember, olyan sem, a ki csak a vagyonban találta
                    volna főgyönyörüségét, de mégis azt hitte, hogy ha egyszer ő valamit fehérnek
                    vagy feketének lát, azt más sem láthatja másformának.</p>
				<p>- Látod, öcsém, csak úgy van az, - szólt szeretettel, békítő hangon, - hogy az
                    ember sokszor elgondolja, hogy így s meg amugy volna ám jó; de sok kell ám oda,
                    míg azt mondhatjuk: ez már az enyim. Én uram isten, köszönöm. Ha ezek közül nem
                    rendelt neked az isten, rendelhet még, elég gazdag meg szép a világ. Virág
                    mindenütt van, csak sziv meg szem legyen, a mely gyönyörködjék benne.</p>
				<p>Hallgattak. A bátya azt hitte, hogy András bizonyosan igen resteli a dolgot.
                    Egyre szedegette tehát a vigasztaló szavakat.</p>
				<p>- Egy leány miatt bizony egy rossz napod se legyen. Vagy tán szóltál a
                    százalékról?</p>
				<p>- Nem!</p>
				<p>- No azt jól tetted. Mindjárt láttam, hogy ide hiába jöttünk. Még az a kisebbik
                    tán nyájasabb volt hozzád. Aztán attól ne félj, hogy otthon megtudnak
                    valamit.</p>
				<p>András szerette volna, ha most egyedül van, és nem kénytelen felelni semminemű
                    kérdésre is. Hajtott egyre jobban, erősebben, hogy a lovak csak úgy
                    hányták-vetették a kocsit, a mint egy-egy kátyus helyre értek. Lett is akkora
                    zörgés, hogy képtelenség volt becsületes beszélgetést folytatni.</p>
				<p>László bátya azt hitte, hogy a nagy erős hajtás onnan van, mert a legény szeretne
                    szabadulni Iszlónak még a tájáról is, nem ellenzette tehát, hogy a lovakat úgy
                    nekiriasztotta, de sőt örült.</p>
				<p>- Gyönge borocskája volt a tiszteletesnek! - vevé föl a szót más oldalról a
                    bátya. - Kerti bor, nem hegyi, mint a mienk.</p>
				<p>András erre sem felelt.</p>
				<p>- Rossz fát adnak a papnak! folytatá ismét László bácsi. - A mienknek olyat
                    adnak, mint az aczél.</p>
				<p>Megint más tárgyra ment át.</p>
				<p>- Azt gondolom, a pap nem igen jó gazda; a kertben is mindig csak virágjairól
                    beszélt, meg arról a két-három kas méhről. Adnék én azokért egy hajtó fát. Hát a
                    kisasszony, te többet beszéltél vele, ért-e a gazdálkodáshoz, mert tudod, öcsém,
                    itt nálatok a fődolog lenne ám az.</p>
				<p>Erre se lett válasz.</p>
				<p>- Nem igen, úgy-e? - felelt helyette a bátya. - Nem biz az szegény. Hiszen hol
                    is, miért is tanulta volna. Úgy-e? No nem szólok hát! - mormogott, szivéből
                    sajnálkozva.</p>
				<p>S mivel úgy volt meggyőződve, hogy a legényt minden oldalról illően
                    megvigasztalta, csakugyan nem is szólt egész hazáig.</p>
				<p>Midőn beértek Mihályiba, ott még egyszer egész lelkiismeretesen föltette a
                    kérdést, hogy: «hát András, miben maradjunk?»</p>
				<p>- Én azt gondolom, minden házasság az isten dolga! - szólt a legény röviden.</p>
				<p>- Jó, jó öcsém, hiszen azt én is tudom! Úgy! Hát olyan, mintha nem is lettünk
                    volna sehol. Azért ha isten valamikor úgy hozná szándékodat, engem mindig készen
                    találsz ám.</p>
				<p>S a legjobb érzéssel vált el Andrástól. Egy párszor, úgy akaratlanul is,
                    vissza-visszatekintett a legényre, mintha az ember hátáról mégis csak többet
                    lehetne olvasni, mint szemeiből.</p>
				<p>András alig várta, hogy egyszer magára lehessen, s az eresz alatt a lóczán
                    kinyugodhassa magát. A csillagos ég messze ellátszó tiszta világáról épen oda
                    látott Iszlóra. Örömmel sétált egyet a keskeny, hosszukás, alacsony
                    ebédlő-szobában; édes figyelemmel nézegetett sorra minden darab butort, a kis
                    varróasztalkát, a magas hátú, gyékénynyel kötött székeket s a fekete almáriomot,
                    melyen egy csomó üveg- és porczellán-edény tündöklött.</p>
				<p>Átlépett az első szobába is, a hol szintén töltöttek egy kis időt; itt is sorra
                    nézegetett mindent: a két kis kőrisfaszekrényt, s tetején a nagy csomó
                    fehérített lenvásznat, a finom fehér (olcsók voltak különben) ablakfüggönyöket,
                    a fehér gyolcscsal bevont divánt, előtte a kis polituros asztalt, mely sok helyt
                    meg volt már repedezve, de mely repedéseket ügyesen eltakarták a
                    különbnél-különbféle könyvek s más kedves apró csecsebecsék.</p>
				<p>A könyveket, melyeket akkor nem mert fölvenni, most egész bátran fölvette,
                    kinyitogatta, illedelmesen megforgatta, törülgette az inge ujjával, s úgy tette
                    vissza a helyükre. Egyet szeretett volna közülök különösen megolvasni, melyből
                    Klári kisasszony két-három szép emlékezetet olvasott fel, s melyekről azt mondá,
                    hogy ezeket valami Vörösmarty Mihály irta volna.</p>
				<p>András igen-igen nagy tisztelettel gondolt vissza az egész papi családra s ő
                    azokból, melyek László bácsi szivét olyan nagy komorsággal töltötték el, épen
                    nem vett észre semmit. A szegénység előtte teljességgel nem tünt fel, vagy
                    legalább nem úgy, hogy elszomorítsa. Ellenkezőleg a szükes körülményeken még
                    örvendett, mert azok szivében az édes reménységet még erősebbé tették. Örvendett
                    azon is, hogy Klári kisasszonyon olyan egyszerű ruha volt, a milyet egy módosabb
                    földmives ember leánya ilyen alkalommal bizonyosan föl se vett volna. S ez a kis
                    fehér, apró barnapettyes ruha mégis olyan, de olyan szép volt.</p>
				<p>Ha azonban András azt hiszi, hogy mind e dolgokról nem tud senki semmit, akkor
                    nagyon csalódott. Tudták, még többet is tudtak, mint ő, az is kész valóságként
                    terjedt el Mihályiban, hogy Bokros András az iszlói papéknál kosarat kapott.</p>
				<p>- No, nézze meg a világ, ki hitte volna! - kiáltott fel a várossá lett falu.</p>
				<p>- Ajha! András bácsi, - hangzott egy-egy csalódott leány gunyos megjegyzése, -
                    hát papleány kellett volna kendnek ételt hordani ki a mezőre? No lám-e?</p>
				<p>- Azért várakozott hát ő kelme, - jegyzé meg egy-egy mennyecske az öreg-utczában,
                    - hogy uri kosarat kapjon, s abban hordja fel a zsoltárt a templomba. Lám-lám,
                    de jól járt!</p>
				<p>- Hallod ezt, - szólt a rektorné férjéhez, leányaira gondolván, - mit beszélnek?
                    az az együgyű Bokros András (máskor mindig igen okos volt) hol csavargott
                    leánynézőbe? Mindig mondtam én, te ember vigyázz, ne dédelgesd olyan igen ezt a
                    parasztot, mert ennek a szeme se jól áll. Hanem te azt mondtad: hadd el, András
                    derék, okos ember, okosabb, irástudóbb nincs a faluban. Szeret hozzánk járni, s
                    ő bizonyosan tudja, miért szeret, ki fog az tünni - én állok a felől - minél
                    előbb. No hát most kitünt. Azt mondom: be ne tegye többet azt a paraszt lábát.
                    Még hirbe hozni vele a leányomat, az én Idámat!</p>
				<p>S a szegény rektornén valóban látszott, hogy e megszégyenítésen igen fel van
                    indulva.</p>
				<p>Hát az öreg Bokros Mihályné? az nevetett még szivéből.</p>
				<p>Egy álló egész hónapig beszélt a város e kudarczról, míg egyszer csak egy
                    különösen nagy hir kezdett szárnyra kelni. Természetes, hogy most mindenki ide
                    fordult.</p>
				<p>E dolgot, a mi most történik, lehetetlen volt a falunak még csak elgondolni
                    is!</p>
			</div>
			<div type="chapter">
				<head>VI.</head>
				<p>Eljött az ősz, letakarítottak, beszüreteltek mindenütt, s egyszer csak egy hideg,
                    ködös vasárnapon hirdetik ám a templomban, hogy: nemes Bokros Sándor
                    földbirtokos úr veszi jövendőbeli házastársul nagyságos Widlicsek Venczel
                    főadószedő urnak kisasszony leányát, Vandát.</p>
				<p>Ott helyt ült épen a tekintetes Vörös-familia erdőstől-bokrostól, ott ültek a
                    város első előkelői: a német urak közül többen, még a főbiró is; de ugyancsak
                    ott ült a Bokros-familia is, az örömanya, ki e szép, soha nem remélt, drága
                    alkalmatossággal szivbeli könyeket sírt. Közbe-közbe fölpillantott a helybeli
                    compossessorokra, alkalmasint azon, helyén levő gondolattal, hogy no édes
                    lelkeim, most már én is közibétek tartozom. Nem tagadhatom el, odanézett a régi
                    komáékra, szomszédasszonyokra, gyermekkori barátnőkre is, de már ezekre bátran,
                    egyszersmind nyájasan, a mint szerény szivnek kell, mondván: azért ha az isten
                    engemet így fölemelt is, eljöhettek ám hozzám vagy egyszer. Ki tudja, hát ha még
                    a ti leányaitoknak is komendálhatok valakit. Most már majd tehetem.</p>
				<p>Hanem tekintetes Vörös Gábor úr széke igen égett, mert a kevély, gazdag ember
                    mindegyre föl-fölállott s nézett keményen a főbiróra, ki a helyett, hogy egész
                    lelkében megilletődött volna, mindegyre vörös bajuszának széleit
                    nyaldosgatá.</p>
				<p>Vörös úr egyszer odatekintett Bokrosnéra is, mérges tekintetével világosan
                    kifejezvén e szavakat: ne félj, mert azért mégis az én vőm lesz az első ember.
                    Különben majd megtanittatom én még azt a nyalka, bolond fiadat!</p>
				<p>S az indulatos ember, mint valami ürüt, szerette volna összedarabolni azt a
                    fajankó főbirót.</p>
				<p>András is ott ült, de most nem a rektor mellett, hanem a nősülni nem szándékozó
                    legények padjában. Érezte, hogy anyja nézi, mintha örvendező tekintetet várna
                    fiától e ritka eseményre. Azonban ő belebb huzta magát bundájába, és
                    teljességgel nem igen óhajtott találkozni anyja kémlelő tekintetével. Nem
                    tagadhatta: egy kissé megütödött e hiren, mint a mely előtte is lehetetlennek
                    látszott, de nem érzett szivében semminemű keserüséget. Gondolta: a ti
                    világotok már megvan nálam nélkül is; meglesz talán az enyém is az istennel. S
                    a mihályi szép, diszes nagy templomból - úgy képzeletben - átült egy kissé a kis
                    ócska iszlói szentegyházba.</p>
				<p>A meglepett népség különféle érzelmek és gondolatok között oszlott ki a
                    templomból. A szegényebb rész sietett kifejezni örvendező hálálkodását a nagy
                    szerencse fölött, s körülfogta Bokros Mihálynét, ki mint valami szent, úgy
                    osztotta áldását jobbra-balra a hizelgő tömegben.</p>
				<p>- Oh! lelkem - hogy is mondjuk már ezután - erőlködött apró, szürke szemeivel egy
                    piczi orrú kovácsné - micsoda különös... hm, hm,! ajh, ajh! Hiába, a kit isten
                    szeret, fölmagasztalja, azt szokták mondani. Igaz is.</p>
				<p>S hogy a hatás annál erősebb, szivet átjáróbb legyen: a hálálkodó asszony egy
                    könyet erőszakolt ki szemeiből.</p>
				<p>- De azt mondják, - szólt oda egy másik zöld-vikleres asszony, - a másik meg
                    valami gazdag papleányt venne el feleségül; hogy már meg is kérette volna, de
                    már meg is vették volna a Pécsiné házát a temetősoron, s ott fognának lakni. De
                    csakugyan láttam is mostanában arra járni sokszor Andráskát. Jól van no, -
                    gondoltam, - hagyjon benneteket az isten, szomszédunk lesztek.</p>
				<p>Azt mondom, - sugott oda erőnek erejével a nagyasszony fülébe, - ha uri leányt
                    vehet, parasztot bizony ne is vegyen. Én se voltam parasztleány, csizmadia volt
                    én nekem minden nemzetségem. De hogy leszegényedtünk... hát no!</p>
				<p>S a többit elvégezte sovány, eres kezeivel.</p>
				<p>Bokrosné ténsasszony indulatában majd feltaszította ezt a tolakodó asszonyt, ki
                    neki gazdag papleányról beszélt. Igazán az egész mai boldog napban ez volt a
                    keserű csepp.</p>
				<p>Jöttek a szegényebb paraszt-asszonyok is, kiknek férjeik a Bokros-család arató,
                    kaszáló munkásai voltak. Ezek is kitettek magukért. Nincs az a dicséret,
                    magasztalás, a mit szegények hamarosan el ne hadartak volna. A gazdagabbak -
                    mintha észre se vették volna Bokrosnét - elhuzódtak, vagy legfölebb távolról
                    integettek félfejjel, s abban a félfejben is volt annyi guny és irigység, a
                    mennyinek egész fejben se kellene lenni.</p>
				<p>Mig Bokros Mihályné egész diadalmenettel huzódott fel az öreg-utczai uri porta
                    felé, az uri portán heves disputa folyt.</p>
				<p>A nagysás adószedő úr nem volt egy véleményen feleségével a főbb pontokban.
                    Nevezetesen ő nem óhajtotta ezt a házasságot, s ki is fejezte ez iránt való
                    nehézségeit.</p>
				<p>- Mit akarsz ezekkel a parasztokkal? - kiáltott a férj, vörös, szeplős kezeit
                    morzsolgatva.</p>
				<p>- Mit? - válaszolt a nő, egy tulajdon rozzant zöld bőrdivánon hintázva magát. -
                    Azt akarom, hogy legyen mit ennünk.</p>
				<p>- Neked az is a gondod egész nap.</p>
				<p>- S talán neked ártok vele? a tiedet eszem? Eszem ezekét az emberekét, a kiknek
                    van. Ez a ház az enyém, tudod? Hallgass, úgy se fizettél még házbért, s nem is
                    fognál. Fizetésedet ki húzza? Én? Eredj! Látjuk-e csak harmadát? Nem Wetzmann
                    teszi-e el helyettünk? S még te akarod szégyenleni, hogy Vanda egy paraszthoz
                    megy nőül? Különben ne busulj, addig marad férje, míg én akarom. Ha terhünkre
                    lesz, elválasztatom őket. Látod, hogy az a bubos parasztasszony hogy örül? Légy
                    hozzájuk nyájasabb. Megérdemlik. Ők tartanak, ők ruháznak, s ehol, most
                    mindenüket odaadják. Áldd érte az istent, a ki vetett elébünk egy bolondot.</p>
				<p>- De Vandát elvette volna Weidinger úr, - szólt engesztelékenyebben a nyomós okok
                    után, de azért mégis tépelődve a férj, - s ő a hivatalban épen utánam
                    következik. Ha én fölebb megyek, állásomba ő lép. S ő kifogástalan férj lett
                    volna. Ezzel az emberrel mit csinálsz?</p>
				<p>- Venczel, mondjak valamit? Te mi voltál? Lassan mondom: takácslegény. Ne félj,
                    nem mondom senkinek. Hanem igen-igen, húzd meg magad, édes jó Venczel.</p>
				<p>- Milli - szól egészen lefegyverezve a férj, - nem elég már, hogy Netti és Babett
                    is hogy mentek férjhez?</p>
				<p>- Nos? egyik korcsmároshoz ment Selmeczen, s jól él, a másik egy mészároshoz, s
                    ez sem cserélne velünk.</p>
				<p>- De milyen szegények! - kiáltott fel a férj.</p>
				<p>- Szerezzenek! volt az okos válasz. - Ah! - kiáltott a nagysás asszony felugorva,
                    s a belépő Bokrosné ténsasszony felé sietve, - hát megtörtént?</p>
				<p>Bokrosné hálás könyek között ölelgette, csókolgatta leendő menyének anyját.</p>
				<p>A kevély nagysás úr nem tudott magán uralkodni, valamit mormogott s kiment.</p>
				<p>Ő sokat adott az uri származásra.</p>
				<p>E fényesen megült nagy nap után gyorsan s nagy erélylyel folytak a készülődések,
                    azonban nem hallgathatom el, csak Bokrosné ténsasszony részéről.</p>
				<p>A nagysás urék úgy gondolkoztak, s ezt ki is mondták, hogy nem bánják, jól van,
                    legyen most minden úgy, a mint Bokrosék óhajtják, vásároljanak most ők itt a
                    közel Pestről, majd később fölmennek Bécsbe, s ott aztán ők, azaz Widlicsek urék
                    fognak vásárolni.</p>
				<p>Ebben maradtak.</p>
				<p>Nemsokára érkeztek a drágábbnál-drágább butorok az új nagysás asszony izlése
                    szerint s ékesítették az első szobát, a honnan a főadószedőék egy szomszéd tágas
                    uri házba költöztek. Egész nap jöttek-mentek a nézők, bámulók, s nem győztek
                    betelni a drága bársony mobiliák magasztalásával. Bokros Mihályné - ki most már
                    egész uri asszony volt - mindennap tiszta feketébe öltözött, hogy a különféle
                    látogatásokat a nagyasszonynyal együtt illendően fogadhassa. Még Vörös Gábor úr
                    is elküldte embereit, hogy hozzanak hírt a drága portékáról. S mikor elmondták,
                    milyenek, felkaczagott.</p>
				<p>- Majd azt lássák meg, a mit az én leányommal adok! - kiáltott a büszke
                    ember.</p>
				<p>Lassankint eljött a híres lakodalom napja is.</p>
				<p>Úgy volt, hogy minden valamirevaló urat meghívnak, legyen az német vagy magyar,
                    de parasztot, rektort semmi esetre sem. Bokrosné Vörös uramat is a parasztok
                    közé számította, következőkép ez a ténsúr nem lett volna hivatalos. A nagysás
                    asszony azonban szépen megmagyarázta, hogy urak közt a haragtartás nem divat.
                    Azok, ha úgy kerül, meggazemberezik, meg is pofozzák egymást, azután mintha nem
                    történt volna semmi, összecsókolóznak. Ezt tartja a műveltlelküség és szivbeli
                    finomság. Meg kell hívni Vörös urékat is egész családostól, mert hátha a főbiró
                    oda házasodik. S aligha úgy nem lesz.</p>
				<p>Hosszas tépelődés után, de csakis azért, hogy ebben is az uri finom szokásnak
                    hódoljon, elküldte a hivogatókat Vörös Gábor uramékhoz is, meghivatván az egész
                    juhászfamiliát a nagysás főbiró úr kedvéért.</p>
				<p>Az esketést, jólehet a menyasszony szülői is protestánsok voltak, nem a helybeli
                    lelkész végezte, hanem egy távolabbi város híresebb papja, hogy az ünnepély ez
                    által is még urasabb legyen.</p>
				<p>Valóban olyan diszes uri társaság gyült össze a Bokros-portán, a milyen ott nem
                    volt soha sem azelőtt, sem azóta. Ott voltak a német urak a főbirótól kezdve a
                    legutolsó irnokig egyenruhában, kardosan, csillagosan, kevélyesen. Bár nem volt
                    ruhájukra írva, sem homlokukra, hogy: nagyságosak, méltóságosak, de azért tudta
                    mindenki, hogy így kell őket hívni. Ott voltak feleségeik, leányaik, gyerekeik,
                    nagyrészben kopott, szegényes ruhában, de jól kikenve, bodrozva. A festék meg
                    volt adva minden ahhoz szokott arcznak illő mértékben, a mint ez az uri
                    rendüeknél szokás. Volt olyan illat - húsról, arczról, zsebkendőről való - hogy
                    egy közönséges földmives, ki életében a jobbféle illatok közül csak majoránna
                    vagy rozmaring-illatot szagolt, ettől az áttört uri levegőtől bódulva tántorgott
                    volna odább.</p>
				<p>Tens Bokrosné asszonyság örömében-e, vagy csakugyan ettől a sok finom illattól,
                    kétszer-háromszor is düledezett.</p>
				<p>A helybeli és közel vidékbeli urak és asszonyságok külön oldalon foglaltak
                    helyet. Német ruhában voltak ők is mind-mind, az akkori törvények ezt szabták a
                    magyar ember hátára is. Nincs róluk mit megjegyeznem, legfölebb annyit
                    mondhatok, hogy a német asszonyságok gunyos hunyorgatással és ajkpittyesztéssel
                    néztek a magyar asszonyságokra, a mit ezek természetesen nem késtek ezeknek
                    visszaadni.</p>
				<p>Mivel már épen az uri szokásoknál vagyok, azt is megemlítem, hogy Bokros Sándor
                    úgy ki volt készítve, hogy még a saját édes apja sem ismerte volna meg, ha
                    történetesen máshol látja. Frakk volt rajta, fehér mellény, fekete nadrág, sárga
                    keztyű. Természetesen göndör haja most fel vala sütögetve, s úgy hullott alá
                    homlokára megszabott formákban. Hegyesen, keményen állott menyasszonya mellett,
                    olyanforma elszántsággal, mint a kit most rögtön főbe fognak lőni.</p>
				<p>Oh! hát a menyasszony? Mintha csupa fehér selyemből, csipkéből állott volna az
                    egész. Majd elröpült, úgy ugrott-lengett, szinte mintha rögtön egy sebes német
                    tánczra készülne. Magasan felfürtözve szőke, vöröses haján drága myrtuskoszorú
                    pompázott, melyre azonban Weidinger úr - egy kopaszos, kövérfejű úr -
                    egyszer-kétszer mintha mosolygott volna.</p>
				<p>A nagysás főadószedőné is új ruhában volt tetőtől-talpig, de sőt még férje
                    is.</p>
				<p>Bokros Mihály azonban, valamint fia, András is, csak közönséges kékbeli posztó
                    ruhájukban voltak, s ott állottak majdnem a konyhaajtóban.</p>
				<p>Az egyházi szertartáson hamar átestek, s egy pár óra mulva következett a majd
                    szinte éjfélig tartó vacsora.</p>
				<p>Folyt a sok drága bor, de hogy! A német urak bezzeg megnyájasodtak, minden íz,
                    porczika fecsegett, nevetett bennük. Az első pohárköszöntőt a főbiró úr mondta
                    harsogó hangon németül a császárért és császárnéért, mint ezt a hivatalnokok és
                    emelkedni óhajtó egyéb urak törvénye tartja. Talpra állottak mindnyájan s
                    viharos német «hoch»-ok, «leben»-ek röpültek a levegőbe.</p>
				<p>Bokros Mihályné ténsasszony, de tekintetes Vörös Gábor úr is láthatta, hogy ez
                    már csakugyan úri társaság. Itt még a nyelv is más, nem az a paraszt magyar
                    nyelv. «Én uram istenem - sóhajtozék magában Bokros Mihályné ténsasszony, -
                    dehogy hittem, hogy valaha az én szegény házam ilyet érjen! Ha ezt az én esküdt
                    Bese László bátyám most látná!» - S odatekintett fiára, a vőlegényre, kit igen
                    boldognak tartott.</p>
				<p>Sándor pedig, a mint látszott, épen nem lehetett valami nagyon boldog. Ott ült
                    ugyan menyasszonya mellett, de sem az nem igen vette őt észre, sem viszont ez
                    őt. A nagysás menyasszony a német csillagos urakkal mulatott, azokra vetegette
                    mosolyait, Sándor meg a hosszú asztal sarka felé nézegetett, a hol régi mátkája
                    ült, sápadtan, szemlesütve, hallgatagon.</p>
				<p>Az élő szemrehányást oda hozni a vőlegényi asztalhoz, nem jó az, még akkor sem,
                    ha az ember épen nem szerette volna is mátkáját. Sándor valóban maga sem tudta
                    addig, míg a házhoz járt, hogy az egyszerű, félénk, alázatos, de szép, szelid
                    arczú leányt szereti-e, vagy nem. Azt tudta, hogy ez a leány őt soha sem
                    bántotta meg; nem szaladt ki eléje, ha jött, de nem is szökött, ugrott, ha mint
                    mátkájának át akarta ölelni derekát. Nem kínozta, hol járt, kivel beszélgetett,
                    pedig akkor nyalka legény módra ugyan sok helyt megkallódott; megelégedett
                    azzal, ha esténkint megjelent az ablak alatt a kis lugasban. Kérni soha se kért
                    volna semmit; hozasson theát, hozasson czukrot, vegyen ezt meg azt; inkább
                    meghalt volna, semhogy ilyeket mondjon. Ő csak szeretett forrón, híven,
                    változatlanul. Mindezeket akkor tudta meg Sándor, mikor azzal a német
                    kisasszonynyal mátkásodott el.</p>
				<p>Az ugyan nem volt félénk, meg se hagyta magát csókolni vagy ölelni attól fogva,
                    hogy elmátkásodtak. Azelőtt megengedte, még maga adta rá a felhívást. Szelid,
                    alázatos se volt, hanem szeszélyes, haragos, féltékeny (holott ő mindennap
                    találkozott Weidinger úrral). Parancsolt, most menjenek ide, most amoda
                    kocsizzanak. Neki zongora kell ám, mert ő nem paraszt, hintó, mert ő
                    parasztszekeren nem jár. Fel nem ülne rá egy világért sem. Vegyen karpereczet,
                    melltűt, urak közt így szokás. Ha úr akar lenni, tanulja meg azok finomságát. A
                    nagysás kisasszony - a mint egyszer Sándor mozgolódni kezdett Weidinger úr miatt
                    - azt is megmondta, hogy ő nem cseléd, hogy utána valaki leselkedjék. Teszi azt,
                    a mit akar, megy oda, a hova neki tetszik, beszél azzal, a kit szeret s akkor, a
                    mikor csak kedve úgy tartja. Művelt nőknél ez így megy. Egy elegáns, nagyvilági
                    úrnő nem arra született, hogy neki csak egy férfi udvaroljon. És így mentek a
                    tanítások.</p>
				<p>S most Sándor mindezekre megemlékezvén, akaratlanul is összehasonlítá a régi
                    mátkát s a menyasszonyt. Tisztán észrevehette, hogy Zsuzsika szebb, mint a
                    menyasszony; hogy jobb, azt mindig tudta.</p>
				<p>De nem merenghetett sokáig a szegény vőlegény, mert Muzsnay Álmos úr rákiáltott,
                    mondván: «Sándor te, ide hallgass, mert ezt a poharat anyádra köszöntöm!»</p>
				<p>Bokros Mihályné ténsasszony boldog mosolylyal felállt, mert azt hitte, hogy most
                    is fel kell állni, mint mikor a császárnéért ittak.</p>
				<p>Intettek azonban neki a jó német asszonyságok (gúnyos nevetéssel), hogy csak
                    üljön le. Most nem állnak fel, csak jót isznak.</p>
				<p>S Muzsnay Álmos megeresztette a dicséreteket. Szólt a magyar hölgyeknek
                    ország-világra szóló honszerelméről, közbetoldván e verset:</p>
				<p>«Magyar hölgynek születni</p>
				<p> Szép és nagy gondolat:</p>
				<p> Magyar hölgynek születtél:</p>
				<p> Áldd érte sorsodat!»</p>
				<p>- Ilyen ritka erényű honleány - mondá - a vőlegény édes anyja, kit az isten édes
                    magyar nemzetünk örömére, a haza boldogítására sokáig éltessen!</p>
				<p>Csattogtak, csörömpöltek a finom borokkal színig töltött poharak.</p>
				<p>Egy-két német asszonyság, kikből a bor a legszebben kivette már a kevélységet,
                    felkelt, poharával oda tolakodott Bokrosnéhoz s ott hadart neki valamit nagy
                    szívélyességgel németül, mely után összecsókolóztak. Mások csak úgy intették,
                    hogy: én is, én is.</p>
				<p>Bokros Mihályné ténsasszony, kit a nagy kitüntetésből származott öröm egészen
                    szíven kapott, meg nem állhatta, hogy oda ne tekintsen Vörös Gáborékra, sőt még
                    Sándor fiára is, könyekben úszó tekintetével mutatván és hirdetvén: «látjátok,
                    ezek tudják igazán megbecsülni az úri vért!» Illőnek is találta, hogy most meg ő
                    keljen fel, s ő menjen poharastól együtt azokhoz a drága asszonyságokhoz.</p>
				<p>Természetes, hogy e nem közönséges dolgokat tekintetes Vörös Gábor úr is látta,
                    ette is miattuk az irígység. De gondolta magában: «megálljatok csak, mennyire
                    máskép, szebben, urasabban fog ez folyni az én kastélyomban! Ott lesz még csak
                    az igazi úri közönség, de nem ilyen paraszt Bokros-atyafiság, hanem ott lesz a
                    megyei főnök familiástól, úgy intézem, hogy jőjjön négylovas hintón. Lássa meg
                    legalább egyszer ez a paraszt, tudatlan nép, hogy voltakép ki az első ember
                    Mihályiban.»</p>
				<p>A büszke, kevély embert csakis e nagyszerű szándékok csendesíthették le
                    valamennyire. Azonban ehol, megint felverték.</p>
				<p>A síma arczú gavallér, Weidinger úr emelkedett fel, szétfeszített mellel s
                    dölyfösen kicsucsorított szájjal. Megmarkolta poharát, s valódi komoly szándéka
                    jeléül azt mintegy odaszögezte az asztalnak. S szólt a legmorvásabb német
                    nyelven:</p>
				<p>- Egyesek úgy, mint nemzetek (nem tehette, hogy tudományos alappal ne fogjon a
                    dologhoz), igen is, uraim és hölgyeim (már csak magyarra fordítom), egyesek úgy,
                    mint nemzetek akkor emelkedhetnek csak, ha bírnak a loyalitás magasztos
                    érzésével. Működni és hatni, ez teszi az embert! Kezdet és vég, ok és okozat,
                    erő és anyag különböző állapotok és világnézlet... (A gavallér érezte, hogy e
                    társaság nem méltó ily nagy germán eszme kifejtésére, azért is csavargatta
                    nyakát, s markolászta a poharat. Megállott és magasan feltekintett, de a nehéz
                    magyar bor lefelé húzta az üres fejet.)</p>
				<p>- Bruder, nur kurz und gut! - kiáltott nevetve a főbiró, s lökésre tartotta
                    poharát.</p>
				<p>Weidinger úr mosolygott, majd hangosan nevetett, a mint ezt az ittasság
                    szeretetreméltóan magával hozza, s fordított egyet a dolgon.</p>
				<p>- Jó tehát, - mondá, - rátérek e nagyszerű ünnepély hősére, s itt a pompás
                    társaság előtt ezennel kimondom, hogy lelkemből áldom az istent, hogy ily
                    romlatlan lelkű, loyalis barátot adott nekem, a milyen az én legkedvesebb
                    kebelbarátom, Sándor. Ily gavallérok - kiáltá nagy hangon, a menyasszonyra
                    tekintve - az ausztriai birodalomnak, melynek határai terjesztessenek ki az
                    oceánon (itt minden német hivatalnok ünnepélyesen fölemelkedett), ily
                    gavallérok, ismétlem, a mi drága kedves ausztriai birodalmunknak csak
                    dicsőségére válnak. Éljen!</p>
				<p>- Éljen! - kiálták, s egy sereg poharas kéz lökődött Sándor felé.</p>
				<p>Weidinger úr - mint a ki érezte, hogy igen jó munkát tett - benső áthatottsággal
                    hordozta meg tekintetét a pompás társaság úri részén (azaz a német osztályon), s
                    különösen a menyasszonytól óhajtott egy-két valódi nyájas pillantást
                    kiérdemelni, mit hálás elismerésül csakugyan meg is kapott.</p>
				<p>A derék német gavallér - a mint ez a művelt német földön szokás, és nálunk is a
                    részeg mesterlegényeknél - odament Sándorhoz s poharas jobbját amannak jobb
                    karjába öltvén, így egész ünnepélyességgel te-tu poharat ivott. A pohár kiürítés
                    után két úgy mondva termett csók pecsételte meg a barátság szentségét.</p>
				<p>Lehetett látni, hogy a poharazás rohamában itt is, ott is magyarok és németek
                    között számos csók váltás történt. Még a kedélyes főadószedő úr is felkereste -
                    igaz, teljes mámoros állapotában - apatársát, az öreg Bokros Mihályt, s azt
                    számtalanszor a legszívélyesebben nyakon ölelgette, simogatta.</p>
				<p>Minden, de minden felségesen ment itt. A barna mestergerenda is örvendhetett,
                    hogy hosszú élete alatt ily mulatságnak lehetett tanuja. Azonban mint mindennek,
                    a mi valóban dicső, e pompás lakodalomnak is meg kellett szakadnia. A német urak
                    bizony nehezen is kelegettek fel, de mégis csak megindultak egyszer, nyájas,
                    leereszkedő barátsággal kötvén ki, hogy itt többször össze fognak jönni egy-egy
                    barátságos szóra. Ilyen derék magyar családot fel kell karolni mindenkép. Sándor
                    mától fogva közéjük tartozik.</p>
				<p>- Hallod-e ezt, Vörös róka, - mondá magában Bokrosné ténsasszony édes
                    önelégültséggel, - a fiam ehol csak olyan úr, mint azok, magam is csak olyan
                    vagyok, mint azok az úri dámák.</p>
				<p>Vörös úr pedig a nagy irigység miatt csak szédelgett. Fájt jó lelkének, hogy az a
                    főbiró késlekedésével így megcsúfolta, s ennek a bolond, kevély paraszt
                    asszonynak ilyenképen sípot adott a szájába. Hogy fel fog ez most látni! «De
                    megállj, - gondolá az elkeseredett ember, - mert majd nevetek én még rajtad!»
                    Ekközben indultak az úri asszonyságok is. Bokrosné ténsasszony lelkéből
                    örvendhetett, mert a szó valóságos értelmében kézről-kézre járt. Úri dámáktól
                    annyi csókot kapni! Meg, igazán meglátszott rajtuk a műveltség, barátság,
                    szeretet!</p>
				<p>Sándor kezeit is ugyancsak szorongatták.</p>
				<p>- Hallja, - szólt hozzá egy csontos, vékonyujju, magas, sovány német asszony, -
                    ezt a kedves gyönge teremtést (a menyasszonyt) el ne hanyagolja ám, mert
                    meghalna bújában. A német nők mind ilyenek. Eljövök, sokszor eljövök! - s itt a
                    kifodorított ritkás hajú német asszonyság nagyon is meleg tekintettel nézett a
                    szép, erőteljes vőlegény nagy, csillogó szemeibe.</p>
				<p>A nagy zajban, beszédben, kézszorongatásokban Sándor is odalopódzott valakihez -
                    a régi mátkához. Kezét nyújtotta (így tanulta a németektől) a remegő leánynak, s
                    nyájasan, egész őszinte megilletődéssel mondá:</p>
				<p>- Kedves Zsuzsikám, tudom, vétettem, bár apád is nagyot hibázott. Ne
                    haragudjál... áldjon meg a jó isten!</p>
				<p>S ha kínos boldogsággal is, de boldogabban csakugyan senki sem ment el a
                    lakodalomból, mint a szegény elhagyott mátka, ki még egyszer foghatta kedves
                    szeretője kezét, s még egyszer nézhetett azokba a szép, nagy fekete
                    szemekbe!</p>
			</div>
			<div type="chapter">
				<head>VII.</head>
				<p>Míg az urak, tudniillik Bokrosné ténsasszony s az új familia fenekestől
                    felforgatták a házat, régi rendet, gazdálkodást, a mint ők mondák, a
                    czélszerűség szempontjából, s míg ez új mezőváros e nem remélt dolgokban a
                    legalkalmasabb beszédtárgyat kapta: azalatt az öreg Bokros Mihály szemlátomást
                    komorodott, pusztult; kerülte az embereket, s hol a kamarában, hol a
                    szénapadláson vonta meg magát. Még András fiával se szeretett találkozni, mert
                    azt hitte, az is a németek pártján van. Németet, urat látott mindenütt, s német
                    szó hangzott felé mindenünnen. A konyhában német cselédek fecsegtek; az
                    istállóban német kocsis veszekedett a magyar béresekkel; a lovak német nevet
                    kaptak, német szóra értettek, s még az abrakot sem úgy ropogtatták, mint
                    azelőtt. Képtelenség volt szinte rájuk ismerni. Más volt a horkantásuk, más a
                    kapálódzásuk, más a szőrük színe; a szerszámuk meg mintha nem is szerszám lett
                    volna, hanem valami német szabású ruha. Az ökrök se voltak többé oly
                    barátságosak, jámborak, szelidek, mint régebben, azokon is lehetett látni
                    világosan, hogy elkevélyedtek. Nem is úgy néztek gömbölyű szemeikkel, mint az
                    igavonók szoktak: alázatosan, hanem dölyfösen, mint az urak, nyilván azért, mert
                    nem kötél volt a nyakukon, hanem láncz. Az öreg «Talpas» is, a nagy szürke
                    komondor örülhetett ezelőtt, ha a folyosón a szalmaléka alatt nyugodhatott; most
                    majd szinte az udvar közepén kapott egy nagy deszkakalitkát s onnan tartotta ki
                    nagy büszkén lánczos fejét. Füttyentgethetett most neki az öreg Bokros Mihály
                    uram, a kutya oda se hederített. Hogy is tette volna? hiszen láthatta, hogy a
                    háznál mások az urak.</p>
				<p>A szegény öreg ember tépelődésében véletlenül oda tekintett a hosszú
                    cserfagerendákra, melyek kifaragatlanul a nagy eperfa mellett hevertek. «Azokon
                    sem az én unokáim fognak játszani, tudom, hanem német úrfiak, a kik azt sem
                    tudják majd, hogy az öreg apjukat hogy hívták, milyen nyelven beszélt.
                    Bugyogóban járnak, mint a zsidó gyerekek, tányérsapkában. De legalább ezt már én
                    nem érem meg!» - tevé hozzá az öreg szomorú elgondolkozással.</p>
				<p>- Pedig azt hittem, - fűzé tovább gondolatait - hogy én viszem fel majd az
                    iskolába, a templomban én mellettem ülnek, én teszem fel őket a lóra, én fonok
                    nekik ostort. Uram teremtőm, de ki az ördög is kuszált úgy össze-vissza
                    bennünket? Ni ehol a Fehérek, Lakatosék, Biróék most is csak olyanok, mint
                    ezelőtt.</p>
				<p>S az öreg ember mély gyűlölettel gondolt feleségére, sőt fiaira is. Beesett
                    szemei a hosszú, tétova nézésben megüvegesedtek, sovány arczán mintha megfagytak
                    volna a vonások, zihált, hörgött s úgy vélekedett, hogy az eljövő tavasz itt
                    furcsa egy világot fog látni.</p>
				<p>Nem is csalódott.</p>
				<p>András - ki, a mennyire lehetett, még elvonultabban élt, mint apja - egy kora
                    tavaszi estén benyitott anyja szobájába. A máskor annyira engedelmes, szelid
                    ember hidegen köszöntötte anyját, a már akkor egészen uriasan öltözködött
                    asszonyságot, s kérte, hogy egy pár szóra hivatná át Sándort is. Olyan a dolog,
                    hogy jó, ha az is itt lesz.</p>
				<p>A kevély anya, ki egy kissé kezdte már unni az uras életet s a túlsó házban lakó
                    atyafiakat, döbbenve nézett a fiú komor arczára, de nem szólt sértően, sőt
                    sietett behivatni a haszonbérlő vagy földbirtokos ténsurat.</p>
				<p>András régi, egyszerű földmíves módon volt öltözködve, Sándor pedig, mint a
                    hivatalnok urak, német ruhában.</p>
				<p>- Sándor, - kezdé a szót nyugodtan András, - te úgy-e, itthon maradsz a
                    háznál?</p>
				<p>- Most még itthon! - volt a rövid, élesen ejtett válasz.</p>
				<p>- Én elmegyek innen.</p>
				<p>Egy pillanatra mind az anya, mind Sándor megütődtek, majd hogy zavarukat
                    eltitkolják, szinte egyszerre szóltak:</p>
				<p>- Jól teszed!</p>
				<p>- A temetősoron vettem egy kis házat, a Náczi kovács házát.</p>
				<p>- S miből ugyan? - kiáltott az anya.</p>
				<p>- Nem az édes anyáméból. Aztán lopáson engemet még nem kapott senki.</p>
				<p>Egy pár perczre csöndesség lett, mialatt az öreg Bokros Mihály is behúzódott a
                    kemencze mellé, sőt nagy magaillegetve az új asszony is beugrott.</p>
				<p>- Megházasodom! - szólalt meg újra András.</p>
				<p>- Ah! megházasodik? Ah! az szép lesz, nagyon szép! Mondja, kit vesz el?</p>
				<p>S a fiatal, czifra úri asszony nevetve kapaszkodott férje karjába.</p>
				<p>- Az is meglesz annak idején, most beszélhetünk másról.</p>
				<p>Sándor villogó tekintettel nézett bátyjára, mintha mondta volna: «ezzel az
                    asszonynyal finomabban beszélj, te paraszt!»</p>
				<p>- A lovak a kocsival - a hintóról nem szólok, mert az a tied - itt maradnak; nem
                    bánom, maradjanak itt az ökrök is, de azt a két soványabbat elvinném, nekem azok
                    is jók lesznek. Szekeret se kérek, csináltatok magam. Egy pár rideg jószágom
                    van, eladom, majd kikerül belőle egy s másnak az ára. Nekem most eleintén
                    különben se sokra lesz szükségem. Maradjon minden úgy, a mint van, osztozni nem
                    akarok. Az ökröket is csak úgy kérem kölcsön egy kis ideig, míg magam
                    vehetek.</p>
				<p>Sándor mosolygott, az anya erre bátorságot vevén, kaczagott és csapkodott
                    kezeivel.</p>
				<p>- Ugyan kinek a házában vagy? - kiáltott indulatosan az anya.</p>
				<p>- A mienkben.</p>
				<p>- Az enyémben. Itt senkinek semmi joga.</p>
				<p>- Csak a fiainak meg a férjének, meg lassankint egy csomó zsidónak.</p>
				<p>András fölvetette fejét.</p>
				<p>Az öreg Bokros teljes kiengesztelődéssel ment fiához, Andráshoz, odaült mellé, s
                    úgy várta örömmel a harczot.</p>
				<p>- Jól beszéltél, András! - mormogá az öreg, de e gyönge szó szerencsére nem
                    hallatszott, elnyelte erősebb hang.</p>
				<p>- Kitakarodol innen mindjárt! - toporzékolt az anya.</p>
				<p>- Nem!</p>
				<p>- Ki meri itt anyámat sértegetni? - pattant fel az új úr.</p>
				<p>András nem válaszolt, folytatta a saját dolgát.</p>
				<p>- Te Sándor elhagyod a bolondságot, ideje már, láss dolgod után, mert egyben
                    megütik a házad előtt a dobot. Néztem eddig, a mit néztem... elég!</p>
				<p>Sándor villogó szemekkel ugrott bátyja elé.</p>
				<p>- Hadd el, öcsém, velem nincs miért úgy legénykedned, keress magadnak más társat.
                    Birkózd le a bolondságodat, azt én is megköszönöm.</p>
				<p>- Vigyázz szavaidra, paraszt, mert egyikünk itt hal meg! - üvöltött az öcs.</p>
				<p>- Ülj le csak, öcsém, csendesen, eligazíthatunk úgyis mindent egymás után. Látod,
                    azért se haragszom, hogy parasztnak mondasz, mert az vagyok. Hanem te, tudom,
                    haragudnál, ha azt mondanám, hogy úr vagy. De én nem sértegetlek, mert nem is
                    érek rá.</p>
				<p>Sándor ütésre emelte kezét, de a fiatal asszony átkarolta férjét, és sikoltva
                    kiáltozott segítség után.</p>
				<p>- Ne féljen a sógorasszony, - szólt szeliden András, - én állok arról jót, hogy
                    itt még a haja szála se görbül meg senkinek. Maradhat nyugodtan, ismerem én a
                    maga urát.</p>
				<p>- Tudod-e, hogy vasba verethetlek, ha csak az ujjadat mozdítod?</p>
				<p>- Tudom, Sándor öcsém, hogy ne tudnám; hiszen látod, tisztellek is, mert ha
                    feleségedet nem nézném, ilyen magaviseletért csak megigazítottam volna rajtad
                    egyet-mást. Hanem most azt mondom, csend és békesség. Végzem úgy is.</p>
				<p>- Akarom is, hogy végezz.</p>
				<p>És Sándor, mint valamely győztes fél, kevélyen simította meg arczát s bodros
                    fürteit.</p>
				<p>Ismét egy kis csend következett.</p>
				<p>Az öreg Bokros Mihály, András fia mellett visszanyervén bátorságát, azt hitte,
                    hogy most már ő is szólhat.</p>
				<p>- Itt egyik rész fiam, András, a tied, a másik Sándoré! - szólalt meg az apa.</p>
				<p>- Egy falatot sem osztunk, - csattant fel Bokrosné, - nem itt egy falatot sem!
                    Míg én élek, addig itt az úr én vagyok.</p>
				<p>S az öreg asszony szemei villogtak, mint egy haldoklóé, a ki élethalálra küzd.
                    Felugrott székéről, odaült Sándor mellé, pápaszemét felcsatolta, hosszú orrát
                    előre szögezte, s így folytatta tovább kemény szavait:</p>
				<p>- Dehogy nem! én meg tán kolduljak? Azt a vén, tehetetlen, bolond apádat
                    elbolondíthatod, hanem engemet ugyan soha! Eszemen vagyok.</p>
				<p>- Jól van, édes anyám, hiszen látom, hogy eszén van, azon is volt mindig.</p>
				<p>- Azon én!</p>
				<p>S az asszony húsos, kövér öklével az asztalra csapott.</p>
				<p>- Én egy betű osztást sem akarok! - folytatá András csöndes hangon.</p>
				<p>- Mert hogy hiába is akarnál.</p>
				<p>- Úgy van! - kiáltott bele Sándor.</p>
				<p>A fiatal asszony kezeivel fogta le férje száját s németül gyügyögött neki
                    valamit, a mit az alkalmasint nem értett. De Sándor úgy tett, mintha szót
                    fogadna s felesége kedvéért egészen lecsöndesednék.</p>
				<p>- Azért mondtam, hogy maradjon minden úgy, a mint van.</p>
				<p>- Mert hogy úgy is marad! - szólt Sándor is, az anya is.</p>
				<p>- Csak az ökröket...</p>
				<p>- Nem, - kiáltott az anya egyre rikácsolóbbá váló hangon, - itt minden az enyim.
                    Itt minden Bese-jószág.</p>
				<p>- Az, Bese-jószág! - hangzott Sándor szava.</p>
				<p>- Azt elviheted, - mondá hörgő nevetéssel Bokrosné, - a mit apád hozott.</p>
				<p>- Nem kell hát semmi, édes anyám, látom, én nem a maga fia vagyok, azért megélünk
                    békével.</p>
				<p>- De én, fiam, veled megyek! - ugrott az öreg ember a távozni készülő András
                    után.</p>
				<p>- Velem, édes apám!</p>
				<p>S András fölkelt, s a lehető mérséklettel kiment a szobából.</p>
				<p>Ezen az éjszakán nem igen aludtak az urak a Bokros-háznál.</p>
				<p>Bokrosné azon való félelmében, hogy őt az éjjel még meg is ölhetik, átkérezkedett
                    menyéhez, hogy ott alhassék. Simogatta, csókolta menyét, kedveskedett neki
                    mindennel, régi ezüst tányérokkal s nagy mentegombokkal, s kérte, hogy becsüljék
                    meg, szeressék, ne hagyják (a bűntudat úgy elérzékenyítette, mondhatná valaki),
                    mindent, de mindent rájuk fog hagyni. Azt a parasztot kitagadja, az nem is az ő
                    fia, azt nem is lehet, hogy ki nem cserélték. Egy csepp sincs benne a finom
                    Bese-vérből. Még az arcza is olyan durva, a szemei mint csak egy tolvajé. Igazán
                    minden jótét léleknek félni lehet tőle.</p>
				<p>A fiatal úri asszony a kézzelfogható igéretekért megnyugtatta drága anyósát.
                    Igérte, hogy apjával el fogja csukatni azt a gonosz embert egy vagy két évre. S
                    ha csakugyan merne valamit tenni, örökre is.</p>
				<p>Lehetetlen csak elhinni is, hogy ily rettentő fenyegetésnek örvendhetett az anya,
                    pedig úgy van. Bokrosné nem bánta volna, ha Andrást soha se látja. Eszébe
                    jutottak a nyers, sértő szavak, hogy: a dobot még meg is üthetik a ház előtt,
                    hogy ehhez a házhoz még a zsidóknak is van jussuk, hogy Sándor mondjon le a
                    bolondoskodásról s lásson munka után (bizonyosan paraszti munka után). Igen is,
                    ily dolgok, ily sértegetések egy jó anya szívét nagy mértékben képesek
                    elkeseríteni, képesek odáig is vinni, hogy az anyai szív az ilyen fiút örömest
                    adná örökös rabságra.</p>
				<p>Különben nem tudom, jól fogtam-e fel a dolgot?</p>
				<p>Egész éjjel lehetett hallani, a mint az anya odabeszélt fiához, menyéhez,
                    indulatos szavakkal magyarázván, hogy: mi az apjuké. S holmi dib-dáb rongyokat
                    említett, zsákokat, melyekből már foltnak való sincs, ponyvát, szűrt, egy rossz
                    szekeret, s valami rég elhasznált lószerszámot.</p>
				<p>- Itt míg élek, én vagyok az úr, és ti, gyermekeim! - tevé hozzá az anya hízelgő
                    hangon (ez utóbbira nézve nem így gondolkozván). Mit? még annak a rongyos
                    papleánynak adjam? mert tudom, hogy azt akarja elvenni. Ha mégis valami igazi jó
                    vérből való úri leányt hozatott volna házamhoz, a milyen te vagy, kedves menyem.
                    De így!</p>
				<p>S csufolódó szavakban tört ki, melyeket kaczagással kisért.</p>
				<p>- Mondjad anyádnak, - sugta oda a meny férjének haraggal, - hagyjon már fel
                    örökös locsogásával, hiszen nem lehet aludni. Kiveri a jó álmot szememből.</p>
				<p>Sándor mondott valamit anyjának.</p>
				<p>Ezt Bokrosné úgy értette, hogy ne bántsa már őket, Andrásékat; s most csupa
                    kedveskedésből még fölebb kezdte. Rendre számította a Bese vérrokonait, a kik
                    mind különbek voltak, mint akármely pap vagy afféle kurta úr. S most egy bolond
                    így akarja meggyalázni a familiát egy czafattal, egy dologtalan teremtéssel.</p>
				<p>- Nem, abból nem lesz semmi, - kiáltott, fölülve ágyában, - az ide be nem teszi a
                    lábát! Ha már épen meg akar házasodni a vén bolond, majd szerzek én neki
                    feleséget, hogy megemleget érte még a haló földemben is.</p>
				<p>Így folyt odabenn az éjszaka, hol föntebb, hol alantabb pörlekedéssel.</p>
				<p>Sándor elaludt, mint a ki előtt ilyesmi nem volt szokatlan, de a fiatal asszony
                    sehogy se tudott megnyugodni, többször mérgesen kiáltott fel németül:</p>
				<p>- Bitt’ um bitt’ um... der Teufel, der Teufel...</p>
				<p>Az öreg asszony ilyenkor oda figyelt, s gondolván, hogy a menyecske férjét
                    költögeti, mondván: «ne aludj, állj fel, állj fel,» átszólott:</p>
				<p>- Hadd el, galambom, hadd aludjék, neked beszélek én, lelkem!</p>
				<p>S még bizony sokáig folytatta a beszédet, ócsárolva a koldus papokat és dicsérve
                    az uri rendet, a melyhez tartozott most már ő is fiastól.</p>
				<p>A holdvilág a könnyű vékony tavaszi felhők közül be-bevilágított a szobába és
                    lehetett látni, hogy a vén asszony mennyire kikelt ábrázatából. Sápadt volt,
                    ajkai az erős indulattól megkékültek, szemei mereven állottak és csodálatosan
                    vörös fénynyel néztek a gerendákra. Igazán úgy viradt meg, a mint lefeküdt.</p>
				<p>András sejtette ugyan, hogy lesz valami, ha a régóta tervezgetett beszélgetésre
                    tér, mert tudta, hogy anyja házasságának nem örül, de ily szívtelenségre még se
                    számított. Kifeküdt az istálló elé a kis szalmaágyra, hol egy idő óta annyi édes
                    órát töltött a jövendő szinezgetésével; igyekezett visszanyerni nyugodtságát,
                    lemondott mindenről és nekifogott a verejtékes szegénységnek. Maga elé képzelte
                    a kis rongyos kovácsházat a temetősoron; rendezgette, igazgatta, s abból az
                    égető indulatból, mely anyja szívét odabenn az uraknál úgy tépdeste: ő a nagy
                    rendezgető elfoglaltságban alig érzett valamit.</p>
				<p>- Fiam, - szólalt meg egyszer valami nyöszörgő hang, - azt gondoltam, ide ülök az
                    ágyad szélére, én már úgy sem tudok aludni. Nem kell nekem nagy hely, csak
                    ennyi, úgy ni! No lásd, most hogy kiszorítottalak a helyedből.</p>
				<p>S az öreg ember fogai vaczogtak a tavaszi csipős hidegtől s a belső
                    izgatottságtól.</p>
				<p>- Veled megyek, fiam, én is. Nem jól megy itt a dolog. De mondtam én mindig,
                    házasodjál meg, nem tetted. Most nem így állnánk. Tudod-e, már anyád a földeket
                    adogatja el? Hanem erről ne szólj, én is csak úgy hallottam. Te szólhattál
                    volna, mert te voltál a gazda, a kenyérkereső. Én, tudod, anyáddal soha se
                    kötöttem ki, szégyenlettem volna, ha a falu megtudja, hogy mi is csak úgy
                    veszekedünk, mint mások. Hallgattam. Úgy-e, jól tettem? Beszélni ezüst,
                    hallgatni arany. Ezt választottam. Úgy-e, fiam, ha megházasodol, ezt teszed te
                    is?</p>
				<p>S Bokros Mihály kétkedve nézett hallgató fiára.</p>
				<p>- Hadd el, fiam, azt mondod magadban: nem jól beszélek, az lett volna a
                    kötelességem, hogy ezt a nyelves asszonyt törjem meg derekasan. Szabjak neki
                    rendet én. Hiszen ha a Dunát lehet regulázni, akkor csak egy asszony nyelvét is
                    lehet talán. Úgy-e, fiam, így kellett volna gondolkoznom? Jól mondod. Így is
                    gondolkoztam. Hát miért nem lehet így? Miért, úgy-e?</p>
				<p>S az öreg, ősz ember mosolyogni akart, de a szemek készebbek lettek volna
                    sírni</p>
				<p>- Hát fiam, úgy van az, - folytatá az öreg, - nagyon szerettem az anyátokat; nem
                    is vettem észre, hogy hallgatok, mikor lármáznom kellett volna. Azt gondoltam:
                    ha öregszik, csöndesedik, s majd egyszer milyen jó lesz, ha elmondhatjuk:
                    legyen hála isten ő szent felségének, mi nem veszekedtünk soha, még azt se
                    mondtuk egymásnak, te ilyen, te olyan. No, hát nem jól gondolkoztam, András?</p>
				<p>- Jól, édes apám!</p>
				<p>- No, most már én mondom, fiam, hogy nem jól gondolkoztam. Ehol, öreg koromra
                    mégis veszekednem kell, vagy el kell szöknöm a háztól. Mert ha te elmégy, én is
                    elszököm. Aztán hova szököl? Ha itt nem maradunk, ezek a németek mindent
                    elpusztítanak. Már a pincze is üres, a kamara is üres. Most telik még majd meg
                    anyátok feje, ha eddig üres volt. Teremtő isten, ez az asszony koldus lesz!</p>
				<p>S az öreg ember nem tartóztathatta vissza megcsorranó könyeit.</p>
				<p>- Te András, te sokat hallgatsz, te olyan vagy, mint én. Fiam, ne légy olyan.
                    Csapj szét ezek között a jövevények között, mondj egy-két igaz szót anyádnak,
                    hiszen úgy tudsz beszélni, ha akarsz. Az előbb a lelkem örült, mikor
                    veszekedtetek, hogy no ehol, hála isten, ez a gyerek csakugyan eligazít most
                    mindent. Épen útban voltál. A legjobb szókat mondtad ide is, oda is. Szépen ment
                    minden. Raktad őket érdemök szerint, azt a bolond szegény Sándort is. Az oda
                    van! Abból nem lesz többet ép. Minden rendesen volt, mondom, s egyszer csak
                    megfordultál. Épen, mint én szoktam.</p>
				<p>- Nem, édes apám, nem fordultam meg, csak nem tehettem mást.</p>
				<p>- Épen, mint én. Én azt mondtam mindig, hogy nem tehetek máskép. Így hát nem is
                    vagyok hibás. Hanem te hibás lész, fiam, ha ezeket a boldogtalanokat magukra
                    hagyod.</p>
				<p>- Hát pereljek anyámmal? - szólt indulatosabban a legény; - törvénykezzem
                    vele?</p>
				<p>- Azt nem! - mondá egy kis vártatva az öreg.</p>
				<p>- Nem, úgy-e? s pedig ezeket nem lehet máskép megállítani.</p>
				<p>- Hát mit csinálsz?</p>
				<p>- Dolgozom.</p>
				<p>- Én is.</p>
				<p>- Velünk lesz az isten.</p>
				<p>- Velünk.</p>
				<p>S az öreg ember mintha érezte volna, hogy most már mindenképen védve van,
                    lassankint elcsöndesedett. A fáradtság, kimerültség elzsibbasztották tagjait,
                    oda huzódott egészen fiához, szinte belekapaszkodott, s elaludt. Aludt majd
                    egész viradtig. Vele volt fia és - az isten. András igazán úgy is ült a
                    szalmaágy szélén, oly éber gonddal, mintha tudta volna, hogy a jó istennel ül
                    egy széket. El nem aludt volna a széles világért.</p>
				<p>Van az emberben valami, a mi nagy, becsületes elhatározásoknál kiül a homlokra,
                    kiragyog a szemekből és tiszteletre indít. Ez a hatalom még ellenségünknek is
                    parancsol, úgy hogy az akarva, nem akarva leüti fejét és félve megy el
                    mellettünk. Ezt a sajátságos tisztelet- és félelemnyilvánítást érezte másnap
                    András is, mert anyja - mintha csak elvágták volna szavát - hallgatott, Sándor
                    sima, előzékeny hangon szólt egyet-kettőt bátyjához, s a németek nyájaskodtak
                    vele, holott azelőtt alig akarták észrevenni. Még az öreg Bokros Mihályt se
                    sértegették, hagyták, hadd járjon-keljen fia után. Általában a reggel hüvös
                    szelével, ragyogó világosságával sok mindenen változtatott. Azt lehetett hinni,
                    elmult az egész viszálykodás, s megvan a békesség.</p>
				<p>Egyébiránt ide jegyezhetem: állandóan durvák és haragtartók csak a művelt,
                    nagyvilági emberek között vannak, a műveletlenebb szivek könnyebben tudnak
                    feledni és várni.</p>
				<p>András ezentúl úgy tekintette magát, mint a ki nem tartozik az ősi házhoz, csak
                    vendég, eltürt jövevény ott. A napnak egy részét a temetősoron töltötte a kis
                    kovácsháznál. Akadt ott igazítni való elég.</p>
				<p>Egy alkonyaton, midőn épen hazafelé akart kerülni a kertek alatt, egy 14-15 éves
                    barna leányka állott eléje lesütött szemekkel, félénken, mosolyogva, hadaró
                    beszéddel mondván:</p>
				<p>- Tiszteli szépen bátyám uramat Biró László édes atyám uram, tessék befordulni
                    hozzá egy-két szóra.</p>
				<p>- Most?</p>
				<p>- Igenis.</p>
				<p>S a leány szépmetszetű szemeivel föltekintett a gondolkozó legényre.</p>
				<p>- Jól van, kis hugom, hát mehetünk.</p>
				<p>András nem ment épen jó kedvvel, mert a buzavitel óta egyszer se volt
                    házuknál.</p>
				<p>A mint beléptek a szobába, csak magát találták ott László bácsit, ki komoly,
                    mintegy szomorú tekintettel ült a terített asztalnál. Nagy, kopaszos homlokán
                    lesimította barnás szürke haját, a mit a földmíves ember csak akkor szokott
                    tenni, ha valahova urak elé készül, vagy templomba szándékozik, vagy valami igen
                    fontos tanácskozásra indul. Vastag, tüskés bajusza is teljesen ünnepi állást
                    vett, hogy a bekövetkezendőket mintegy az is jelentse.</p>
				<p>- András öcsém, - szólalt meg csöndes, vontatott hangon a gazda, miután
                    tisztességesen köszöntötték egymást, - nagyon elkerültél!</p>
				<p>András megütődött az alapos vádon és nem tudott rögtön válaszolni.</p>
				<p>László bácsi, mint a ki nem vétkes, merőn oda tekintett a legény ide-oda forduló
                    arczára. Olvasni akart és tévedne, a ki azt hinné, hogy az egyszerű ember nem
                    találja fel az arczon, a hajlások között az elrejtett betüket.</p>
				<p>- Pedig én nem bántottalak. Ülj le! Tudom, azt kellett volna tennem, mikor
                    kijöttünk Iszlóról, hogy dicsérjek mindent, mert észrevettem, - igaz, hogy
                    későn, - hogy szereted a leányt. Hanem azt is tudhatod, hogy én isten ő szent
                    felségének jóvoltából mindekkorig milyen ember voltam. Hazugság nem jött ki az
                    én számon. Nem, öcsém, két szivet nem tartottam: egyiket a jónak, másikat a
                    rosznak. Pedig láttam, hogy a világ nem tart velem.</p>
				<p>András helyeslőleg intett fejével és szólni akart, de a bátya folytatta:</p>
				<p>- Megmondtam akkor is: a pap szegény ember, s mostanában a hogy a németek viszik
                    nálatok a gazdálkodást, valami sok te reád se jut. Aztán anyátok is isten tudja,
                    meddig elélhet. Elélheti, a mije van.</p>
				<p>- Élje békességgel!</p>
				<p>- De attól tartok, majd nem azzal éli, mégis eléli; jó segítsége ebben neki
                    Sándor. Úgy gondolkozzál, öcsém, hogy a végén apád is te rád marad, meg anyád
                    is.</p>
				<p>- Anyám nem! - mondá hidegen, de nem haraggal a legény.</p>
				<p>- Nem? - kérdé, a bátya, mélyen oda tekintve András szeme közé. - És miért
                    nem?</p>
				<p>András nem felelt, csak nézett maga elé komoran.</p>
				<p>- Haragusztok? Értem! Csak akkor ki ne béküljetek majd egymással, mikor annak a
                    békességnek már semmi haszna sem lesz. Van ám olyan békesség elég. Megbocsátunk
                    a halottnak is, meg aztán a koldusnak is, pedig egyik minket akart halottá
                    tenni, a másik meg koldussá. De örül az isten az ilyen békességnek, az ördög meg
                    de bánkódik rajta! Különben jól van, hanem apádat csak oda veszed a
                    házadhoz?</p>
				<p>- Mert az eljő hozzám.</p>
				<p>- Hanem majd nem megy-e el?</p>
				<p>- Nem adok rá neki okot.</p>
				<p>- De a feleséged? Lehet ám olyan feleséged, olyan uri vérű, mint a Sándor öcsédé,
                    a ki nem ereszti asztalodhoz szülőidet.</p>
				<p>- Nekem soha! - válaszolt a legény égő tekintettel.</p>
				<p>- Kiveri a cselédekhez...</p>
				<p>- Az én szülőimet az én házamnál nem, míg az eszem helyén lesz.</p>
				<p>- Hát ha az eszedet a kedves feleséged kedveért magad tolod el a helyéről?</p>
				<p>- Olyan felesége csak gazembereknek van! - szólt a legény kalapja után
                    nyulva.</p>
				<p>- Azoknak, öcsém! Hanem azért nincs miért a kalapod után nyulni, jó helyen van
                    az. Becsületes ember nem haragszik meg az igaz szóért. Nem azt mondtam, úgy
                    van: hanem hát ha úgy is lehetne. Egy véletlen hajlás nemcsak a lábat ficzamítja
                    ám ki, hanem a legbölcsebb észt is. Vagy talán nem mondok igazat? Azt kellene
                    inkább mondanom: András, te olyan bölcs ember vagy, hogy soha sem fogsz bolondot
                    cselekedni; a mit te kigondoltál, azon még az isteni erő sem változtathat. Nem,
                    öcsém, még eddig nem éltem csalásból, nem tudok hizelegni. Maradj csak. Úgy,
                    úgy! Már csak elmondom, a mit akarok. Kihagyjam-e a közepét?</p>
				<p>- Ne hagyja, bátyám, - válaszolt a legény tétovázó tekintettel, - egy betüt se
                    hagyjon ki.</p>
				<p>E bizalomért László bácsi egy pohár bort nyujtott vendége felé.</p>
				<p>- Hát megházasodol öcsém, mert látom, abban jársz. Segítsen a jó isten. Mit
                    csinálsz, ha olyan feleséget kapsz, a ki nem érti a te dolgodat?</p>
				<p>- Ha szeret, megtanulja a kedvemért.</p>
				<p>- Hm! - s a gazda fejcsóválva nézegetett vendégére. Egy pár perczig hallgatott.
                    Kereste, hol kerüljön a dolognak, s hogy mentse meg a legényt. Előtte állott a
                    példa, a Sándor házassága, de nem akarta emlegetni, nehogy sértsen. Látta, hogy
                    András úgyis ingerült. Azonban becsületes szive azt hitte, hogy neki mégis el
                    kell mondani mindent és pedig most. Fel is vette újra a beszédet.</p>
				<p>- Mesterember nem vagy, hogy otthon ülj; földmíves vagy te is, mint én, künn való
                    munkával kell, hogy foglalkozzál. Ha szegény lész, uri feleséged aligha lesz
                    fele segítség.</p>
				<p>- Ne bántsa, bátyám, hagyja el! - kiáltott közbe kedvetlen tekintettel, nyers,
                    leszállott hangon András.</p>
				<p>- Dehogy hagyom, öcsém, hogy hagynám! Hallgatod, nem hallgatod: nem épen csak a
                    te kedvedért beszélek, mert te férfi vagy, hanem beszélek a feleséged kedvéért,
                    a ki asszony, még pedig hozzátehetem: egészen magára hagyatott asszony, olyan,
                    mint az erdőben hagyott gyermek, a ki a vadaké.</p>
				<p>- Hát isten nincs? - kiáltott fölemelkedve, sugárzó tekintettel a legény.</p>
				<p>- Jó, hogy van, de emberek is vannak. Az isten intézi a maga dolgát, de az
                    emberek szeretnek a más ügyébe avatkozni. Te erről nem tehetsz, mindannyinak a
                    kezét meg nem foghatod.</p>
				<p>- Tudom. Nem. De hát...</p>
				<p>- Úgy-e, mit csinálj? Maradsz annak, a mi vagy: földmívesnek.</p>
				<p>- Hisz az maradok.</p>
				<p>- Hát a feleséged mi lesz?</p>
				<p>- Az, a mi én.</p>
				<p>S András arczán valami égő pirosság terült el.</p>
				<p>- Papleány-feleség, öcsém, ezt mégis gondold meg. Más az ő életük, a mienk is
                    más. Ők, ha szegények is, de urak, mi ha módosak volnánk is, csak parasztok
                    vagyunk. Galambot varjuval egy párnak hol láttál? Megállj, mondok egyet. Jársz-e
                    a házukhoz?</p>
				<p>- Járok.</p>
				<p>László bácsi elgondolkozva bólintgatott egyet.</p>
				<p>- Szereted-e?</p>
				<p>- Szeretem.</p>
				<p>- Hozzád megy-e?</p>
				<p>- Azt gondolom.</p>
				<p>- Akkor csak hozd haza.</p>
				<p>S az ősz szemöldek alatt az óvatos öreg szemek szomorú sejtelmekkel méregették a
                    legény bátor, élénk kinyomatú arczát, melynek hajthatlan tulajdonosa úgy
                    látszott, hogy balsejtelmekről tudni sem akar. Holott a bátya szerint jó lett
                    volna, ha akart volna tudni.</p>
				<p>- András, - szólalt meg némi csend után a bátya, - a sok hiábavaló beszéd után, a
                    mikkel fárasztottalak, még egy jó szót elfogadsz-e tőlem?</p>
				<p>András intett fejével, ujjával, hogy erre kész.</p>
				<p>- Tudod-e, hogy te annak a szegény leánynak most nemcsak férje, de apja, anyja,
                    testvére, rokona, mindene lész?</p>
				<p>- Az akarok lenni, László bátyám, mindene, az a koporsómig.</p>
				<p>Volt valami az öreges legény hangjában, a mi a kételkedő bátyát most kedvesen
                    nyugtatta meg.</p>
				<p>A szemek összenéztek s a szivek odabenn kezet szorítottak.</p>
				<p>- Légy is, öcsém! - folytatá a gazda, s egy kissé gondolkozni látszott, hogy
                    kimondja-e azt, a mi majd hát ha nagyon is úgy lesz? - Az is légy, - indult neki
                    bátran, - mert itt ugyan nem lesz senkije is.</p>
				<p>- Nem? - veté oda e szót eltagadhatlan megdöbbenéssel András.</p>
				<p>- Nem! - lőn a komor válasz.</p>
				<p>- Hát régi ismerősei?</p>
				<p>- Azok lesznek ellenségi legelőbbször is. Szégyenlik majd, hogy egy
                    parasztlegényhez ment, s rágalmazni fogják épen úgy, mint öcsédet régi pajtásai.
                    Kihez megy most Sándor? azokhoz, a kik lenézik, az urakhoz. Hát te kihez fogod
                    vinni feleségedet? A mi asszonyainkhoz? Azt gondolom, ez még rosszabb lesz.</p>
				<p>- Miért? - kérdé az ingerült vendég.</p>
				<p>- Ha feleséged nyájas lesz, a mi asszonyaink kinevetik; ha kevély lenne,
                    elhagyják.</p>
				<p>- Úgy hát ne vegyem el, ha akármennyire szeretem is, s ha ő is akármennyire
                    szeretne bár?</p>
				<p>S gunyos, keserű nevetéssel fordult félre a megkínzott legény.</p>
				<p>- Látom én, András, hogy jobb lett volna nekem egyet sem szólnom, mert megint
                    csak oda jutottam, a honnan elindultam. De ne haragudjál. Apád legénykori
                    barátom volt, téged is mindig becsültelek, nem tudtam megállani, hogy el ne
                    mondjam, a mi szivemen feküdt. Adja isten, hogy csalódjam.</p>
				<p>S a bátya tökéletesen meg volt győződve a felől, hogy egyetlen betüben sem fog
                    csalódni.</p>
				<p>Néztek egymásra ismét szótlanul, s halkan, nesztelenül kinyitották a jövendő
                    ablakát.</p>
			</div>
			<div type="chapter">
				<head>VIII.</head>
				<p>A német urak vidám életet éltek. Művelt emberek tudják, hogy mikép kell használni
                    az időt. A sok jó bor nem azért áll a pinczében, ha még csakugyan áll, hogy a
                    gazda eljárogasson mellettük, hanem hogy éljenek vele egy kis jó világot; a
                    pénz nem azért hever ládában, zacskóban, almáriom rejtett szögletében, hogy
                    megpenészedjék, hanem hogy az okos ember az ipart, kereskedést előmozdítsa
                    vele. A főadószedőné hivatalnok barátai előtt napról-napra szeretettebb
                    lőn.</p>
				<p>Valóban, az adószedő urék kitünő ebédeket adtak, melyeknél a főhelyet sokáig a
                    nagy tiszteletben álló Bokros Mihályné ténsasszonyság foglalta el. Dicsérték,
                    magasztalták, ölelgették a német uri asszonyok. Bokros Mihályné lelke mélyéig
                    meg volt hatva e különös szeretet által, s mindent elkövetett, hogy a szép
                    Bese-familia hirét-nevét emelje. Többször értekezett Gáspár zsidóval, igen, mert
                    el nem tudta volna hordozni, hogy az új pár pénz nélkül legyen. Különben erre
                    nyájas csókjaival maga az új asszony is nem egyszer buzdította Bokros mamát.</p>
				<p>Micsoda édes gyönyör volt látni Bokros Mihálynénak a sok uri ember között fiát,
                    kit a sánta szabóné szavai szerint az isten is úrnak teremtett.</p>
				<p>- Ha eszem nincs, - kiáltott fel sokszor Bokrosné ténsasszony, fiának szép
                    jövőjére gondolva, - most ez a gyerek egy paraszt, elveszi annak a ravasz Vörös
                    Gábor orgazdának a beteges leányát, s meg vagyok vele égve egész életemre. Soha
                    sem tudom fölebb emelni, marad tudatlannak, mint a bátyja, parasztnak, mint az
                    apja. Hanem a Bese-vér megmentett, hála legyen az istennek! Hadd irigykedjenek a
                    tudatlanok, mert látom, ez a sok ferde szürös, gubás nép elemésztene egy kanál
                    vízben, a miért az isten egy kicsit többre vitte a sorsomat.</p>
				<p>Azért is hintót vettem, járjanak abban; ha fiam valami jó hivatalt kap, az a
                    nehány eladott hold föld, meg az a rossz szőlő, az a hitvány nádas, az a kis
                    penészes erdő majd megkerül. No hát eladtam, a magamét adtam el, - kiáltott
                    önmagára Bokros Mihályné, - szeretném tudni, a magaméval mért nem tehetném én
                    azt, a mit akarok. Azért megvan az én eszem.</p>
				<p>Majd gyülölettel gondolt férjére s Andrásra, kik sehogy sem tudták felfogni a
                    nagy szerencsét. S még akadékoskodnak, osztozni szeretnének. «Nem, - mondá, -
                    míg én élek, addig ugyan nem osztozunk. Ha nem akarjátok belátni, hogy én
                    mindnyájatok szerencséjén munkálkodom, fel is út, alá is út. Tudom, ki lovalta
                    fel azt a hóbortos vén embert, meg azt a drágalátos András fiát: azért sem
                    engedek. Itt mindennek úgy kell történni, a mint én kicsináltam. Áldotok ti még
                    engem a haló földemben.»</p>
				<p>Meglehet, de most András mindezekkel mitsem törődött; követte ő is szive édes
                    hivogató szavát, s elhatározta, hogy ha Sándor öcscse uri ember lesz az ősi
                    portán, ő meg majd elmegy a maga emberségéből szegény napszámos, földmíves
                    embernek. Hanem azért arról, a mit évek óta titkon tervezgetett, most már le nem
                    mond, nem ezért a nagy világért se.</p>
				<p>Majd azonban a mint öcscsének szerencsétlen házasságára gondolt, akaratlanul is
                    tépelődve vetette föl fejét; előtte állott anyja, a kit bizonyosan kifosztanak a
                    német atyafiak, s előtte állott atyja is tehetetlen öregségében, a kinek az ő
                    bolondságaik miatt utolsó napjaira még majd annyija sem lesz, a hol
                    nyugodalmasan meghalhasson.</p>
				<p>- Egy szót, egy szót, egy útbaigazító szót valahonnan! kiáltott a legény kábult
                    agygyal, de útbaigazító szó nem jő ilyenkor sehonnan is.</p>
				<p>Érezte, hogy sokat tudna beszélni valakivel, de az a valaki nincs sehol, legalább
                    barátai, ismerősei között nincs; szive hangosan kereste a tanácsadót, a
                    bizodalmas biztatást, a ki meggyőzné, hogy a mit ő most cselekedni akar, őszinte
                    és egyenes dolog. Nem egyszer jött arra a gondolatra, hogy még egyszer fölkeresi
                    László bácsit, előad neki mindeneket úgy, a mint áll a valóság, s fölszólítja,
                    hogy hát most mit gondol? Úgy-e, hogy elveheti a leányt; hogy boldogok lesznek;
                    hogy észre se veszik, felesége parasztasszony-e, vagy uri asszony; hogy van
                    ilyen eset az övékén kívül más faluban is és pedig akárhány? «Hogy ne volna? -
                    kiáltott fel tusakodásai közben a legény; - s ha van is, ha nincs is: az a lány
                    az én feleségem lesz. Meglátom én, hogy az isten nem hagy el bennünket!»</p>
				<p>Természetes, hogy László bácsihoz nem ment el; sőt mivel ezeket elhitette
                    magával, hogy a konokfejű ember bizonyosan csak abban jár, hogy őt lebeszélje a
                    házasságról, szinte szükségesnek találta, hogy Biró Lászlóval valóságos haragot
                    tartson. Azért köszöntötte, ha találkoztak, de kerülte a vele való
                    beszélgetést.</p>
				<p>Haladt az idő: valamerre el kellett dőlni a dolognak. Így gondolkozott András is
                    és elhatározta magában, hogy minél előbb megtud mindeneket.</p>
				<p>Egy deczemberi vasárnap reggelen erősen megindult a havazás, oly sűrűn s akkora
                    pelyhekben esett, hogy az emberek kénytelenek voltak fölhagyni a lapátolással. A
                    templomba menetelre még a legistenfélőbbek sem igen gondoltak. Enyhelyre
                    huzódott, ha huzódhatott boldog-boldogtalan. A sűrű hófelhők miatt az ég majd
                    egészen elsötétedett.</p>
				<p>András ott álldogált az istálló ajtajában pőre ingben egy lapáttal, s nézte, hogy
                    merre nyessen egy kis gyalogutat. Hiába nyesett, a hó betemette azonnal.
                    Csakhamar néptelenek is lettek az utczák, s alig lehetett látni itt-ott bár
                    egy-egy nagy hamvasba burkolódzó szolgálót, vagy egy béres embert, ki morgolódva
                    vánszorgott odább az egyre vastagodó hótömegben.</p>
				<p>- Ifjú uram, - szólt vontatott hangon az öregebbik cseléd, ki sehogy se tudta
                    elgondolni, hogy András mit akar a nyereggel, szerszámmal, - hova készíti azt a
                    lovat? Ilyen időben?</p>
				<p>- Ha megmondanám, bölcsebb lennél-e vele? - válaszolt András nem kedvetlenül, de
                    külsőleg komor tartással.</p>
				<p>- Én ugyan nem! - morgott a cseléd oly hangnyomattal, mely világosan kifejezte,
                    hogy: hanem te bölcsebb lennél, András, ha békét hagynál annak a lónak.</p>
				<p>Azonban András nem hagyott békét, nyergelte a lovat, ő tudta, miért.</p>
				<p>Bizonyosan valami belső parancsoló gondolatnak engedett, de olyan gondolatnak, a
                    melynek szót fogadni nem esik nehezen.</p>
				<p>Kevés idő mult el, és András már ott törtetett az iszlai úton.</p>
				<p>Messze be a sík térségen, a Duna mentén nem lehetett látni egy élő lelket; ült a
                    madár odujában, s pipázott a róka vagy farkas egy-egy törött híd alatt meleg
                    lehelletével.</p>
				<p>A legény legyürte kalapja szélét, szép varrású bundáját kifordította, mintegy
                    odaczövekelte magát egyenes, kemény tartással a juhásznyeregbe, s a többit
                    odabízta erős, okos lovára, ki e megtisztelő bizodalomnak teljes mértékben meg
                    is akart felelni. Mintegy tíz-tizenegy óra között lehetett az idő, midőn egy
                    éber szemű, vidám tekintetű cseléd kinyitotta előttük az iszlai parochia
                    kapuját.</p>
				<p>- Itthon vannak? - kérdé mosolyogva, de lázas izgatottsággal a legény.</p>
				<p>- A tisztelendő úr épen most prédikál, hallja csak! - s lehetett hallani az öreg
                    férfiú éles, lelkes hangját. - Kisasszonyom odabenn küzködik a leányokkal.</p>
				<p>- Nincs semmi baj? - tudakolá András, miközben lovát az istálló felé vezette. -
                    Látogatók nem jártak?</p>
				<p>- A bizony járt kettő is, valami jegyző a tulsó félről, meg a szomszéd
                    káplán.</p>
				<p>- Hm! - mormogott András, s egy kissé rendbe szedte öltözetét. - De nem
                    felejtkeztek még el talán rólam egészen a tisztelendő urék? - tevé utána a
                    kérdést az ifjú ember.</p>
				<p>A cselédasszony súgott valamit a legény fülébe, mire a jókedv szembetünő lett
                    mind a két arczon.</p>
				<p>A zajra, lódobogásra kiszaladtak a kis leányok, s lett lárma, csevegés,
                    kérdezősködés. András mindeniknek hozott valami apróságot, a milyet egyszerű
                    ember falusi boltokban vásárolhat. Lett öröm egész a veszekedésig. Mire András
                    be tudott jutni a szobába, két-három csere is történt, járással, kiabálással. A
                    kis leányok nem hagytak békét nénjüknek, míg az a sípokat, dorombokat sorra nem
                    próbálgatta s meg nem mondta, melyik a jobb, melyik a szebb.</p>
				<p>Klára kisasszony természetes vidorsággal engedett a követeléseknek, sípolt,
                    dorombolt, mint egy gyermek, s nevetett, mely szép fiatal piros arczát valami
                    kimondhatlan kedvessé tette. A komor, kárhozott lelkü András eleintén csak
                    mosolygott, s bizonyos tiszteletteljes hallgatással nézte az igazságtevő nénét,
                    majd lassankint átengedte magát természetes igaz érzéseinek, s a mogorva legény
                    a gyerekek között olyan jókedvű lett, a milyen otthon soha se volt.</p>
				<p>Ekközben hazajött a tisztelendő úr is, s nagyhangon kiabálta a folyosóról a
                    cselédeknek, hogy annak a lónak tisztességesen kijárjon ám minden.</p>
				<p>- Isten hozta, öcsém uram! - szólt a lelkész belépve gyermekei közé, s
                    odanyujtván kezét a legénynek. - Hát mikor? csak most, ugy-e? No derék! Nem
                    történt semmi baj? Nem. Persze, persze, jól van, igen jól van. Nagy a hó? Tudom,
                    régen is volt ekkora havunk. Nem baj. Hát édes szülői? Jól vannak. Az új pár?
                    Azok is. Köszönöm, öcsém, jól vagyunk mi is. No gyerekek, ti maradtok, mi pedig
                    átmegyünk a muzeumba. Gonosz egy hideg van. Nem fázik? No, az szép! Ez az én
                    volt jobboldalam sehogy se birja a hideget.</p>
				<p>S az öreg pap végigdörzsölgette rossz jobboldalát s arczvonásairól sokat
                    kifejezett abból, a minek a csontok között csúz vagy köszvény a neve.</p>
				<p>Átmentek a muzeumba, azaz a papi studirozó szobába.</p>
				<p>- Mindjárt jövök, öcsém uram. Egy kis jó erős szilvórium, mi? Odanézünk biz ott
                    egy kissé a szeme közé.</p>
				<p>S a derült kedélyű öreg magára hagyta az ifjut.</p>
				<p>András végighordozta szemeit a kis szoba különös butorán; itt egy csomó kopott
                    táblájú nagy könyv - matrikulák - az asztalon, felnyitva, hosszú
                    papirszeletkékkel megjelölve; amott egy kis asztalkán pipatartó és szent
                    edények, és egy nagy sötétzöld zsidósapka; az ablak párkányán egy pár különböző
                    nagyságú vonalozó, az ablaknyitó vason valami olcsó kalendárium lóg egy hosszú,
                    rozsdás ollóval; a vastag, zöld kemencze mellett uralkodik a théka, megrakva
                    olyan könyvekkel, melyek jóllehet firól-fira, vőről-vőre szállanak odább, de
                    azért fölötte kevés értéküek.</p>
				<p>Állanak ilyenforma osztályokból: egy sor öreg prédikáczió a tudós papok korából,
                    a melyekből minden jóravaló görög bölcs nevét meg lehet tanulni, valamint a
                    görög és római egyesült mythologiát is; egy sor német izű kegyes elmélkedés és
                    oktatás a göttingai, heidelbergai, tübingai papok korából, a melyekből meg lehet
                    tanulni, hogy a Bileám szamara igazán beszélt, mert miért is ne beszélhetett
                    volna, ha isten ő szent felsége úgy akarta; hogy ördögök minden bizonyossággal
                    voltak, de jobbadán már kipusztultak, hála istennek; hogy az angyalok hány
                    osztályt képeznek, és mint lehet ezeket rendszerbe foglalni a legnagyobb
                    pontossággal és hittani mélységgel a német philosophia világánál; lentebb egy
                    másik sor következik, hogy alkalmasabban kézügybe essék, a legujabb és
                    legtudományosabb magyar prédikátorokból, no hanem ezekről nem szólok, mert sok
                    derék ember betörné a fejemet. A théka legalsó fokozatát képezik az iskolai
                    remekírók, régi kurzusok, hires professzorok után és halotti gyászbeszédek igen
                    alkalmatos bucsuztatókkal ellátva. A legény ezen híres könyvek közül többeket
                    megbökdösött szemeivel és ujjaival is, és ennyi felhalmozott papi tudomány
                    láttára mély szomorusággal gondolt ökreire, kis gazdaságára és saját tudatlan
                    együgyűségére. A búskomorság - kicsinységének öntudatában - bizonyosan erőt vett
                    volna becsületes szivén, ha a tisztelendő úr a jóféle szilvóriummal idején meg
                    nem érkezik.</p>
				<p>A pálinka hatott és melegített, s az pedig tudnivaló, hogy a belső, szivbeli
                    melegség bátorságot szül. Úgy történt itt is. A pap kezdett egészen őszinte
                    lenni, mely szép vonás szeszes italok nélkül is egészen tulajdona volt, András
                    is bizodalommal tett néhány tiszteletteljes kérdést a szép könyvekre nézve.</p>
				<p>- Már az igaz, kedves uram-öcsém, - szólt teljes örömmel az öreg pap, -
                    könyveimben drága kincs fekszik! - s egyet kivett a középső osztályból.
                    Megveregette, megfuvogatta, s úgy nyitotta ki az ifjú előtt, hogy pillantson
                    bele az is.</p>
				<p>- Teszem azt, öcsém, micsoda szép hely ez! - kiáltott fel a tisztes öreg férfiú,
                    egy öttagú körmondatot olvasván fel a lélek halhatatlanságának bizonyos
                    voltáról. - Úgy-e, felséges? Meghiszem! Nézzük itt, mit mond az istenről! - s
                    olvasta elragadtatással. - Úgy-e, nagyszerű? Meghiszem. Emitt a halálról. Oh! be
                    dicső, be dicső!</p>
				<p>András nem sokat értett ugyan az egészből, de mivel az öreg tisztelendő szemeiben
                    könyeket látott, elérzékenyedett maga is. Szemeit lesütötte, s szive megtelt a
                    legnemesebb érzelmekkel. Előre is igen-igen boldog volt abban a gondolatban,
                    hogy ha ő Klári kisasszonyt elveheti, hányszor el fogja majd olvasni ezeket a
                    szép könyveket.</p>
				<p>A derék tisztelendő úr majd szinte úgy vette a legényt, mint egy fiatal lelkes
                    tudatlan káplánt, s kifogyhatatlan volt a papi tudományok magasztalásában. Öreg
                    szive éledt, hogy végre van, a ki előtt kibeszélheti magát, miután erre
                    paptársai között úgy sem nyílik tér, s a legszebb argumentumokat hozta fel
                    némely kétes csodák bebizonyítására.</p>
				<p>- Így van az, öcsém, - kiáltott fel a lelkes öreg, az ifjú vállára tevén kezeit,
                    - egészen így! Igaz itt minden, nincs ebben ördögség. Meghiszem! Tiszta itt
                    minden és fényes, a papi tudomány sötétséget meg nem tűr.</p>
				<p>S András szemei előtt elvonultak a darab kenyerekkel és kis halakkal jóllakó
                    csoportok; a kánai lakodalmasok, kik az itczés edényekből a legfinomabb bort
                    iszszák; a tengereken száraz lábbal járó Jézus; a hullámokat sörényen ragadó
                    Pál; Tamás, ki kezeivel tapogatta meg a feltámadás után a mester sebeit, a
                    sebhelyeket; felragyogott előtte a damaskusi világosság, ama mindeneket
                    átmelegítő, éltető fény, melyben szinről-szinre látjuk az örökkévalóság urát, a
                    kezdetet és véget, a mélységet és magasságot, az életet és halált, az itéletet
                    és irgalmat.</p>
				<p>A két ember összetekintett, s az öreg és fiatal szemekből kitündöklött az
                    őszinte, hamisíthatlan vallásosság.</p>
				<p>- Meghiszem, - mondogatá az öreg lelkész az ebéd elkövetkeztéig többször édes
                    meghatottsággal, - így élet az élet: az istennel! A föld minden javai mitsem
                    érnek nála nélkül. Én tudom, mert nekem semmim sincs, de benne mindenem van.
                    Van, van, nincs panaszom. Gyermekeim jók, egészségesek.</p>
				<p>Midőn az öreg lelkész úr ez utolsó szavakat kiejté, belépett csöndesen Klári
                    kisasszony szegényes, bár tiszta öltözetben, de igen-igen szép, fiatal, mosolygó
                    arczczal.</p>
				<p>A legény, mintha most látta volna életében először, erősen ráveté szemeit s
                    kimondhatatlan édes érzéssel nézte a szép, hosszúkás, telt piros arczot, kék
                    szemeket, sürű szőke hajat és kicsinyes ajkakat, melyeket még soha sem látott
                    mosoly nélkül.</p>
				<p>Odaát micsoda kellemes meleg szoba s terített papi asztal fogadta a
                    földmíves-legényt. Meglehet egyébiránt, hogy az ebéd korántsem volt oly
                    dúsgazdag, mint néhanapján a Bokroséké, de András itt minden falatot a boldogság
                    tányérjáról evett, s e körülmény, azt gondolom, sokat ki tud pótolni.</p>
				<p>Odakünn ezalatt szépen elállott a hó, hanem föltámadt a szél, tombolt, üvöltött,
                    s ugyancsak derekasan. Nem csoda, deczember havában egész fiatal korát szokta
                    élni a tél: erős is, hideg is, durva is.</p>
				<p>Az alacsony papi hajlék törpe - itt-ott papirossal ragasztott - ablakai ropogtak,
                    mint az ember dereka, mikor igazi markos kezek szorongatják. Azonban a jó ebéd
                    mellett a szigorú időt fel se vette senki. Ott ült az asztalnál a jó isten is, s
                    a hol ő ül, ott jókedv van és békesség.</p>
				<p>Mintegy három-négy óra felé járhatott az idő, midőn András az öreg pap
                    tanuló-szobájából - a hol ebéd után majd szinte elzárkózva sokáig együtt
                    beszélgettek - nekigyuladt arczczal kilépett, s egy-két szives bucsuszó után
                    lovára ült.</p>
				<p>A legény szemérmesen, lesütött szemekkel emelte meg kalapját a tisztes család
                    előtt, nem igen mert tekinteni sem ide, sem oda, de szivében annál több édes
                    reménységgel gondolt Klári kisasszonyra.</p>
				<p>- Úgy-e, édes apám, jó egy ember ez az András bácsi? - szólt egyik kis leányka,
                    odasimulván atyjához.</p>
				<p>- Meghiszem, fiam! - válaszolt az öreg pap, szemével a házak közül fel-feltünő
                    lovas legény himbálódzó futását követvén.</p>
				<p>- Eljön-e még máskor is? - tudakolá a kis leány.</p>
				<p>- Kérdezzétek meg Kláritól.</p>
				<p>Klári kisasszony elpirult, s hirtelen elkapta fejét a gyermekek tekintete
                    elől.</p>
				<p>- Apa, mit nevet? Klári néni is mit mosolyog? - kérdé a kiváncsi leányka, hol
                    apjára, hol nénjére tekintgetve.</p>
				<p>- Eredj játszani.</p>
				<p>S az apa - míg a többiek bevonultak - nevetve sétált egyet az udvar fagyos haván.
                    Majd feltekintett a kitisztult égre s törődött fényű öreg szemeiből - a meleg
                    érzés szülte könyeken keresztül - teljesen kitündöklöttek ama betűk, melyeknek
                    összege körülbelül ilyenformát fejezhetett ki: «Köszönöm, édes istenem uram! te
                    hoztad házunkba, ha jónak látod, tedd vele boldoggá szegény leányomat!»</p>
				<p>Este későn, mikor már az egész család lefeküdt, Klári kisasszony elővette
                    irószerét s odakönyökölt az asztalra. Nézett hosszan, jóleső elgondolkozással,
                    s kereste a legalkalmasabb szavakat és kifejezéseket, melyeket leírjon. Négy-öt
                    levelet is akart írni, kettőt két asszony testvérének, kettőt vagy hármat
                    kedvesebb leánybarátnőinek.</p>
				<p>Jegyzőné testvérén akarta kezdeni. Mit irjon, hogy irjon? Megkérték, egy derék,
                    becsületes ifjú ember... Kicsoda?</p>
				<p>S a leány pirúlva tolta odább az előkészített levélpapirost. Nem azt szégyelte,
                    hogy parasztlegényhez megy, hanem hogy a néniék mekkorát nevetnek majd ezen.
                    Szive erősebben vert, arcza lángolt, kezében ingott a toll.</p>
				<p>- Nem, Rózi néniéknek nem irok, ők kevélyek, örökké azok is voltak, nekik irjon
                    apám! - s indulatosan tépte össze a már megkezdett levelet.</p>
				<p>Egy kis gondolkozás után új levélhez fogott.</p>
				<p>Ez a molnárnénak, Terka testvérének szólott volna. Terka ura se úr, gondolá, csak
                    molnár, s nincs is egész malma, ennek tehát megirhatja az egészet
                    körülményesen.</p>
				<p>Írt, írt, de egyszerre megakadt; eszébe jutott, hogy Terka barátságban van
                    két-három szegény, czifra hivatalnoknéval, no azok még jobban kicsufolnák, hogy
                    ő parasztasszony lesz. Nem, nem irok, nem is szükséges, üzenje meg apa
                    szóval.</p>
				<p>S a második levelet is eldobta.</p>
				<p>Következett két papleány, két öreges csufolódó papleány, a kik rendesen
                    megszóltak minden leányt, a ki ismerőseik közül férjhez ment. Ezeket Klári
                    kisasszony eddig szerette, mert sajnálta őket, s különben jószivűeknek is tudta;
                    most azonban ezekben sem bízott, tőlük is félt.</p>
				<p>- Miért írjak? - kiáltott fel a szegény papleány egész leverten. - Hátha nem is
                    várja tőlem senki? Nem, nem írok, nem tartozom apámon kívül számolni senkinek,
                    megyek ahhoz, a kit szeretek, becsülök, akár tessék valakinek, akár ne
                    tessék.</p>
				<p>- Klári te, - szólt egyszer kívülről az ablak alatt egy hang, az öreg pap hangja,
                    - mit csinálsz? Talán baj van, valaki beteg? Mi baj van, szólj?</p>
				<p>Klári kisasszony hirtelen eloltotta a gyertyát, leverte a papirosokat s
                    kikiáltott:</p>
				<p>- Nincs, nincs semmi baj, valamit kerestem, csak feküdjék le apám, mi is aluszunk
                    már. Vigyázzon, meg ne fázzék odakünn. Talán befüttessek a muzeumba?</p>
				<p>- Nem, nem fiam, csak aludjatok. Azt hittem, baj van. No ha nincs, nagyon jó.</p>
				<p>Az öreg tiszteletes úr el is aludt, de leánya sokáig írta még sötétben a
                    leveleket, küldözte ide is, oda is; lassankint elfelejtette, hogy lehetnek oly
                    rossz érzésüek és bolond gondolkozásuak, a kik őt talán ki is nevethetik, csak
                    az állott előtte, hogy őt egy derék, jóravaló ember kérte meg, s im hozzá is
                    megy teljes szeretettel. Hát a nagy, úri német rokonságra gondolt-e?</p>
			</div>
			<div type="chapter">
				<head>IX.</head>
				<p>Egy csipős, hideg, de különben szép tavaszi napon két-három mihályfalvi kocsi
                    hajtatott be az iszlai tisztelendő úr udvarába. Odabenn tudták, hogy jőnek, mert
                    nyitva volt a kapu. A vendégeket egész nagy csomó kiváncsi asszony, leány,
                    gyermek, sőt férfi követte és fogadta bámész, nevető nézéssel. Itt-ott egy-egy
                    éles, korlátlan torok hangos vivátozásban tört ki, mely ujjongatás faluhelyt
                    lakadalmakkor elmaradhatlan.</p>
				<p>A hol muzsika nincs, ott csak kiabálnak; a hol muzsika van, ott aztán tánczolnak
                    is, minden felszólítás nélkül. Itt csak kiabálni lehetett, hanem kiabáltak,
                    kurjongattak is, hogy majd fölvették a falut.</p>
				<p>A tisztelendő úr apróbb leánykái vörös körmöcskéikkel, hidegcsipte piros
                    orrocskáikkal és szépen kisimított kemény szoknyácskáikkal mind ott bámultak,
                    dideregtek a folyosón, és nagyokat ropogtattak a kezükben levő kulcsos
                    kalácskából. Nézték ők is a többiekkel együtt a kocsikon ülőket.</p>
				<p>Az első kocsin, melyet három jól felsallangozott és kendőzött ló húzott, hatan
                    ültek. A hátulsó ülésben ült László bácsi egész vasárnapi köntösben nagy
                    báránybőr magas süveggel, csokros fekete nyakkendővel s gondosan kifent hosszú
                    bajuszszal. A nagy, drága bunda úgy volt vállára vetve, hogy a jóféle kék
                    dolmány és zsinóros nadrág illendően kilássék. Mellette egy barna nagykendős,
                    sötétsárga vikleres sovány asszony ült, éles szemeivel rögtön felszámítva
                    mindent: udvart, népet, ruhát, konyhafüstöt, de olyan komoly, hallgatag képpel,
                    mintha ő tulajdonképen észre se venne semmit. Szembe velük két csinos leányka
                    ült: saját édes leányaik, Mariska és Lidike, díszes fehérben, alkalmatosan
                    pántlikázva, mint a hogy a nyoszolyóleányokhoz illik. Ezek alig várták, hogy
                    leszállhassanak és piros csizmáikat megmutathassák.</p>
				<p>A második szekéren András ült a mihályfalvi rektorral, ki sovány, nagyorrú szőkés
                    arczával örökké mosolyogni szokott, mint a bölcsek, a kik örökség szerint bírják
                    mindazt, a mi csak jó és egészséges e földi és ama mennyei világban. Ő bár -
                    négyszemközt legyen mondva - több oknál fogva haragudott András öcsémre, mint a
                    ki közelebb is találhatott volna magához illő társat, e lakodalomból most mégis
                    nem maradhatott el. Ott ült tehát mint valóságos belső ember dísznek - a
                    vőlegény mellett. Érezte is fontosságát, mert mindenfelé nagyokat köszöntgetett
                    és mosolygott.</p>
				<p>Voltak még néhányan, egy ezermester kovács, a ki bolondoskodni jött, egy szegény
                    kurta úr, valamikor nagy halászó és vadászó, most csak nagy pipázó; de ezekről
                    szükségtelen hosszasan beszélnem, annyival is inkább, mert ők a közönség
                    figyelmét úgy sem igen kötötték le. Hát a rokonok közül? Oh, oh! Dehogy nem!</p>
				<p>Jóllehet, Klári kisasszony és András is azon voltak, hogy a lakodalom minél
                    nagyobb csöndben s minél kisebb gyülekezet előtt történjék meg, a vendégek mégis
                    igazán számosan voltak. Sokan megüzenték, hogy jőnek, mint szerető rokonok,
                    másokat meg épen e hivatlan rokonok hoztak, ismét mások másnemű okokon és utakon
                    jöttek, de megérkeztek pontosan mind a kiszabott időre. Most ott állottak együtt
                    az első szobában, bátor, egyenes tartással, szemeikkel folyvást kémlelve,
                    kutatva. No és kikből állott a hívott és nem hívott közönség?</p>
				<p>Legelsőben a jegyzőné testvéréből és családjából, s a molnárnéból, a molnár
                    sógorból, egy nyalka molnárlegényből s egy velük jött vastag termetű, de fölötte
                    ritka hajú, szőke adótisztnéből, ki azonban csupán a mihályfalvi német atyafiak
                    iránti tiszteletből jött el. Eljöttek, ámbár sokat boszankodtak és nagyokat
                    nevettek a parasztlegény atyafin. A lakodalom oly czím, mely magában foglalja a
                    jó evést-ivást, s ilyen kellemes időtöltésből nem marad el az ember. Még a
                    szegény papkisasszonyok is eljöttek, de ezek most a mellékszobába vonultak a
                    menyasszonyhoz, s nagyratartó büszkeséggel onnan kandikáltak ki a szűrös,
                    bundás, zsíros hajú paraszt atyafiságra, mely atyafiság egyébiránt észre sem
                    vette őket. Volt még néhány szép gömbölyű termetű, egészséges, piros arczú
                    jegyző és rektor kisasszony, kik még nem voltak ugyan eljegyezve, de minden órán
                    várták az eljegyeztetést.</p>
				<p>A mint a násznép elhelyezkedett, néhány percznyi ünnepélyes csönd állott be.</p>
				<p>Most László bácsi átadván bundáját a mellette álló kovácsnak, az öreg pap felé
                    közeledett, s felekezetének élén megállva, néhány tisztességes köhentés után ily
                    emlékezetes szavakat mondott:</p>
				<p>- Kedves tisztelendő úr! Bölcs Salamon példabeszédes könyvében azt kérdi: «Gyors
                    és serény asszonyt kicsoda találhat?» Nem tudom, már pedig most ilyet keresünk
                    mi is, mert tudjuk, hogy az ilyennek ára jóval felülhaladja a karbunkulusokat.
                    Az ilyen fehérszemélyhez bízik az ő férjének lelke; az ilyen asszony keres
                    gyapjat vagy lent, és megkészíti azokat kezeivel akaratja szerint. Ilyen
                    asszonyt keresünk mi most.</p>
				<p>László bácsi végighordozta szemeit a mellékszobából kikandikáló kisasszonyokon.
                    Azok akaratlanul is elfordíták fejüket, s el nem palástolható mosolylyal
                    tekintettek a reszkető menyasszonyra. Maguk se tudták biztosan, hogy mit
                    nevetnek, de igen különösen esett nekik a furcsa leánykérő beszéd.</p>
				<p>László bácsi folytatta:</p>
				<p>- Asszonyt kérünk, a ki fölkelvén éjjel, eledelt ad az ő házának. Gondolkodik
                    mezőn való örökségéről és megtevén azt, az ő kezének munkájával szőlőt
                    plántál.</p>
				<p>Egy fehér galléros, smizlis jegyzőné megcsóválta fejét s odasugott
                    szomszédjához:</p>
				<p>- Hallja, mit beszél ez a paraszt?</p>
				<p>A szomszéd intett fejével, hogy hallja.</p>
				<p>- Már parasztnak mégis csak nem adnám a leányomat. Nem szörnyűség az, a mit ez az
                    együgyű ember össze-vissza hadar?</p>
				<p>A szomszéd asszony figyelni akart, s megrántotta a jegyzőnét, hogy
                    hallgasson.</p>
				<p>A jegyzőné nem hallgatott s mormogá magában: «Dehogy nem, még bizony szegény
                    leány, ételt is hordjon a mezőre. Az volna szép!»</p>
				<p>S haragosan fordult a beszélő felé.</p>
				<p>- Az ő kezeit veti a fonókerékre, - hangzott tovább a menyasszonykérő, - és
                    kezeivel fogja az orsót. Nem félti az ő háza népét hidegtől, mert egész háza
                    népe felruháztatott béllelt ruhákkal. Gondja vagyon a kicsinyre-nagyra, édes
                    leánya, fia, még a legutolsó cseléd is.</p>
				<p>- Jó, jó, - mormogott a jegyzőné, - majd, majd. No, szegény Klári, te ugyan
                    készülhetsz, írják a konvencziódat.</p>
				<p>- Mi, kedves tisztelendő uram, oh! tisztelt gyülekezet, ilyen asszonyt keresünk,
                    serényet, engedelmeset, jámbort, istenfélőt, tiszta szivüt. Isten ő szent
                    felségének legyen hála, találtunk is ilyet, a ki ugyancsak meg is igértetett
                    minékünk. Ez a merőben széppel, jóval ékeskedő leányzó itt vagyon a tisztelendő
                    úr családjában, ki is nem más, mint Klárika kisasszony, kedves hugom. Kérjük
                    azért egész tisztelettel és szeretettel: adassék ő ki minékünk, hogy azok, kiket
                    a jó isten egymásnak szánt és igért, boldogok lehessenek jártukban-keltükben,
                    házaikban és házaikon kívül, és minden foglalkozásaikban, valamelyeket a
                    mindenható szent nevében kezdettenek meg.</p>
				<p>Az öreg földmíves ember megsimította széles homlokát, és várakozó tekintettel
                    nézett a mellékszoba felé.</p>
				<p>Egy kövér, köpczös, sötétszürke kabátos ősz ember, a tisztelendő úr testvére
                    karon fogva kivezette a menyasszonyt, és tört fanyelven, szakadozott szavakban,
                    melyek azonban a legszebb dolgokat akarták kifejezni, következőkép
                    válaszolt:</p>
				<p>- A Hesperidák kertjéből az arany almákat, ámbátor hogy azokat sárkányok és más
                    fenevadak őrizték légyen, Hercules - úgy tudjuk - mégis ellopta. Kilopta... hm,
                    hm, fortélylyal az igaz, de mégis csakugyan kilopta.</p>
				<p>A kövér ember, mint nem valami gyakorlott szónok, egy kicsit megállott, fölfelé
                    nézett, majd tekintete odaesett László bácsira. Az integetett, hogy érti a
                    dolgot, szólhat az úr bátran.</p>
				<p>- Atyámfia, itt a tisztelt nász uram - folytatá a szónok megakadt beszédét -
                    hasonló esetet láthat. Bátyám csöndes hajlékában szintén egy aranyalma virult,
                    kit épen hasonló sors ért. Ime itt őrizzük mindnyájan, s mégis néhány órák mulva
                    azt mondhatjuk majd: volt, s nincs, oda van! Ti is, leánykák, testvérei a
                    távozónak, árván maradtok, mert hiszen édes anyátok volt ő tinéktek.</p>
				<p>Te is szeretett bátyám, - itt a beszélő megint elakadt, s szelid, kövér arczán
                    nagy öreg könyek gördültek alá, - no, de az isten velünk volt, tudom, velünk is
                    marad! - egészíté ki a rokon a félbenmaradt mondatot. - Én, kedves húgom ezennel
                    áteresztelek érdemesebb kezekbe. Légy boldog, vezessen az isten jóról jobbra,
                    nyereségről nyereségre!</p>
				<p>Itt, kedves olvasóim, leeresztem a függönyt, úgyis csak sírás, sóhajtás, zokogás
                    és számos atyafiságos ölelkezés következik, majd az esküvő, melyről annyit
                    mondhatok, hogy azt a szomszéd falubeli, kis begyes nyakú, kevély magatartású,
                    rokon papocska fogja végezni.</p>
				<p>Másnap hét-nyolcz óratájt visszafelé indult a lakodalmas menet. De a kocsik most
                    egészen más képet nyujtottak. Az első szekeren az ifjú pár ült csöndes
                    szótalansággal, ki-ki gondolatába mélyedve, a másodikon a mihályfalvi Ágnes
                    néni ült egy nagy csomó cserép- és faedényre vigyázva, a többi szekerek a
                    tömésig meg voltak rakva más bútorokkal, melyek közül a lakodalmas népség
                    olyanformán emelgette ki kezét, fejét, mint víg szüreti alkalommal a gyerekek a
                    hordókból.</p>
				<p>Az öreg pap kikisérte őket az utczára, hajadonfőn, s onnan integetett áldó
                    kezeivel leánya felé sokáig, sokáig, úgy hogy a hosszú menet már rég kiért
                    szinte a falu határából is, s ő mégis mindegyre ott álldogált leánykáival a
                    templom előtt. Gyér ősz fürteit lengette, hulldogáló könnyeit törülgette a
                    szél.</p>
				<p>Különben tisztes ősz férfiú, ne csak arra gondolj, a mik aggodalmat okoznak
                    szerető atyai szívednek, hanem a szép jövendőre is, mely az új mezővárosban a
                    szép rokonságban kedves leányodra vár. Igen, erre is jó gondolni.</p>
				<p>Lám, a lakodalmas menet a szép tájakon vigan halad rendeltetése felé.</p>
				<p>Az országut két felén több helyt nekifogtak már az emberek a mezei munkának;
                    csillogott a nap a fényes ekéken, kapákon, a varjak vigan szálldosnak egyik
                    buzaföldről a másikra, ha innen elhessegették egy-egy hangos ostordurrantással,
                    amodább békén letelepedhettek s jókedvvel nézhettek ama gazdag asztalokra,
                    melyeket a gondviselő uristen teríttetett meg a szántani-vetni nem tudó égi
                    madarak számára. A pacsirta azon való ártatlan örömében, hogy ime, mindjárt itt
                    lesz már a kis barázdabillegető, pintyőke, vörösbegy, sármány, s nem kell neki
                    többé azokkal a nagy fekete varjakkal társalkodni, a melyek ő reá különben is
                    alig hederítenek, lármás csattogással dobálgatta fel magát a tiszta levegőbe. A
                    friss szántáson egy-egy süldő nyulacska, oh! hogy nekiiramodott, pedig senki sem
                    kergette, nem ám, mert a rétek felől nagy kocsizörgés verődött, s ember, ló,
                    ökör, kutya, madár, mind arra tartotta fülét, fejét. Tudni akarta nyilván mind,
                    hogy mi az, kik lehetnek azok, honnan jönnek?</p>
				<p>Nem sokáig kellett várakozniok, mert a kocsik csakhamar odaértek az országutra, s
                    a ki akarta, most szemtől-szembe láthatta, hogy ezek a lobogós, kendős,
                    pántlikás, kurjongó népek lakodalmasak.</p>
				<p>András lesütött, szemérmes tekintettel, de vidáman fogadta egy-egy ismerősének
                    köszönését s jóizüen mosolygott magában, midőn látta, hogy egy távolabbi
                    szántásról egy-egy suhancz gyerek vagy béres legény mily lélekszakadva üget,
                    hogy közelebbről láthassa a menyasszonyt.</p>
				<p>Az idő, hogy Andrásék hazaérkeztek, úgy délután egy óra körül járhatott. A
                    kisérők, sőt maga Ágnes néni is nagy jókivánságaikkal hazatakarodtak: az utczán
                    kiváncsi járó-kelők zaja is lassanként lecsöndesedett, s az új házasok kicsinyke
                    hajlékukban végre magukra maradhattak.</p>
				<p>- No lám, hát ez a mi házunk! - szólt András boldogan, de bizonyos
                    szégyenkezéssel tekintve hol alacsonyas kis hajlékára, hol szép ifjú feleségére.
                    - Úgy-e, kicsiny, alacsony házacska?</p>
				<p>- Hiszen ez szép kis ház! - mondá a menyasszony nyájas megelégedéssel.</p>
				<p>A bizony nem volt szép, mert törpe is volt, keskeny is volt, legfölebb udvara
                    volt elég tágas; de András most mégis csakugyan kezdte szebbnek találni,
                    magasabbnak, erősebbnek, alkalmatosabbnak.</p>
				<p>A férj és nő, mintha csak véletlenül történt volna, egyszer-egyszer hosszasabban
                    pihentette egymáson tekintetét, s látszott, hogy ez is, amaz is egy-egy édes
                    kérdést tesz fel. Mik lehettek e kérdések, azt csak a jó isten tudná, hanem
                    végre mintha mind a kettő dolgot keresett volna: András tüzet gerjesztett a
                    kemenczében, a kis asszonyka pedig ebédhez készülődött. Elővette a kalácsokat,
                    az édes süteményeket, a sülteket, miket a hű öreg cseléd pakolt össze még
                    odahaza, és szép tiszta sávolyos abroszon ott állott az első ebéd.</p>
				<p>András akaratlanul is anyjára gondolt, öcscsére, rokonaira, a kik nincsenek itt,
                    de a kiknek itt kellene lenniök. Hogy nevethetnek azok most ő rajta, főkép az
                    uri rokonok. Nem, azok jóformán mitsem törődtek vele, előttük András úgy sem
                    volt több egy béresnél, s most, hogy az öreg Bokrosné kitagadta: egy koldusnál,
                    a kivel jó, hogy nem kell találkozniok.</p>
				<p>Bokrosné azonban máskép gondolkozott; haragtól lihegve betopogott a nagysás
                    nászasszonyékhoz s méregtől kékülő ajkakkal fogott keserü panaszához:</p>
				<p>- Hallottak ilyet? - kérdé szemeit törülgetve, mintha sirna, holott épen nem
                    tudott sirni, csak dühöngeni. - Ily szégyent hozni házamra, hogy csufoljon,
                    nevessen az egész Mihályfalva. De így járnak a jószívű anyák. Úgy neveltem, mint
                    egy urfit, s mihelyt kinőtt a földből, háladatlanságból mindenben
                    gáncsoskodott velem. Még a tudatlan, Sándorkám házasságát is ellenezte. Irigy
                    te, roszlelkű! Irigyelted, hogy ez szebb, jobb szivű, hogy ez olyan, mint én,
                    Bese-vér, nem olyan paraszt, mint te. Most ott van, elvett egy rongyot, egy
                    koldus papleányt, a ki uri asszony se, mint ez a lelkem asszonyom itt, -
                    mutatott nagy tisztelettel menyére, - gazdaasszony se, a milyen voltam, meg
                    vagyok én. Tudatlan, mert mit is tanulhatott volna otthon koldus apjánál,
                    anyjánál, mit egyebet, mint dologtalanságot? Milyen gazdasszony voltam én! -
                    szólt megfeledkezvén arról, hogy most mint uri asszonynak el kellene ilyesmiket
                    feledni, sőt tán hazudni is. - Még hol volt a nap, már én talpon voltam,
                    munkások ellátva, tehenek megfejve, gyerekek tisztában, udvar, kamra, szoba
                    rendben. Nem félt ez az én két rossz kezem a dologtól, de nem is jártak senkinek
                    a gyerekei olyan szépen, mint az enyémek, minden úr, még a főbiró is
                    megszólította őket: «ki fiai vagytok?» Úgy! Nem volt olyan kamarája senkinek,
                    mint nekem; az enyémben ujat ért a husnemű, zsirnemű, liszt, hüvelyes vetemény;
                    nem ismertem én soha, mi a szükség, nem én. S most ehol betolakodik egy koldus a
                    familiámba, egy sehonnai, abban a hiedelemben, hogy majd én felruházom. Ohó, nem
                    estem én a fejem lágyára!</p>
				<p>S hangos kaczagással fordult a nagysás familia tagjai felé.</p>
				<p>Szerencse, hogy András lelkében ily gondolatok csak meg se fordultak, s
                    szerencse, hogy az ajtó csendes kopogtatás után megnyilt, s egy sovár, szelid
                    képű öreg ember köszöntött be hozzájuk.</p>
				<p>- Isten hozta édes apám uramat, isten hozta. Hát így várt bennünket? - ugrott fel
                    András örvendező tekintettel, átölelvén apját, s oda vezetvén a kis menyecske
                    elé. - Hát itt vagyunk, megjöttünk. Mit szól, édes apám uram, úgy-e, hogy jól
                    cselekedtem, hogy tudtam, mit csinálok?</p>
				<p>Az öreg ember ingadozva állott az új asszony előtt, beesett öreg szemeit egészen
                    kinyitotta, s remegő ajkakkal s mosolygó tekintettel nézte a szép szőke, vidám
                    arczot.</p>
				<p>Az új asszony tiszteletteljesen fölkelt, odament az öreghez, megölelte és
                    megcsókolta.</p>
				<p>- Lássa, édes apám uram, még engem egyszer sem ölelt meg, s magát már ehol meg is
                    csókolta! kiáltott András eleven, vidor tekintettel, hol a nevető öreget, hol a
                    piruló menyecskét nézve, azzal a nyiltan kifejezett kivánsággal, hogy: édes szép
                    virágszálom, most már én is következhetném ám. Oda is suhant az asszonykához, s
                    nekibátorodva átfogta a karcsú derekat, csókolta a szép piros-fehér arczot,
                    homlokot, hajat, azzal az édes telhetetlenséggel, mely csak egy ép, magát
                    megtartóztatott tiszta szivű férfiun szokott erőt venni.</p>
				<p>Az öreg ember szótalanul nézte a jelenetet, mormogott valamit, hogy: «András te!»
                    majd leült, s elfogyott száraz arczán nagy meleg könyek folydogáltak alá.</p>
				<p>- Úgy-e, hogy jobban lesz az élet így, - szólt András boldogan, - mint amugy
                    volt? Ne féljen apám, ha nem vagyunk is urak, mint az édes anyám németjei, azért
                    az isten nem hagy el bennünket. Aztán megbecsüljük, majd meglássa, ez az én
                    galambom – s e szóra mintha nem illenék ily parasztosan szólni, az öreges legény
                    elpirult - úgy-e - fordult felé szeretettel, gondját viseljük édes apámnak.</p>
				<p>- Oh! hiszen nekem is édes apám! - volt a gyengéd válasz, s a szép fiatal
                    menyasszony elsimogatta az öreg embernek ősz fürtjeit, megczirógatta arczát, s
                    hol Andrásra, hol apjára mosolygott.</p>
				<p>- Mind nagyon jól van ez így, édes fiam, - törte meg a csendet az öreg Bokros
                    Mihály, - de.... s hallgatva sütötte le szemeit.</p>
				<p>András elértette a többit, s komoran nézett maga elé.</p>
				<p>- Elmegyünk még ma édes anyádhoz! - mondá teljes jóindulattal a feleség.</p>
				<p>- Az, az, lelkem gyermekeim! - kiáltott fel az öreg ember élénk tűzzel.</p>
				<p>- Nem, oda nem megyünk, apám!</p>
				<p>- Miért nem, fiam?! - kérdé halkan az öreg.</p>
				<p>- Soha sem bántottam senkit, de ha valaki feleségemet csak egy szóval vagy
                    tekintettel is meg találná sérteni, nem lenne azt jó énnekem látnom.</p>
				<p>- Hát elmegyünk édes apáddal! - igyekezett az asszonyka férjét
                    megvigasztalni.</p>
				<p>- Nem, édes lelkem! - vonogatta vállait az öreg Bokros Mihály. Furcsa egy asszony
                    ám az, kevély, haragos; még meg is tudna magáról feledkezni. Nem úgy lesz fiaim,
                    majd elmentek, ha ma nem is: magatok.</p>
				<p>- Soha! - morgott kemény tekintettel András. - Ők urak, mi szegények vagyunk. A
                    szegény még az édes anyjánál se kedves. Aztán hizelkedni se tudok, azt meg, hogy
                    te hizelkedjél, angyalom, annak, a ki minket gyülöl, igen-igen szégyenleném. A
                    lakodalmamra se jött el egyik is! - tevé hozzá egy kis hallgatás után
                    kedvetlenül.</p>
				<p>- Megbántottad, András? szólt a feleség. - Talán kemény voltál hozzájuk?</p>
				<p>- Jól beszélsz, édes leányom, jól beszélsz!</p>
				<p>- Nem voltam... isten a tanum, hogy nem bántottam egyiket is soha. Talán Sándort
                    károsítottam meg? Hisz ő ül az örökségben. Hanem hadd üljön, csak a koporsójáig
                    benne ülhessen. Én tudom, hogy csak egygyel bántottam meg őket, de azért az
                    egyért áldom az én jó istenemet! - s András érzéssel szorongatta meg felesége
                    szép fehér kezeit. Ád a jó isten nekünk is, úgy-e angyalom, hogy ád?</p>
				<p>- De ád ám, édes fiam, - biztatá az öreg ember gyermekeit, - majd megmutatod te
                    nekik, András, hogy az isten nem csak az öreg-utczán lakik, de itt a mi sorunkon
                    is.</p>
				<p>A három tagból álló család sokáig szótalanul nézett egymásra s az alkonyodó nap
                    pirosan verődött be a keskenyes ablakokon, s hol az egyik, hol a másik arczát
                    világította meg erősebben, talán kutatva, hogy miről gondolkoznak, s vizsgálva a
                    fiatal asszony szivét, hogy mekkora benne a szeretet, a türelem s a rettegés
                    nélkül való jó reménység.</p>
			</div>
			<div type="chapter">
				<head>X.</head>
				<p>Azalatt, míg a nagy boldogságban a fiatal pár egyszer-egyszer azt is beleszőtte a
                    beszélgetés kellemes folyamába, hogy a látogatásokat hol is kezdjék meg
                    voltaképen, ime, eljött ám a vasárnap. Tisztába öltöztek az utczák, templomi
                    öltözködéshez fogtak a családok, s a harangozó meg már épen ott könyökölt a
                    toronyablakban, félszemmel pedig a lelkész szolgálóját lesve, mikor az int,
                    hogy: István bácsi, lehet, kondíthat.</p>
				<p>Biró László bácsi a tulsó sorról átüzent Bokros Andrásékhoz, hogy készüljünk,
                    mert megyünk a szentegyházba. Ime, az első látogatást tehát a gyülekezetnél
                    tették, isten szent szine előtt. András titokban nagyokat sóhajtott, hogy miként
                    esik ez meg; hova üljön az asszony, melyik padba, hogy botránykozás ne
                    történjék. A parasztasszonyok közé? hiába, egy papleány oda mégis csak nem
                    ülhet; ül a papné mellé, mert miért is ne ülhetne? hm!... Ez a «hm!» nagy
                    tusakodást, belső harczot jelentett. Ejh! ül a rektorné mellé, - nyugtatá meg
                    végre magát András, - ez lesz a legalkalmatosabb hely, se igen fönt, se igen
                    lent.</p>
				<p>S a lelkiismeretes új férj lelke ebben a tisztességes padban csakugyan meg is
                    nyugodott.</p>
				<p>De most egy hasonlókép nehéz pont következett: hogy öltözködjék az új asszony?
                    mint a temetősori asszonyok? úgy nem lehet; mint az uri asszonyságok? nem
                    szabad! mint a Sándor felesége? Nem, nem, az ő felesége nem olyan nagysás német
                    dáma.</p>
				<p>E tépelődő gondolatok alatt szinte hallani vélte az első harangszót; lopva be is
                    tekintett az ablakon (mert épen a folyosón sétálgatott) s nézte, hogy a felesége
                    milyen ruhát vesz magára. Ott volt vele Ágnes néni, ott igazgatta.</p>
				<p>A kis menyecske egy uri szabású köntöst vett ki az almáriomból.</p>
				<p>András szive dobogott is, hogy olyan szép, gyönyörű teremtés felesége van, de
                    reszketett is, hogy az a sok irigy szem majd a templomban mit fog kitalálni.</p>
				<p>- András, - szólalt meg egyszer a kis feleség, - ha akarod, mehetünk, én fel
                    vagyok öltözködve! - s a mint a vidám tekintetű asszonyka egyszerű kék
                    szőrköntösében bámuló férje előtt megállott: András elfelejtett minden
                    aggodalmat, csak nézett-nézett, s szinte nem tudott betelni a szép fiatal
                    teremtés nézésével. Végig-végig hordozta szemeit a diszes állású ruhán, a szép
                    urias nagykendőn, ékes főkötőn, keztyün, s édes álmélkodással nyugtatta meg
                    tekintetét a mosolygó kék szemeken, melyekből tiszta, zavartalan boldogság
                    ragyogott.</p>
				<p>A fiatalok ugy indultak meg - nem karonfogvást, mint az urak és a városi
                    mesteremberek - csak úgy egymás mellett, mint a földmivesrend szokott. Ágnes
                    néni egy lépésnyi távolságban büszkén ballagott utánuk. Majdnem minden kapuban
                    akadt egy-egy néző, ki fogai között tettetett nyájassággal köszönve, irigy
                    kiváncsisággal tekintett végig a jövevény asszonyon. S e sovány köszönéseket
                    Bokros Andrásnénak mind a legnagyobb alázattal és szeretetreméltósággal
                    kellett visszaadni.</p>
				<p>Köszönnie kellett Görbénének, a boltosnénak, ki bekötött lisztes fejével egy
                    perczre kimozdult az adó-vevő asztal mellől; a kis sarkon lakó kövér
                    kovácsnénak, kinek mostoha apja rektor volt egy felső-baranyai falucskában; a
                    híres Fügének, kit az új városban a leggazdagabb paraszt embernek tartottak, a
                    ki már ezeknek előtte is minden belső emberrel - kivéve a szegény tanítókat -
                    komaságban, belső atyafiságos czimboraságban volt; köszönnie kellett minden
                    járó-kelőnek, a mint ezt a becsülettudó falusi szokás bizonyosan igen helyesen
                    megkivánja.</p>
				<p>Attól fogva pedig, a mint a módos Biró Lászlóékhoz csatlakoztak, meg kellett
                    állaniok minden valamirevaló asszonynyal, hogy az kedve szerint
                    összetapogathassa, morzsolhassa Bokros Andrásné ruháját, kendőjét, főkötőjét, s
                    egy lenéző pillantást vethessen a paraszt ifiasszonyt meg nem illető
                    keztyüre.</p>
				<p>Valóban több kisebb-nagyobb, de mind fontos stácziót tartottak, míg végre
                    valahára eljuthattak a szentegyházig. Elől ment Biró Lászlóné asszony nagyobbik
                    leányával, teljes alázattal, buzgó istenfélelemmel szorítván mellükhöz a fehér
                    keszkenőbe takargatott zsoltárt.</p>
				<p>Az ő járásuk kifogástalan vala, fejüket mind egészen lehajtották, s csendes
                    áhitatos döczögéssel huzódtak be az őket megillető székekbe. Ott leborultak, s
                    elmondták a szokásos bementi imádságot jó erős suttogással. Biró László a
                    tisztesebb javabeli emberek padjába ült, András a fiatal házasok székébe, a kar
                    alá, a felesége pedig nénjével... oh! igen is, egyenesen az uri asszonyok (de
                    nem a német nagysás asszonyok) székében foglalt helyet. Uram teremtőm, -
                    emlegeté Biró Lászlóné még hetek mulva is, - milyen egyenes, gangos járással
                    ment, merő botránykozás volt az atyafiakra nézve.</p>
				<p>A szegény András úgy meg is volt döbbenve, hogy nem látott se eget, se földet. Az
                    uri asszonyok néztek, suttogtak, a papné egészen kihajolt székéből, s
                    istenfélően csóválgatta nagy bubos, virágos kalapját. Hát a nagysás adószedőék,
                    az idősebb meg a fiatal nagysás asszonyék - mert ott voltak - azok nevettek,
                    integettek még egyszer ide-oda!</p>
				<p>- Jézusom! suttogá egy-egy jobb érzésű asszony a temetősorbeliek közül.</p>
				<p>- Oh! te rongyos illetlen, te! - mormogá magában a tiszta fekete selyembe
                    öltözött Bokros Mihályné ténsasszony, erősebb, sértőbb szavakkal nem mervén élni
                    egy szentegyházban. - No nézze meg az ember, hova merészel tolakodni egy
                    papczafadék!</p>
				<p>Hanem némi büszke enyhülést talált abban, hogy Sándorné menye, a nagysás asszony
                    meg épen a nagysás asszonyok székében ül.</p>
				<p>Ha valaki ezek mellett azt hinné, hogy Vörös Gábor ténsur hasonlókép igen
                    megbotránykozott a szegény fiatal asszony e meggondolatlan cselekedetén, az
                    olyan, azt hiszem, tévedne, mert egy nagy méltósággal mosolygó s kezeit
                    nyugodtan tördelő ember nem annyira azt árulja el, hogy haragszik és szégyenl
                    valamit, sőt inkább, hogy azon a valamin, a mi történt volt, örvend. Csakugyan,
                    Vörös úr teljességgel örvendeni látszott.</p>
				<p>- Jól van, András, - mondogatá szivében, - tromfold le azt a bolond anyádat,
                    addig is, míg majd az én tromfom épen a feje tetején találja.</p>
				<p>S a résztvevő lelkű ember odatekintett a főbiróra (igen, mert a németek csupa
                    vigyázásból mind jártak a templomba) s a leendő nagysás feleségre. Hajtogatta
                    nyakát, s mintha barátságosan intett volna is Andrásnak.</p>
				<p>Baj, de most az egyszer úgy volt: az egész szép tavaszi prédikáczió hatása
                    elveszett. A babnyelvű kövér pap hiába ágaskodott, fenyegetőzött s harsogtatta
                    tele torokkal: «édes idvezítőnk, édes idvezítőnk, a Jézus,» alig hallgatott reá
                    egy-kettő: mindenki Bokros Andrásnéval volt elfoglalva. Az öreg Ágnes nénin
                    kívül mindenki talált rajta valami csufolni, megitélni valót. Hogy is ne? egy
                    paraszt ember felesége odaül az úri asszonyok közé! Az öreg néni nem jutott
                    eszébe senkinek, valamint az sem, hogy a fiatal asszony leánykorában is ült már
                    a templomban ugyane padban nénje mellett.</p>
				<p>Most? oh! ez a most egészen más valami volt; most.</p>
				<p>Az itélő kegyetlen tekintetekből és haragos suttogásokból a szép kis új asszony
                    szerencsére egy betüt se vett észre; ő hallgatta a prédikácziót azzal az őszinte
                    figyelemmel, a melylyel otthon szokta hallgatni édes atyja szép, buzgó
                    beszédeit.</p>
				<p>Az öreg pap - itt is, mint másutt, bizonyosan sok ok nélkül való oktatás után -
                    áment mondott, az ének megzendült, s az úri asszonyok lassanként kezdtek
                    oszladozni. Most indult még meg a mihályfalvi asszonyok törvénytevése.</p>
				<p>Ágnes néni nem várta be Biró Lászlóékat, ment egyenesen hazafelé Klárikával, a
                    mint ő nevezte. S így mire a földmives-osztály asszonyai és leányai is
                    kijöhettek a templomból, ők már a kis közön jártak valahol, a vén fösvény
                    Kétszeri Dániel kastélya körül.</p>
				<p>András kijövet indulatosan nézett ide-oda, izmos vállain nagyokat rántott, tömött
                    bajuszát majd a kihuzásig sodorgatta s köhögött, mint mikor az ember nem akar
                    szólni, bár roppant erejébe kerül, hogy a szót visszatarthassa.</p>
				<p>László bácsi Andrással befordult egy kis szük utczába, alkalmasint, hogy minél
                    kevesebb emberrel találkozzanak.</p>
				<p>- Öcsém, - szólalt meg nehány percznyi hallgatás után, - látom, nem beszéltél a
                    feleségeddel. Hm! hát hova ültetted az asszonyt? Az, öcsém, tudd meg, ezentul
                    nem az ő helye. Csak nem akarsz tán megnagyságosodni, mint szegény Sándor öcsém,
                    a ki hintón vitte haza övéit a szentegyházból? Teneked mindig volt eszed. Hogy
                    nem mondtad meg feleségednek, hova üljön. Nem láttad, mindenki őt nézte? Te,
                    öcsém, paraszt ember vagy, mint én, mert mondjuk úgy, a hogy van... s a
                    feleséged is... persze, persze, papleány... de most már...</p>
				<p>László bácsi elhallgatott, de András se tudott mit szólni, csak égett, talán
                    reszketett is.</p>
				<p>- No, hanem öcsém, - szólalt meg más hangból a bátya, - annyi, mintha semmi se
                    történt volna. A mint volt, úgy volt, máskor máskép lesz. Ma egy szót se szólj a
                    feleségednek a dologról, holnap is csak módjával. A tanács olyan, mint a só,
                    mindenkinél szükséges, de a sok megárt. Azért mértéket tarts. Aztán azt is
                    meggondold, hogy nem parasztleányt vettél el, a kivel csak mégis könnyebben
                    tudnál bánni, de ez olyan, mint a fain papiros, nem a mi durva kezünkhöz való.
                    Lágyan érj hozzá, tiszta kézzel. Tanuld ki a módját, bánjál vele úgy, mint a
                    leányoddal, szoktasd a kezedre. Ok nélkül való beszédekkel el ne vaditsd. Szép,
                    fain asszony. Egész isteni tisztelet alatt a papon volt a szeme. Úgy!</p>
				<p>Ilyen beszédek lecsillapították Andrást, ki ezek nélkül meglehet, ki talált volna
                    szalasztani ajkán valami nyers szót.</p>
				<p>- Ma együtt ebédelünk, átjöttök hozzánk, öcsém, úgy egyeztek meg az asszonyok.
                    Ott lesz nálam a rektor koma is, bár a felesége haragszik, hogy nem az ő leányát
                    vetted el. Persze, hiszen oda járogattál. No, ki kell velük békülni; jó emberek.
                    Hanem nálam lesz a kis tanító feleségével, ezekkel is meg kell barátkozni. Ezek
                    mihozzánk valók.</p>
				<p>E beszélgetés alatt az új asszonyt otthon egész egy csomó paraszt asszony vette
                    körül; ott voltak Biróék is. A templombeli esetet nem merte közülök felhozni egy
                    is, jóllehet, ott ült épen a nyelvük hegyén, s csak egy kis rés kellett volna,
                    hogy hegedüszóban jól megmossák érte a szegény kis menyecskét.</p>
				<p>Bokros Andrásné mindenkit megnyert vidám kellemetes beszédmódjával, az öregebb
                    asszonyokat meg «asszonynéném»-ezte, a fiatalabbakat keresztnevükön szólította,
                    ezenkívül mindenkinek igyekezett valami szépet mondani. Látszott is rajta, hogy
                    nem kis munkát végez, mert arcza csupa láng volt, szemei valósággal égtek az
                    erős igyekezettől, szép telt ajkai még akkor is mosolyogtak, mikor a vendégek
                    rég hazatakarodtak már.</p>
				<p>- Micsoda nyelves egy asszony lesz ebből, öcsém asszony! - szólt gunyos
                    nevetéssel társához, Bokros Andrásnéra czélozva, egy nagy fekete főkötős,
                    pufókos képű nő. - Majd meglásd, megöli ez az urát még a beszédével; ha az én
                    menyem, már pedig az csak, tudja, lelkem, egy paraszt ember lánya, az igaz, hogy
                    mesteremberé, ez a rongyos pedig azt se tudni, ki s mi légyen, hát mondom, ha az
                    én menyem az én házamban, tudja, az első nap ennyit csataráz, mint ez a - né!
                    majd hiszen megmutattam volna én, hogy Kacz Pálné, már mint én, kicsoda. Meg
                    én!</p>
				<p>S a vén lelkes asszony fenyegetőleg rázta zsoltárát a levegőben.</p>
				<p>- Már a Sándor felesége, a Bokros Sándoré, az már más, az nagysás asszony leánya,
                    uri vér, de ez! - s a vén nő leirhatlan megvetéssel csóválgatta fejét. - No
                    lelkem András, - folytatá, - te is ugyan hiába vénültél meg ennyire, ha csak
                    ilyenért vénültél meg. Hiszen micsoda egy teremtés ez? Micsoda sovány karjai
                    vannak (s a vén nő nem átalotta felgyürni karjait, hogy megmutassa, milyeneknek
                    kell lenni a mustrakaroknak), azzal dagaszszon be aztán tizenkét kenyeret! Eszik
                    is abból a kenyérből a kutya! Micsoda vékonyka, penészes egy asszony! Hogy tud
                    ez ellátni tiz-tizenöt munkást étellel, mit lehet egy ilyen teremtésre bizni egy
                    jóravaló háznál? Az én Viczám... No de persze, nem is adtam volna egy vén
                    legénynek.</p>
				<p>A fiatal asszony, a ki e tekintetben egészen máskép vélekedett, mosolyogva
                    tekintett a vén asszonyra.</p>
				<p>- Aztán nézd csak, uramfia, téged meg Sárikának hi! Hát ki vagy te? hát nem volt
                    a te apád nemesek hadnagya? hát nem vagy te László-leány? engem meg hogy:
                    nénémasszony. Mintha nem is Mező-Mihályfalva városban laknám, hanem egy iszlai
                    harangozóné volnék!</p>
				<p>Nevetett, ilyen nagy sértésre csakugyan nevetnie is kellett.</p>
				<p>Az öreg asszonyság - a kiben pedig Bokros Andrásné felette bizott - tenger sok
                    okot hozott fel arra, hogy mily nagy ostobaság az, ha valaki egy szegény leányt
                    vesz el feleségül, de másfelől meg mily nagyon szép, ha valaki az asztalfőre
                    teheti a fejét, mint Bokros Sándor is uri házasságával. Mivel épen ennél a
                    fontos pontnál hadarászott, mikor az öreg Bokros Mihályné ténsasszony házához
                    értek, otthagyta a fiatal asszonyt s befordult egy pár szóra a nagysás
                    adószedőékhez, hogy a nagy templomi botrányt az utolsó szóig tisztára
                    elbeszélje.</p>
				<p>A szegény Bokros Andrásné pedig a legnagyobb megelégedéssel és kedvvel ment férje
                    oldala mellett Biró Lászlóékhoz ebédre. Teljes lelkéből hitte, hogy ebben a
                    városban neki sok jó asszonyai lesznek. Mily bizodalmasak, nyájasak voltak
                    iránta. Maga volt egytől-egyig mindnyája a kész jóság. Soha se merte volna
                    hinni, hogy a földmivesasszonyok oly őszinte, melegszivűek legyenek!</p>
				<p>Az ebéd szépen, barátságosan folyt le; egy kis hiba azonban mintha történt volna
                    mégis. Valami olyan, mint a sértés. Biró Lászlóné, a ki tudta, mi az illem s kit
                    illessen az elsőség, a kis tanítónét az András felesége elé ültette.</p>
				<p>Bokrosné lesütötte arczát, szép piros szinében egy kissé elváltozott, hebegett,
                    hogy igen, igen, üljön oda a tanítóné, az öregebb is, és hogy hogy igen, igen,
                    úgy!</p>
				<p>A kis tanítóné, ki az uj asszonynyal már akár akaratból, akár akaratlanul csak
                    úgy foghegyen beszélt, a kinálgatásra ilyenformán gondolkozott, a mit sárgás,
                    soványas arczával világosan ki is fejezett:</p>
				<p>- Nem úgy, édes Bokrosné ifiasszonyom, nem azért ülök maga elé, mert öregebb
                    vagyok, a mire különben is kinek mi gondja, tudja-e, nem azért, hanem csupándon
                    csak azért, mert az én uram belső ember, a magáé meg csak egy paraszt. Az
                    elsőség azért kompetál nekem. Úgy, úgy, szentem! Azért, hogy maga papleány volt,
                    én meg egy paraszt emberé, most, galambom, a fölebbvaló én vagyok, a tanítóné
                    asszonyság.</p>
				<p>S a helybeli gőgös papnétól annyiszor lenézett, semmibe se vett szegény tanítóné
                    édes boszuérzettel tekintett szét, hogy ime, ő most egy papivadékot mily
                    pompásan letromfolt.</p>
				<p>Igen, ily tromfokat lehet találni a vidéki asszonyságok kezeiben is.</p>
				<p>Különben a tanítóné asszonyság vidáman evett-ivott, a mi nem mutatott elégedetlen
                    szívre, s egy-egy igen kellemes falat elköltése után oda tekintett a papleányból
                    lett szegény fiatal paraszt asszonyra is, kinálva, hogy egyék többet, többet,
                    úgy, mint azok a menyecskék ni a kemenczepadkán.</p>
				<p>Bokrosné hátra fordult s látta, hogy a kemencze mellett két-három kövér,
                    pirosképű, vidám tekintetű menyecske eddegél, ki-ki az ölébe fogott
                    tányérról.</p>
				<p>A tanítóné nevetett s folytatá magában jól eső gondolatait: «úgy bizony, galambom
                    Bokrosném, majd te is így fogsz ezután ebédelni, vacsorálni, mint ők. Asztal
                    mellett ülni, férfiakkal együtt ebédelni csak a belső emberek s azok feleségének
                    lehet.»</p>
				<p>Urak feleségeinek? igen. De hát azok a férfiak, a kiknek úri, nagyságos vérű
                    feleségük van, hol ebédelnek? Hol?</p>
				<p>Bokros Sándoréknál tudom, hogy hol.</p>
				<p>Nagysás ifju Bokroséknál nagy ebéd volt szintén. A német urak közül a főbbek ott
                    ülnek mind a hosszú Bokros-féle diófa asztal mellett. A sok pofaszakállas vörös
                    német kép csak úgy tündöklik a jó magyar ételektől és italoktól. Ott van a
                    főbiró, segédbiró, köztük épen a főadószedőné, ki napról-napra fiatalabb és
                    szebb-szebb ruhákban jár; ott ül nagysás Bokros Sándorné uri asszonyom, kivágott
                    mellű selyemruhában. Milyen eleven, kövér, jókedvü egy fiatal úri asszony. Nem
                    győzi eléggé bámulni és dicsérni a gavallér Weidinger úr, ki egyre iszik és
                    csillogtatja nagy gyémántos gyürüjét.</p>
				<p>Bokros Sándor el van foglalva a borok manipulatiójával, különben ő is leghátul
                    ül, mint gazda, s neki mint uri embernek nem szabad észrevenni semmit. Látta
                    ugyan már, hogy a főbiró derékon ölelte Vandát, de ilyesmin zajt ütni csak egy
                    műveletlen ember szokott. Uri ember, finom gavallér (a milyenné Sándornak
                    kellett lenni) máskép segít magán.</p>
				<p>Hát az öreg Bokros Mihályné ténsasszony hol ül?</p>
				<p>Künn a maga szobájában. Ma (és néha egyébkor is) a főadószedőné úgy csinálta ki,
                    hogy Bokros mama csöndesen odabenn költse el maradék ebédjét. Hiába a szép német
                    szót még nem érti, a nélkül pedig természetesen, művelt uri társaságban nem
                    ülhet az ember. De mikor úgy «en famille» vannak, akkor az öreg ténsasszony nem
                    egyszer fiával és nagysás menyével vacsorálhat.</p>
				<p>Vajjon van-e itt szó Bokros Andrásról, itt ez uri társaságban?</p>
				<p>Hogy volna? Egy szó sincs.</p>
				<p>Ezek itt «urak.»</p>
			</div>
			<div type="chapter">
				<head>XI.</head>
				<p>Földmivelő emberre nézve alig lehet valami kellemesebb áldás, mint ha az aratás
                    gazdagon, még a reményét is felülmuló bőséggel üt be. A nehéz ötvenes években
                    volt egy ilyen kövér esztendő is. Megteltek a csűrök, pajták, vermek, gabonások,
                    s ha valahol a szorgalmas előrelátó buzakereskedők rá nem tették a kezüket
                    jogosan fölhalmozott asztagokra, tele hombárokra, a tulajdonos elmondhatta:
                    «hála isten, a téltől most aligha lesz mit félnünk.»</p>
				<p>Ha valahol jól fizetett a kéve, Vörös Gábor úr kévéi igazán megbecsülték
                    gazdájukat. Mégis ime, a nagy úr, jobban mondva: a ténsúr elégedetlen.</p>
				<p>Boszusan jár fölebb-alább tágas, hosszú udvarán, oda sem igen tekint a vidám
                    nyomtatókra, cséplőkre, kik pedig nagyokat köszöntgetnek az uriasan öltözött
                    uraságnak, megy komoran levágott fejjel, s néha-néha, mint a ki birkózik,
                    nagyokat dobbant lábaival. Vörös, ripacsos képe kifeszül az indulattól,
                    szemgolyói meg-megállanak öbleikben s fogai között mormog valamit, de úgy, hogy
                    csak maga hallja. A ki egészen közel állana hozzá, az kivehetné, hogy a ténsúr a
                    legnyersebb szavakkal ócsárolja a német hivatalnokokat, legfőkép a főbirót, ki
                    pedig épen most is a házánál lakik, azokban a szép nagy vastáblás szobákban.</p>
				<p>A főbiró úr kissé megtelt arczczal, szépen elrendezett sima, ritkás hajjal és
                    sürü, vörös bajuszszal, nyugodt kedélylyel lapozgat valami hivatalos iratok
                    között, fehérbőrű finom keze fején és ujjain uriasan (a mint egyszer Vörös Gábor
                    úr mondta) tarkállanak a vörhenyes szeplők, ha feltekint - mivel tekintete egy
                    tükörre esik - mosolyog, ha letekint, mivel észreveszi a sok feldolgozatlan
                    munkát, elkomorodik, de azzal, hogy Vörös úr mint vélekedik róla, az ő úri
                    személyéről, épen nem törődik csak egy csöppecskét is.</p>
				<p>Egy művelt főbirónak, ki a mellé még elég fiatal is, tenger sok elfoglaltatása
                    van. Itthon dolgozni egy kicsit, a hivatalban parancsolni, veszekedni folyvást;
                    a fiatalabb, szebb hivatalnoknékat kegyben tartani, azokat fékezni,
                    kormányozni, különösen Biró Sándornét, ki napról-napra kedvesebb és rátartóbb,
                    szebb és kaczérabb; ezeken kivül időt hagyni arra is, hogy a franczia
                    nevelőnővel is fentartsa az évek óta szépen folytatott viszonyt, s még ezen
                    kivül időt venni arra is, - pedig vesz, - hogy Vörös uram kedves, eleven szemű,
                    telt kövér vállú, kemény karú Mariskájával is naponta foglalkozzék, igen, ennyi
                    elfoglaltatásnak becsülettel megfelelni, nem csekély dolog.</p>
				<p>A főbiró úrnak ezeken kivül néhány gyermeke is van, s egy csomó fizetni való
                    cselédsége és egy még nagyobb csomó fizetni vagy törleszteni való adóssága. Ezek
                    így levén, a főbiró úr nem sokat törődhetik Vörös úrral, Vörös úr igényeivel,
                    nem még akkor sem, ha Vörös úr annyira zúgolódnék is, a mint épen most
                    zúgolódik.</p>
				<p>Zúgolódik, és miért zúgolódik?</p>
				<p>Olyan kényes dolgokért, a milyenekért minden jóérzésű apa csak zúgolódni fogna.
                    Vörös úr a legszebb remények fejében kérte magának lakóul a főbirót; megkapta,
                    ez eddig jól is volt; leánya mátkaságát a kisebbik Bokros-gyerekkel egy helyes
                    plánumért felbontotta; no és melyik jó apa nem cselekednék úgy? a német uraknak
                    nagy ebédeket, vacsorákat adott, ez is valami; a főbirót számos izben ellátta
                    kamattalan kölcsönpénzekkel, mai világban ezt is kevés tiszta szivű ember tenné
                    meg; felbontotta az egész házi rendet, a parasztos viselet helyett úri ruhákat
                    szabatott; a két nagyobbik leányt gitározni taníttatta; előbb csézát, később
                    hintót vásárolt, hogy ha már a dolog úgy lesz, lássa az eb lelke német
                    főbirója, hogy urakkal van ügye. S most a hálátlan német más asszonyok után
                    bolondul. A két Vörös-leány itt van, eladó immár mindketteje: ha akar a
                    boldogtalan német lelke, hát miért nem szól? - okoskodék keserüen Vörös Gábor
                    úr. Bizony még utoljára én szólok. Pusztuljon, vagy fizessen. Lépjen fel bátran,
                    hisz leánykérőnek egy becsületes magyar háznál sem harapták még le az orrát. Mit
                    kivan? mi a szive szándéka? kell pénz? az is lesz; kell jószág? hát hiszen nem
                    viszem én el a koporsómba házaimat, földjeimet. Vagy mit akar? Látom, inkább a
                    kisebbik leányomhoz huzódik, a Márikámhoz; no jó, nem bánom azt se, Zsuzsimnak
                    jó lesz az a másik német úr, elég derék egy úr az a Vádingér, azaz Váidingér, az
                    a köpczös német.</p>
				<p>De csak szólnának! Hanem nem, mindkettő azért a jó madár Bokrosnéért bolondul.
                    Várj csak, asszony, nem ülsz te itt a mi helységünkben sokáig, a felől én állok;
                    úgy eltétetlek innen benneteket, mintha soha se lettetek volna itt, el oda
                    valahova az isten háta mögé a tót földre, a honnan bizonyosan szakadtatok. Aztán
                    nem bánom, ha ott vesztek is. Hanem itt, ha akármimbe kerül is, úgy kell menni
                    mindennek, a mint én akarom. Ha már belekezdtem, nem hagyom annyiba; engem senki
                    nem csufol! Azt a nótás fajotokat - szólt emeltebb hangon az elkeseredett apa -
                    adok én nektek nótát, csavargó gaz lelkek ti! s azokra a csufolódó dalokra
                    gondolt, melyeket egy idő óta esténkint háza előtt szoktak holmi irigy paraszt
                    fajankók dudorászni. Egy hónap alatt meg kell lenni mindennek, - kiáltott szinte
                    egész nagy hangon, - vagy én nem vagyok többet Vörös Gábor. Még győzi a
                    bugyelláris, s ha nem győzné, azéba markolunk, a kinek van. De a télre a főbiró
                    vőm lesz, meg az a másik német is. Akkor nevessen aztán, a kinek bátorsága van;
                    tudom, hogy megtöltök minden tömlöczöt!</p>
				<p>Vörös Gábor úr ez erélyes elhatározás után, mintha egyenesen csak oda indult
                    volna, az istálló felé tartott. Nagy kevélyen belépett, megvillogtatta dölyfös
                    szemeit, s egy szép négy éves aranyszőrű csődör farára csapott, azután meg a
                    társáéra.</p>
				<p>- «Villám,» «Tündér,» - kiáltott a lovaknak, - egyetek, mert holnap ilyenkor, ha
                    az isten is úgy akarja, nagy úr jászola előtt kapálóztok. No ne féljetek, ide
                    kerülhettek még aztán, meg tudlak én titeket venni, ha kell, még tizszer is.</p>
				<p>- Gyurka te, hol vagy?</p>
				<p>- Itt, téns uram, ehol e! - válaszolt egy hang a kérdésre.</p>
				<p>- Hol?</p>
				<p>S egy fekete arczú kocsis ereszkedett le a szénapadlásról.</p>
				<p>- Azt mondom, - adá ki a ténsúr a szigorú parancsot, - ez a két csődör olyan
                    legyen holnap reggelre, mint a tükör; szerszámuk, mint az arany, csillogjon.
                    Szegvárra megyünk.</p>
				<p>Másnap déltájt csakugyan ott toporzékolt a két szép sárga csődör Szegváron a
                    megyefőnök Kripszkrapsz ő méltósága ablaka alatt. Vörös Gábor úr fel volt
                    öltözködve szépen, módosan, urasan, feketébe, de nem afféle szijas nadrágba, a
                    melyik ősi szokás szerint még nyáron is flanellel van bélelve, hanem pompás
                    német bugyogóba s olyan divatú kabátba, a melyiknek a dereka a valóságos derékon
                    alul egy araszszal kezdődött Ilyen szép derekakat viselt akkor az egész úri
                    világ.</p>
				<p>Vörös úr örömtelt szemekkel pillantgatott fel a főnök úr ablakába s leste, hogy a
                    főnök úr mikor veszi észre a szép állatokat. A főnök úr, mint akkoriban több
                    ilyrendű úr, szemes egy ember volt, sóvárgó szivű, enyves markú; élt-halt a szép
                    magyar ajándékért, s már messziről megtisztelte nyájas, biztató mosolygásával az
                    olyan benne bizó bátortalant, kiről föltehette, hogy tudja, mi az illendőség.
                    Most is, bár felette sok volt a dolga, a zajra ki-kitekintett s bámulva,
                    sóvárgó érzelmekkel vigyázta azt a hintóba való két gyönyörű karcsú sárga
                    teremtést. De milyen is volt a nyakuk! hosszú, vékony, ruganyos; fejük kicsiny,
                    de büszke; sörényük göndör, csillogó; szügyök széles és erős; lábaik vékonyak,
                    de kemények, mint a hegyi szarvasé; egész formás testükben olyanok, hogy a hozzá
                    értő szem nem győz betelni nézésükkel. Hát az állásuk, járásuk! még a ki sohse
                    látott lovat, szép lovat, az is bámulva nézte őket.</p>
				<p>A főnök úr beintette inasát s dobogó szívvel, s mint a nyomon levő vadász,
                    felvont szemekkel, mosolygó ajkakkal kérdé:</p>
				<p>- Miféle lovak ezek itt? ki az az ember? mit akar?</p>
				<p>- Azok a lovak, méltóságos uram, a méltóságodéi, az az ember egy magyar úr, s
                    szeretne méltóságoddal beszélni.</p>
				<p>Az eszélyes főnök úr jól tudta, hogy megy az ilyen dolog; azért azonnal kegyesen
                    rendelést tett, hogy a kocsi álljon be az udvarba, a lovak ügyét igazítsák el,
                    az a magyar úr pedig jöjjön fel.</p>
				<p>Vörös úr behajtatott, de a lovakat nem köttette be a kinált helyre, csak oda
                    bizta egy kis ideig a kocsisra, míg majd ha netalán, így s úgy, maga pedig
                    csakugyan fellépdegélt a méltóságos főnök úr kegyes, biztató szine elé.</p>
				<p>A főnök úr két-három régóta várakozó instánst összevont szemekkel s
                    összecsucsorított ajakkal kikergetett, s nagy nyájasan bevezette belső
                    szobájába Vörös urat. Vörös ténsúr észrevette, hogy itt lehet szólani; a csikók
                    onnan kívülről inthettek már füleikkel a főnök úrnak, s tudtára adhatták, hogy
                    azt a derék magyar urat meg kell becsülni a lehető mértékben.</p>
				<p>Vörös Gábor úr néhány köhintéssel a mondókához fogott.</p>
				<p>- Volna nekem, méltóságos uram, - kezdé szomorgós hangon, - egy jó emberem, a ki
                    egyik gyermekemet a haláltól mentette meg. Kináltam én azt mindennel, de
                    jóllehet, hogy szegény, még ugyan nem fogadott el semmit, hanem arra kért,
                    keressem fel a méltóságos főnök urat, az előtt borulnék le, azt kérném, ha
                    térden állva is, hogy tenné őt el mostani helyéről, s tenné őt vissza oda, a
                    honnan jött, a tótok közé, mert ő csak azok között szeretne meghalni, ezt
                    szeretné ő. No, gondolám, ha akármimbe kerül is, én elmegyek a méltóságos főnök
                    úrhoz, addig könyörgök, rimánkodom, még meg nem lágyítom a szivét, nem bánom,
                    akármibe kerüljön is, odaadom a két legszebb lovamat, ha meg nem sértem, vagy
                    szolgálok akármivel, csak azt a becsületes embert visszahelyeztessem oda, a hová
                    kivánkozik.</p>
				<p>A főnök úr élesen nézett Vörös uram két ravasz szeme közé, s némi hallgatás után
                    szólott:</p>
				<p>- S ki az az ember?</p>
				<p>- Nagysás Widlicsek Venczel főadószedő úr Mihályfalvában.</p>
				<p>- S ez szeretne visszamenni...</p>
				<p>- Nem épen hazájába, csak a felső vármegyékbe. Itt nálunk nehezen megy neki az
                    élet. Nagy szegénységben vannak, ott, hogy minden olcsóbb volna, úgy
                    beszélik.</p>
				<p>A főnök némely nehézségeket emlegetett.</p>
				<p>Vörös uram, mintha zsidóval alkudnék, felállott, akközben nagy szemtelenül valami
                    ritka fajú tehenekről is beszélt, s bátran odatekintett a főnök úr szeme
                    közé.</p>
				<p>- Az én megyémbe eltehetném azonnal valahová, talán jobb helyre, de a felső
                    megyékbe most bajosan. Az sok nehézséggel jár.</p>
				<p>- Sokkal, ugy-e? hm!</p>
				<p>A főnök valami távol eső jövedelmes helyet említett.</p>
				<p>- Hiszen én azt se bánnám, csak jobb legyen, mint ez a mostani.</p>
				<p>- Jobb.</p>
				<p>- Veje is van, becsületes jó ember, annak nem lehetne-e de ugyanott, vagy a
                    környéken valami kicsiny kis hivatalt juttatni? Méltóságos uram, - szólt egész
                    biztosan a juhász, - van ám nekem még más két szép csikóm is. Adott a jó
                    isten.</p>
				<p>A főnök, mintha nagy lelki harczot vivna magában, bökdöste az állát, homlokát,
                    bólintgatott, szólt valamit a másik két csikóról is, s jó lelki igéretek között
                    megszorongatta Vörös uram kezeit.</p>
				<p>Nagy szerény alázatossággal odasugta a magyar úr a német főnök úrnak, hogy de
                    aztán az a derék, emberséges nagysás úr meg ne tudja ám, hogy én jártam el a
                    dolgát.</p>
				<p>Eligazítottak mindent, nyilt egyeneslelkűséggel, a mint igaz emberekhez illik is.
                    A csikók a főnök úr istállójában maradtak, Widlicsek úrnak kijelöltek egy
                    Mihályfalvától jó távol eső hivatalt, valamint a veje számára is valami kevés
                    tudománynyal járó útbiztosságot, s Vörös Gábor ur nyert perével visszasietett
                    Mihályfalvába.</p>
				<p>Természetes, hogy mindez most sokkal nehezebben fogna menni. Átlátom a
                    czáfolhatatlan okot. Most magyar emberek ülnek a hivatalnoki székekben, ezek
                    pedig, úgy hiszem, mind csupa szemenszedett lelkiismeretes emberek, igazságért
                    élők-halók, ajándék-csikótól irtózók. Ezek előtt Vörös Gábor uram dolga merőben
                    hihetetlen; tudom, hogy az ő ajtajukon egy ilyen becsületes, társán segíteni
                    törekvő ember hiába is kopogtatna.</p>
				<p>Mihályfalvában e szép egyezség után pár hétig minden a legrendesebben ment; a
                    főbiró, mintha érezte volna, hogy baj lesz, még sűrűbben járt Biró Sándornéhoz,
                    a hol nem egyszer pihenőben kapta Weidinger urat. Csakugyan Vanda egyre szépült,
                    különben is kövéres arczái még jobban megteltek, nagy, világos szemei élénk,
                    ingerlő tűzben lobogtak. A derék fiatal nőt gyönyör volt nézni.</p>
				<p>Pedig anyja, a főadószedőné se feledkezett meg magáról; akkora fürtöket,
                    táphajakat toldozott a szükséges helyekre, hogy feje tetejét egészen
                    megfiatalította; gondoskodott redősödő arczáról is, a mennyiben az alkalmatlan
                    gödröket, barázdákat a legfinomabb rizsporral és csak kevesek által ismert
                    festékkel tömte be. E munkás anya leánya mellett egészen úgy tünt fel, mintha
                    azzal a legnemesebb versenyre akart volna szállani. És csakugyan szállott is.
                    Hisz elég fiatal volt még, csak nem hagyhatta magát. Egy jó nevelésű asszony
                    különben is igen későre szokott megöregedni. S Widlicsek Venczelné asszonyság
                    pedig épen ilyen jó nevelésű nő volt.</p>
				<p>Itt ez oldalon akadálytalanul folyt tehát az élet. Sándor nem akadékoskodott, ő
                    az ifjabb hivatalnokokkal foglalta el magát, azokkal kártyázott, éjjelezett, a
                    mint ezt a gavallérság és műveltség úgy hozta.</p>
				<p>De Bokros Mihályné ténsasszony nem mulatott épen mindig jól. Néha akaratlanul is
                    Andrásékra gondolt, s megsértett anyai szive olthatatlan haragra lobbant.
                    Eleintén titkolni akarta, hogy haragszik, úgy mutatta, hogy ennyibe se veszi az
                    egészet e! S ujjaival nagyot csettentett. Föltette magában, hogy ha el
                    találnának jönni, nem ereszti be őket a szobába, nem talán még az udvarba
                    sem.</p>
				<p>Óh! mennyi mindent a szemükre fog hányni, hogy lerakja azt az ostoba, eszeveszett
                    embert, s hogy megemlékezteti azt a rongyos papleányt.</p>
				<p>Szive, lelke égett a boszuállásban.</p>
				<p>Mivel azonban Andrásék csak nem jöttek, a ténsasszony a sánta szabónéval, a
                    temetősori Séni Böskével s néhány ily boldogtalan evő-ivó asszonynyal ült egybe.
                    Menyére haragudott s kerülte Sándor fiát is. Maga sem tudta, miért, hogy s
                    mikép: kezdett előtte alkalmatlan lenni az a sok járó-kelő német. (Zsidók is
                    jöttek néha, sőt többször, de ezek már csak a ténsasszonyhoz s mindig sürgős
                    dologban).</p>
				<p>- Micsoda lakodalom volt az én házamnál! - szólt egyszer elgondolkozva, de
                    kemény, mérges hangon a sánta szabónéhoz. - Hanem tudom, nem is lát olyat
                    egyhamar Mezőmihályi.</p>
				<p>A vén asszony büszke szivének még most jól esett a fényes multon éldelegni.</p>
				<p>- Itt ült - folytatá, nekielevenedve - az úri rend szine-virága: a Muzsnay urak,
                    Álmos úr, Alfonz úr, József úr, itt ültek a Baloghi urak. Hej, hogy evett-ivott
                    az a kevély Baloghi Lajos, hogy emelgette rám a poharát! - s elkomorodott.</p>
				<p>Ki tudja, mi minden juthatott eszébe. Különös, hogy a német urakat, a kikre pedig
                    akkor oly büszke volt, nem emlegette.</p>
				<p>- Milyen sültjeink, süteményeink voltak! - tördelé magában emlékeit. - A
                    köznépnek tehenet vágattam, hogy hadd tudja szegény, kinél van a lakodalom. Tiz
                    akóst üttettem csapra, hadd igyanak, mondom, így tették ezt a régi öregek is.
                    Volt is kedv, kurjongatás, még harmadnapra is egyre vivátozták a nevemet.</p>
				<p>- Igaz! - jegyzé meg röviden a sánta szabóné.</p>
				<p>- Igaz? de igaz ám!</p>
				<p>S a vén ténsasszony nagy méltósággal leemelvén arczáról pápaszemét, szétnézett, s
                    ha menye ott ült volna előtte, ilyen szavakkal fordult volna hozzá: «Te loknis,
                    vuklis, pingált, puderozott háládatlan, úgy tudd meg, hogy az a vörös fejű tót
                    apád tűvé tehette volna az országot, míg ilyen anyósra akadt volna, ha
                    akadhatott volna, mint én. S ehol mégis...»</p>
				<p>Fölemelte izmos kezeit s kemény, átkozódó szavakban tört ki (mint a kiket a baj
                    okozójául tartott) András ellen, férje ellen s az egész Biróhad ellen.</p>
				<p>- De micsoda egy asszony is lesz abból a rongyos leányból? hát mit tanulhatott
                    otthon abban a sövényfészekben? hát hogy tegye az már a lábát egy jóravaló
                    gazdaságba? Teszem azt, ha adnék nekik valamit (nem sok volt már, a miből
                    adjon), egy-két darab földet, rétet, azt a Suba-féle szőlőt, egy pár ökröt, egy
                    fejős tehenet (ilyenek már mind nem voltak), hiszen a boldogtalan teremtés azt
                    se tudná jó szerével, mit csináljon velük. Szegény jámbor te, hát még a
                    munkásokra főzni! te tudnál? És még te mertél belépni egy ilyen familiába?</p>
				<p>Egy kis szünet után - mialatt csak úgy tépte, szaggatta le magáról a ruhát -
                    ismét folytatta:</p>
				<p>- No jó, hát ha már olyan házasodhatnékja volt annak a vén bolondnak, hát nem
                    voltam én itt, hogy szóljon? Vagy hát ki vagyok én? nincs nekem eszem? nem
                    tudtam volna én egy hozzá illő leányt teremteni? szépet, módosat? (most nem
                    tette hozzá: úri vért). Ott van la! bezzeg neveti most a város, hogy majd kiég a
                    szemem. A Bokrosné menye ahol ni, ezt teszi, azt teszi! Nem, nem, látom, már az
                    utczára sem mehetek ki miatta.</p>
				<p>Elhallgatott, s fáradt, merev tekintettel nézett maga elé.</p>
				<p>- Az én menyem? - pattant föl egyszer, öklével nagyot csapva valami vászonnemüre;
                    - az én menyem ugyan nem!</p>
				<p>És sápadt ajkait úgy összeszorította, mintha soha sem akarná többet
                    szétnyitni.</p>
				<p>- Hanem majd megmondom, hogy kié! - s durva, ocsmány szavakat mondott. - Nem, ide
                    soha be nem teszi a lábát, nem, a mig én élek. Az én tudtommal nem történt sem a
                    lakodalmuk, sem a bejövetelük, hozzám ugyan ne is forduljon egyik is soha! Tőlem
                    ott veszhetnek éhen, mert tudom, hogy utoljára is az lesz a végük!</p>
				<p>E szavak után - mintha már végkép kidühöngötte volna magát - reszketve hanyatlott
                    székébe.</p>
				<p>- Micsoda házban laknak? - kérdé a sánta szabónét kigyuladt arczczal.</p>
				<p>- A nagy kovács házában, a temetősoron.</p>
				<p>- Micsoda? egy zsellérházban? Ez a Bokrosné fia? No, ezt se gondoltam volna, hogy
                    megérem!</p>
				<p>Hosszan csóválgatta fejét és nevetni igyekezett, de csak kiáltott, hörgött,
                    nyöszörgött.</p>
				<p>A sánta szabóné pedig, hogy se inni, se enni nem kapott, csöndesen kihúzódott a
                    szobából, s hagyta az öreg asszonyt nyöszörögni és veszekedni.</p>
				<p>Az csakugyan nyöszörgött és veszekedett is magában szinte estig, s észre sem
                    vette, midőn egy fiatal, szelid arczú menyecske lépett a szobába, ugyanaz, a ki
                    az első vasárnap meglátogatta Bokros Andrásnét.</p>
				<p>Köszönt, de az öreg asszony nem fogadta el, beszélt, mormogott magában
                    tovább.</p>
				<p>- Micsoda? - fordult egyszer hirtelen a menyecske felé, kit most vett észre, -
                    mit mondasz?</p>
				<p>- Hogy mondom Klárinak hivják! - válaszolt a fiatal menyecske, ijedt tekintettel
                    méregetvén az arczából kikelt vén asszonyt.</p>
				<p>- Kit?</p>
				<p>- Az András bácsi feleségét.</p>
				<p>- Hát aztán ezt ki kérdezte?</p>
				<p>- Vagy nem a nénémasszony kérdezte? Hiszen im most mondá: azt se tudom kicsoda
                    micsoda, hogy hivják.</p>
				<p>- Én? - kiáltá a vén asszony, s kábultan, nevetve tekintett a leányra. Egészen
                    odament hozzá, mintha még egyszer akarná hallani azt a nevet.</p>
				<p>- Én biz úgy értettem! - akadozék a leányka.</p>
				<p>- No hát akkor rosszul értetted. Mi közöm nekem az ő nevéhez? Hát te honnan
                    tudod, hogy így hivják?</p>
				<p>- Onnan, hogy voltunk nála a Kaszás Ferencznével.</p>
				<p>- Az András feleségénél? - kérdé előre tolt fejjel Bokros Mihályné.</p>
				<p>- Ott.</p>
				<p>- Hát miért?</p>
				<p>S az öreg asszony merev tekintete nyiltan kifejezte, hogy mindent szeretne tudni.
                    Azért öntudatlanul gyorsan kérdé:</p>
				<p>- Nos? - s háttal fordult a leánynak.</p>
				<p>- Csak mondok, nézzük meg; édes apámék is igen akarták tudni, milyen asszony,
                    milyen a szobája, s milyen a beszéde.</p>
				<p>- Hát milyen?</p>
				<p>- Az bizony szép egy kis asszony.</p>
				<p>- Hm! kicsiny? Persze...</p>
				<p>- Nem olyan nagyon; van akkora, mint a mi Eszterünk.</p>
				<p>A Sándor feleségével nem merte összehasonlítani, bár az volt a nyelvén.</p>
				<p>- Kissé soványas.</p>
				<p>- Sovány? úgy? Azt gondolta a jámbor, hogy majd itt szépen kihízik.</p>
				<p>- Az biz elég telt ábrázatú, piros és fehér is. Szépecske.</p>
				<p>- S aztán hogy fogadott benneteket?</p>
				<p>- Nagyon jól. Megmutogatott mindent.</p>
				<p>- No és van ruhája? - tudakolá Bokrosné, meg sem mozdulva helyéről.</p>
				<p>- Nem sok.</p>
				<p>- Persze, - mormogá a vén asszony kaczagva, - azt gondolja, majd ád az a bolond
                    anyósom. Azt tegye csak el! Adjon az, szentem, a kit a lakodalmadba hivtál,
                    adjanak azok a rongyos atyádfiai. Mert én ugyan nem! Hm! hát aztán engemet
                    említett-e?</p>
				<p>- Igen bizony. Sajnálta, hogy András bácsi nem hívta se apámékat, se néném
                    asszonyt.</p>
				<p>- Így kezdjük azt! - vágott némi belső diadallal a menyecske szavába. - Ohó!
                    hanem a békességből semmi sem lesz. Hát mibe került volna... no egy szót se
                    szólok, semmi közöm velük. Ugy-e? lám, lám, még emlegetett! Tudom, azt hiszi,
                    engem egy-két szóval bolonddá lehet tenni. Vén vagyok én arra már, lelkem, meg
                    mindig több eszem is volt. Ugyan mit beszélt rólam? - tevé hozzá némi szünet
                    után, miközben mosolygott és mereven maga elé bámult.</p>
				<p>- Hogy mondja meg csak, édes angyalom, de szépen mondja ám, már mint én, hogy
                    tiszteljük, csókoljuk a nagyasszonyt, én is, férjem is, s elmegyünk, mert tudom
                    én, hogy jó szívvel fogad ő bennünket. Ha haragszik, megkérjük, megkövetjük,
                    mert én csak úgy tisztelem, mint a tulajdon édes anyámat. Engem tudom, nem
                    bántott soha egy szóval is, azért én csak olyan bátorsággal is megyek elébe,
                    mintha a lelkem boldogult édes anyám elé mennék. Ha baj van közöttünk, azt nem
                    csinálta sem a férjem, sem ő, hanem csinálták az árulkodó rosz emberek, a kik
                    örvendenek, ha háborúságot csinálhatnak. Úgy, úgy, édes galambom, csak így
                    mondja ám el, mind ezekkel a szavakkal.</p>
				<p>- Ne beszélj! - mondogatá jókedvvel s nagy lelki diadallal a vén Bokrosné, a mint
                    a papleánynak szives üzenetét hirül vette. - Persze, persze, tudja, hogy ki
                    vagyok, hogy engem nem a szemétből kaptak ki, hogy az én apámat Bese Lászlónak
                    hívták, hogy az én nagybátyám vármegye esküdtje volt. Jó, jó, csak jőjjenek,
                    hiszen én, ha alázatosan jő, hát még a koldust sem verem ki udvaromból.
                    Meglátom, hogy becsülnek meg, hogy kérnek meg, hogy tudnak kedvemben járni,
                    hiszen ha nincs mit egyenek, az én kamarám nem üres még (már az volt), hát
                    szóljanak. Ha egy tehén vagy borjú... no, no csak...</p>
				<p>S a vén asszony kevély, daczos szivét szokatlan édes érzés járta át. Hajlandó
                    lett volna nagy, nagy ajándékokat adni, s ezeket az eszem-iszom ingyenélő
                    németeket kiverni az udvarából.</p>
				<p>A menyecske rég hazament már, s Bokros Mihályné még mind Andrásékkal küzködött.
                    Leszídta őket, majd kibékült velük; Klárit tanogatta, oktatta; Andrást kezdte
                    többre tartani, mint eddig. Rég idő óta most volt egy szép, csendes éjszakája.
                    Az is jól esett szívének, hogy férjével, azzal a boldogtalan vén emberrel megint
                    összekerül. Nem laknak külön, világ csúfjára, élhetnek együtt, a mint eddig
                    éltek.</p>
				<p>Szinte nem bánta, ha átesett volna már szidáson, perlésen, békességen. Alig birta
                    várni, hogy teljenek a napok egymásután, s történjék meg mielőbb az
                    egyezség.</p>
				<p>Sütött-főzött, Andrásnak legkedvesebb ételei kerültek elő. «Ha jőnek, - mondja rá
                    magában, - lássák, hogy nem vagyok szívtelen, olyan, a milyennek
                    elhireszteltek.» Bár mindent titkon tett, a nagy sürgés-forgás mégis feltünt az
                    adószedők előtt. A sánta szabóné tudott szolgálni ezeknek is, így a nagysás
                    asszonyok hamar rájöttek a sürgés-forgás nyitjára. Tettek róla, hogy minden úgy
                    történjék, a mint kell.</p>
				<p>Épen javában pattogott a tűz a hátulsó konyhán, készültek a drága magyar ételek,
                    midőn egy temetősori asszony nagy alázatosan beköszönt az öreg Bokrosné
                    ténsasszonyhoz.</p>
				<p>- Itt ugyan készülnek ám, ténsasszonyom! - szólt a fogadott hirhordónő egy kis
                    kerülő beszéd után. - Bizonyosan nagy uri vendégek jönnek, a Sándor ténsur
                    barátai.</p>
				<p>- Ki tudja, hátha épen azok? - válaszolt a nagyasszony dölyfös rátartással, de
                    egyszersmind jókedvvel.</p>
				<p>- A főbiró ur jön nyilván, meg az új mérnök urak.</p>
				<p>- Ha azok jönnek, Dombiné asszonyom, hát itt lesznek, de tudok én várni másokat
                    is.</p>
				<p>- Meghiszem! Egy ilyen uri asszonyságnak könnyű vendégeket várni. Hej, szegény
                    Bokros András, tudom, a te fogad is akkor kopik azokba a drága ételekbe, mikor
                    az enyém.</p>
				<p>- Kiről beszél itt kend? - áll kemény, feddő tekintettel Bokrosné az asszony elé.
                    - Tudja-e kend, hogy Bokros András az én fiam, a kihez az ilyenféle asszonyok
                    nyelvének semmi köze. Ha van Dombiné asszonyomnak valami dolga, csak adja elő
                    iziben, aztán odább egymásután!</p>
				<p>- De roszkor jöttem, ténsasszonyom! De úgy van az: szólj igazat, betörik a fejed.
                    Bizony pedig ha tudná, hogy Andrásék milyen szivvel vannak ténsasszonyom iránt,
                    nem támadott volna meg értük olyan keményen.</p>
				<p>A kiváncsiság hamar más irányt adott a kevély, indulatos Bokros Mihályné
                    szívének. Egy darabig úgy tett, mintha mitsem hallott volna, csak járt-kelt hol
                    le, hol fel, huzogatta selyemruháját, igazgatta finom fodros fekete főkötőjét:
                    ránczolta homlokát, vonogatta vékony, szintelen ajkait. Egyben fiára gondolt, s
                    annak kisebbítő, becsmérlő szavaira. Előre indulatba jött, s szeretett volna
                    minden fazekat, serpenyőt az udvarra hajigálni.</p>
				<p>- Hát milyen szívvel vannak? - tört ki végre az indulatos vén asszony.</p>
				<p>A hirhordónő úgy tett, mintha nem akarna szólni, vonogatta magát s távozni
                    készült.</p>
				<p>- No, szóljon kend, - rivalt reá Bokrosné, - ne féltse a tarisznyáját. Mi kell?
                    zsír? fogja; liszt? tartsa.</p>
				<p>S a kevély vén asszony reszketett mérgében.</p>
				<p>- Hát megmondom a dolgot, ténsasszonyom, úgy, a hogy van.</p>
				<p>- Nekem ne is hazudjék kend.</p>
				<p>- Nem hazudok, ha hazudok, álljon meg a nyelvem! András azt mondta feleségestől:
                    mondja meg kend, Dombiné, anyámnak, hogy ne féljen, mert ebben az életben a mi
                    lábunk nem lépi át az ő küszöbét.</p>
				<p>- Ugyan ugy-e? Üm, üm, - dadogá a vén kevély asszony, - ajh, ajh, te mondtad azt,
                    András te...</p>
				<p>Többet nem tudott szólni: lerogyott, s a könyek patak módjára csorgottak végig
                    arczán.</p>
			</div>
			<div type="chapter">
				<head>XII.</head>
				<p>Tekintetes Vörös Gábor ur, kit most már csakugyan mindenki így czimezett akár
                    gúnyból, akár illedelemből, nem volt rest ember, de bőkezű sem ok nélkül.
                    Többször átment Szegvárra megnézni a csikókat s beköszöntgetni a főnök úr
                    szobájába, s ment mindaddig, míg a jólelkű főnök D... városában egy
                    nyolcz-gyermekes apát ki nem taszított hivatalából, s az így megürült szobákba
                    be nem ültette Widlicsek Venczel urékat.</p>
				<p>Oh! e szép hirre mekkora öröm fogta el az öreg Bokrosné ténsasszony szivét.</p>
				<p>- El, fiam, elmegyünk ebből a sárfészekből! - mondogatá a vén asszony fölemelt
                    kézzel és diadalmas arczczal. - Meghaltam volna, ha csak egy hétig is itt
                    kellett volna laknom azokkal az istentelenekkel (az Andrásékkal) egy helységben!
                    Megálljatok, mert eljöttök ti énhozzám még csuszva-mászva is, de csak jőjjetek,
                    akkor tudjátok meg csak, hogy ki vagyok!</p>
				<p>Hirtelen ment minden, mint a hogy jó dolog szokott.</p>
				<p>Vörös Gábor ur maga volt a megtestesült jó szív; pénzzel, tanácscsal segítette
                    Sándort.</p>
				<p>- Légy haszonbérlő, minek volna neked hivatal, mikor a magad ura lehetsz; ezeket
                    az ittlevő földjeiteket eladjátok, megveszszük jó pénzen, én is, mások is, te
                    pedig vásárolsz vagy árendálsz rajtuk egész uri birtokot. Baranyában olcsó a
                    föld, ott majd hogy ingyen adják. Legyen eszed, édes öcsém, adj-végy, a hogy
                    jön; ha akarsz, olyan ur lehetsz, hogy négylovas hintón látogathatsz be
                    Mihályiba. Hozzám szálljatok mindig (ide tegyétek csak a lábaitokat!), jó
                    barátok maradunk. Hiszen, ha a leányomnak más volt a kivánsága, ha az eb lelke
                    fölebb kacsintgatott, ugy-e, mi? Sándor öcsém, azért nem haragszunk. Még jobb
                    így, te is ur lettél az uri familiával, leányomra is más szerencse vár. Aztán
                    anyádat megbecsüld, ha az a paraszt (értette Andrást) kiszakadt a familiátokból,
                    ha nem köszönte meg, hogy anyád im annak is asztalfőre akarta huzni a fejét,
                    most dughatja a bolond a pad alá. Én mindig jó emberetek voltam, ezután
                    tudjátok csak meg még jobban. Nem, engem ne mondjon senki soha fösvénynek, még
                    azt is utáltam, a ki fösvény; majd megtudod, mit tettem a méltóságos főnök urnál
                    a kedvetekért, de jól van no, nem szólok, maradjon annyiban, nos, tehát ha pénz
                    kell, öcsém, - mert úgy is hogy ne kellene? s nagyot kaczagott a ravasz ember, -
                    adok én, a mennyi kell. A pénz ne tartóztasson vissza utadból. Hallom, ti kaptok
                    valami jó hivatalt, addig pedig szeretnél apósod mellett valami alkalmas
                    földeket árendálni. Helyesen, nagyon bölcsen van, öcsém! Látom, a szeg fejére
                    ütöttem.</p>
				<p>Így, így ment a beszélgetés dicsérve, dicsekedve tovább-tovább, hogy még a vén
                    Bokrosné is tisztelettel kezdett nézni a jószívű Vörös Gáborra.</p>
				<p>Widlicsekék igen meg voltak elégedve és lepetve a váratlanul jött szép emelkedés
                    által. Megindultak vásárolni jobbra-balra, hitelre, kontóra, megadomra
                    mindenfelé. Készült a sok mindenféle szükséges, nélkülözhetetlen ruha, bútor
                    gyorsan, rohamosan. Az utazás napja meg volt határozva, azon innen nem lehetett
                    maradni. Az ifjú nagysás asszony többször tartott bizalmas összejöveteleket
                    Weidinger urral, sőt a főbiró urral is, de nem mutatott semmi kedvetlenséget az
                    elutazás miatt. Gondolta: nagy a világ, s jó emberek mindenütt vannak, vagy a jó
                    isten tudja, mit gondolt, ki látna egy szép, fiatal, mulatni vágyó asszonyka
                    szívébe? Sok minden szebbnél-szebb érzés, kivánság, reménység megfordul ott.</p>
				<p>Elég az, az öreg Bokrosné ténsasszony kezdett igazán arany napokat élni. Örömest
                    adta el földjét, házát, javait, mint ősi örökségét, melybe senkinek semmi
                    szólója.</p>
				<p>András nem is hagyta, hogy valaki ez intézkedésekbe beleszóljon, azt mondhatnám
                    inkább: az András felesége nem engedte. Az adás-vevés könnyen ment tehát.</p>
				<p>Egy alkonyaton belépett András anyja szobájába. A vén Bokrosné megrezzent,
                    megállott egy perczre, majd összeszedve magát, kevélyen feltolta pápaszemét, s
                    nézett és várta a szót. Ő maga nem tudott szólani, most az egyszer mintha
                    lekötötte volna valaki a nyelvét.</p>
				<p>- Édes anyám, - szólalt meg András halkan, szeliden, úgy hallom, elmennek innen
                    lakni.</p>
				<p>- El! - hörgött a vén asszony, erőt gyűjtögetve szemei villongása által.</p>
				<p>- Nem azért jöttem, hogy lebeszéljem szándékáról, mert én rám úgy se hallgatott
                    soha, azért se, hogy kibéküljünk, mert tudom, mit üzent hozzánk...</p>
				<p>- Ugy, még a koporsómban sem bocsátok meg! - tördelé rekedten a vén asszony.</p>
				<p>- Én tisztelem, szeretem édes anyámat, én nem haragszom, nem is kérek semmit;
                    tudom, hogy minden édes anyámé, elélheti, vagy hagyja arra, a kire akarja, csak
                    annyit mondok, azt is azért, mert a feleségem sírva kért, hogy mondjam meg, hogy
                    ha édes anyám valamikor megunná az idegen földet, hát... akkor...</p>
				<p>- Inkább a kutyához, mint hozzátok, mint ahhoz a... - tört ki az anya - Most
                    pedig eltakarodjál előlem! Ha nem kellettem eddig, ne kelljek ezután se.</p>
				<p>- Énnekem, anyám, minekünk nem kellett?</p>
				<p>- Egy szót sem akarok!</p>
				<p>- Hiszen ki üzente, hogy be ne tegyük a lábunkat a küszöbén?</p>
				<p>- Kihez fordultál, mikor megházasodtál? kit csufoltál meg vele?</p>
				<p>- Az én feleségemmel, anyám? - kérdé András, közelebb lépvén anyjához.</p>
				<p>- Azzal a rongygyal!</p>
				<p>- No, ha édes anyámnak rongy, nekem nem rongy. Istennek ajánlom! - s kilépett a
                    fiú a szobából. Odakünn a konyhában megfogta egy zokogó fiatal asszony kezét, a
                    felesége kezét, s mentek vissza a temetősori zsellérházba.</p>
				<p>- Ugy-e, galambom, mégis csak jó volna egy bolond édes anya? - hangzott a
                    nagyasszony örömtelt beszéde. - Elhiszem!</p>
				<p>S kaczagott.</p>
				<p>- Felejtsek el mindent, így volt, úgy volt, ez volt a hibás, én nem, én sem. Nem,
                    lelkem, nem tesztek engem bolonddá! Még azt a boldogtalan vén embert is
                    elcsalták tőlem; azt hitték, az majd mind hozzájuk viszi a Bokros-just.</p>
				<p>Újra nevetett, de mintha a nevetés mégis nem adott volna szívének kellő örömet.
                    Járt fel s alá, teljes mértékben élvezni akarta a diadalt, melyet felfogása
                    szerint azokon a meghunyászkodott koldusokon nyert, s tervezgette a jövendőt.
                    Bár az utóbbi időkben kezdett egy kissé terhére válni a sok eszem-iszom dölyfös
                    német hivatalnok, s úgy - a nélkül, hogy talán magának is be merte volna vallani
                    - vágyott az egyszerűbb életmód után! most egészen nekiadta magát a fényes
                    plánumoknak, a nagyszerű megtiszteltetéseknek, melyek őt Sándor fia, a gazdag
                    haszonbérlő mellett bizonyosan érendik. Úgy czímezteti magát, a hogy menyét, az
                    ifjú nagyságos asszonyt titulálják, s a hogy Sándorkát is titulálni fogják
                    okvetlenül. Miért ne? menjen az egész egy végből. Ha nagysás, hát akkor legyen
                    nagysás mind; ha urak, hát akkor legyenek igazi urak. Mire való az a
                    himezés-hámozás? Hát vagy nem tudna ő olyan uri asszonyság lenni, mint az a sok
                    éhes német, cseh dáma, a kiknek alig van betevő falatjuk? Ki ő, mi ő? nem
                    Bese-vér? nem a Bese László nemzetisége? De az bizony!</p>
				<p>E tudat bátorságot adott kevély szivének, s szerette volna beparancsolni Sándor
                    fiát és nagysás menyét, hogy előttük még egyszer és századikszor elmondja,
                    kicsoda légyen Bokros Mihályné. De Sándor a sörkorcsmában ült német irnok
                    barátaival a Lakiné kisasszonyainál, menye pedig szülőivel mulatott valami német
                    uri vacsorán. Magában folytatta azért a disputát s mindegyre bátrabban,
                    erősebben. Tökéletesen meg volt győződve arról, hogy a főbűnös András, vagy
                    talán még inkább az a rongy, koldus felesége; ezek csinálták a bajt, a
                    háboruságot. Ha csinálták, most így vegyék hasznát. Ő tudni sem akar róluk
                    többet, őt erősen, halálosan megsértették, s egy ilyen nagy sértést egy
                    becsületes anyán, nem lehet, hogy megbocsásson.</p>
				<p>Addig küzdött, addig tusakodott, míg végre egészen tisztára mosta lelkét; igen,
                    az ő lelkét semmi vád, semmi gyanusítás is nem érhette. Mit akart a szorgalmas
                    mentegetődzés által elérni? nagyrészt azt, hogy a jószág, földek, ház az övé, s
                    egy hálátlan gyermeknek abból egy anya sem köteles adni csak egy falatot is.</p>
				<p>Jól fölvevén a dolgot, most már a legjobb akarat mellett se tudott volna
                    Andráséknak adni semmit. A házra Gáspár zsidó tette a kezét, a földeket az
                    adószedőék ruházkodták, ették-itták fel, az a kis pénz, a mit még a kezei közé
                    bír szorítani, valósággal árendára kell. Ezeket különben nem is látta ily
                    tisztán; de érezte, hogy a pénzzel módjával kell bánni. Pocskolta, szídta tehát
                    Andrásékat Sándor előtt, menye előtt, az adószedőék előtt s az egész világ
                    előtt, úgy hogy a ki e keserű kitöréseket, szidalmazásokat hallotta, el kell
                    hogy higyje, mikép András nagy bűnt követett el kétségen kívül.</p>
				<p>Míg ezeket az öreg Bokrosné ténsasszony, a hol csak módjában volt, hirdette,
                    elérkezett a várva-várt költözködési, indulási idő. A főadószedőék, kik most még
                    jobb hivatalba léptek, nagy pompával ültek a vén parasztasszony által (mert ők
                    maguk közt csak úgy nevezték Bokrosnét) vett hintóba. Sándor hátul maradt egy
                    paraszt szekéren a két öreg némettel, a nagypapával és nagymamával, Bokros
                    Mihályné pedig egyedül ült nagy fekete drága főkötőben, selyemruhában egy másik
                    paraszt szekéren; kissé fájt érzékeny szívének, hogy nem ő ülhet a hintóba, de
                    most már úgy találta, hogy nem árt ha az anyatársnak egy kissé kedvére tesz
                    valamit. Azonban az úton mégis igen sóvárgott, hogy Mező-Mihályiból hintón
                    mehetett volna ki, mint igazi uri asszonyság. Egyébiránt gondolta: meglesz ez
                    is, eljő az idő mindenre.</p>
				<p>El, el fog jönni!</p>
				<p>Úgy akarta, hogy ne bucsuzzék el senkitől is; de kitől is bucsuzott volna el?
                    attól a sok irigy paraszt atyjafiától, a kik még Sándorkájának se hagytak békét
                    soha? Nem, azért is megmutatja, hogy megveti őket. Úgy megy ki Mihályiból,
                    mint akár egy idegen, úgy is nincs ő neki itt már senkije (hozzátehette volna:
                    és semmije sincs!). Még meghalni se szeretne itt, nem hogy élni tovább.</p>
				<p>E kemény gondolatok közé erőnek erejével odafurta magát a szegény öreg Bokros
                    Mihály törődött, sovány ősz alakja. Nem szólt, de nézett a feleségére, nézett
                    hosszan, merően, úgy, mint azok szoktak, a kik szinte biztosak benne, hogy többé
                    nem fogják egymást látni soha. Bokros Mihályné (a mint döczögött vele a fogadott
                    paraszt szekér) szembe nézett e megsértett, eltaszított öreg emberrel,
                    lesütötte szemeit, majd elkapta drága selyemfőkötős fejét - és sírt, zokogott
                    öntudatlanul, mert valami odabent mélyen a kérges, de nem rosz szív fenekén
                    erőnek-erejével azt akarta, hogy sírjon.</p>
				<p>Így vonult ki szülötte földjéről - apáinak, rokonainak, testvéreinek, szép ifjú
                    esztendeinek helyéről - az egykori gazdag «nemzetes» asszony, szinte azt lehet
                    mondani: szegényen, de nagy kevélységgel, gyülölettel, fájdalommal, s a kurta
                    «tens» czím helyett fölveendő fényes «nagysás» czímmel. Igen, igen, nagy
                    megvetéssel tekintett a kis zsuppos, nádas házacskákra, melyekben mind gonosz,
                    irigy lelkek laknak, neki halálos ellenségei, s meg volt győződve, hogy a jó
                    istentől az rá nézve különös ujjmutatás, egész áldás, hogy ebből a
                    kigyófészekből, a közül a sok műveletlen paraszt közül elköltözzék.</p>
				<p>A hintó elől az urakkal jó előre robogott, Bokrosné rákiáltott tehát a kocsisra,
                    hogy: «Hajts, mit döczögsz, nem paraszt ül a szekereden; menj úgy sietve, mint
                    uri emberrel szokás.»</p>
				<p>A kocsis odavágott a lovak közé, s két derék uri család, de sőt három
                    kitakarodott Mező-Mihályiból.</p>
			</div>
			<div type="chapter">
				<head>XIII.</head>
				<p>A szegény Bokros Andrásék maguk maradtak a temetősori kis zsellérházban; év év
                    után suhant el fejük fölött, mint annyi mások feje fölött is, hozott alkalmatos
                    és alkalmatlan időket. Igaz, hogy Bokros Mihályné, a most már csakugyan
                    «nagysás» asszony szerette volna, ha e rongyos pár mindenestül elpusztul:
                    azonban az isten némely dolgokat máskép akart, mint a hogy okos emberek azt
                    kiszámitották és hitték.</p>
				<p>A rosz okos emberek így gondolkoztak:</p>
				<p>Bokros András azzal a tudatlan papleány feleségével utoljára is megunja a
                    nyomoruságot, s vagy elemészti magát bújában, szégyenletében, vagy megszökik a
                    helységből. Élete sora így fog végződni.</p>
				<p>A jó érzésű okos emberek pedig így fogták fel a körülményeket:</p>
				<p>András belátja, hogy bolondot csinált; feleségének megparancsolja, hogy ne
                    alkalmatlankodjék a belső emberek templomi székében, menjen hátra a
                    földmivesnék padjába; öltözködjék rangjához illő módon, ő se különb, mint más
                    földmives-asszony, s keressen magához való barátnőket. Így lesz belőlük
                    ember.</p>
				<p>Hanem nem megy úgy minden, a mint kellene.</p>
				<p>Elhagyni a régi szokásokat, újakat venni fel akarva, nem akarva; alkalmazkodni
                    olyan emberekhez, még pedig nyájas, lekötelező bánásmóddal, a kik gyülölnek,
                    ki nem állhatnak bennünket; kedvében járni még a legutolsó dologtalannak is, és
                    e mellett örvendeni, hogy gúny és nevetség tárgyul szolgálhatunk sok
                    kicsinyeknek és nagyoknak, lehet, hogy magasztos feladat, de nehéz, fölötte
                    nehéz.</p>
				<p>András felesége nem tud lemondani arról, hogy a templomban, hova minden vasárnap
                    eljár, mint otthon szokott, az uri asszonyok padjába ne üljön; oda ül, azt
                    hiszi, nem vét vele senkinek, holott dehogy nem vét. András felesége, Biró
                    Lászlóék s egyéb jó emberek boszuságára még mindig belső ember felesége módjára
                    öltözködik. A papleány nem akarja belátni, hogy ez is hiba, és pedig sarkalatos.
                    Mint a többi asszonyok, nem hord ételt kosarakban fején a férjének s a
                    munkásoknak a mezőre, hanem elég préda cselédet fogadni s attól küldeni el, maga
                    meg azalatt otthon ül, varr szép ruhákat pénzért, s kiknek? a zsidóknak, meg
                    mindenkinek.</p>
				<p>Más asszonyok vásárokra járnak férjükkel, s úgy segítenek tisztességes módon
                    valamit szerezni; ő nem így tesz, hanem mint valamely szegény jött-ment özvegy
                    asszony, iskolát nyit, varrni tanít, kötni, horgolni, sőt irni, olvasni is.</p>
				<p>- Te András, a ki ilyenje, olyanja van, - biztatja egyszer-másszor egy-egy
                    jóakaró ember Bokros Andrást, - hát hogy nézheted azt el, hogy a te házad
                    zsidóleányok, jött-ment németek iskolája legyen? Még majd azt mondják, de talán
                    már mondják is, hogy te meg zsidókántor vagy.</p>
				<p>A jóakaró figyelmeztető, hogy mégis szelidítsen a dolgon, nagyot nevet, de András
                    csak vállat von és - hallgat.</p>
				<p>Így éltek Bokros Andrásék, s mivel látták, hogy ilyen életmód mellett sehol sem
                    fogadják őket szivesen, sőt akárhányszor elkerülik őket, egész magukba zárt
                    életet folytattak. Nem mentek senkihez, s mikor az öreg Ágnes néni, a
                    papleány-feleség nagynénje meghalt, nem is lett volna hova.</p>
				<p>A rektorék haragot tartottak, Biró Lászlóék hidegen tartották magukat irányukban,
                    a többi ismerősök is ilyenformán tettek. Miért?</p>
				<p>Azt mondták: nem András miatt, az jó ember, ha bolond is egy kissé, hanem a miatt
                    a hóbortos felesége miatt.</p>
				<p>András két lovat vett, s azalatt, míg felesége varrni tanított, ő meg mint
                    valamely szolga-legény, ő, egy nagysás asszony fia, fuvarba járt.</p>
				<p>Természetes, hogy egy szegény fuvaros emberrel a módos, előkelő gazda-emberek nem
                    barátkozhatnak, a mint hogy nem is barátkoztak.</p>
				<p>András úgy tett, mint valamely zsidó: gabonát vett, egy kis bort vásárolt, sőt a
                    gubacsot is szedte.</p>
				<p>Senki se kereste, és nem is csodálkozott rajta, mikor Bokros András megvette a
                    zsellérházat.</p>
				<p>Egy kis viskót ki irigyelne az embertől? Majd egyszer csak betolakodott az
                    öreg-utczába, s ott megvett egy puszta üres telket; igaz, hogy a telek nagy
                    volt, széles és hosszú, hogy kirugott egész a kertek aljáig. A mit Mihályiban
                    nem tett még egyetlen földmives ember is soha, ő azt tette: a tágas udvaron nagy
                    jégvermeket ásatott s nyáron át, mint valamely finom gyümölcsöt, árulta a
                    jeget.</p>
				<p>- Hogy lesülyedt ez a szegény András! - szólott egy ízben Biró László bácsi
                    feleségéhez, midőn épen a Bokros András jégvermei előtt mentek volna el. -
                    Meglásd, anyjuk, ez a boldogtalan ember még belebolondul.</p>
				<p>- Bele ám, de mi miatt? - válaszolt félvállról a feleség.</p>
				<p>László bácsi érezte, hogy ki miatt, de átallotta mondani.</p>
				<p>- Úgy jár ám minden meggondolatlan, - folytatá jogos bölcseséggel az asszony, - a
                    ki nem magához való asszonyt vesz.</p>
				<p>- Úgy! - mormogá a férj.</p>
				<p>- De nem most kellene ám ezt mondani, hanem akkor szólt volna így, mikor
                    összetrafikálta őket.</p>
				<p>- Én? - kiáltott László bácsi visszataszító tekintettel. - Én csak nem!</p>
				<p>- Hát talán én komendáltam neki azt a zsidóasszonyt, én járdogáltam át Iszlóra
                    búzát vinni, én jártam át násznagyoskodni, én vesztegettem, dédelgettem őket, én
                    vetettem meg szegény András nyomorúságának fundamentumát, én úgy-e? Mert azt is
                    én tettem, hogy az ifiasszony az úri asszonyságok padjába járogasson, hogy
                    keztyűt huzogasson világ csúfjára! Tán azt is én mondtam neki, hogy nyisson
                    ruhaboltot, én, a ki jó ideje be se lépek az udvarába.</p>
				<p>László bácsi nem törhetett ki ily igazságtalan vádakra illő módon, mert
                    jöttek-mentek az emberek, de a mint egy kanyarulatnál befordultak a Füge kertje
                    mellett, megállott, megállította hitvestársát is és szólt, a mint kellett:</p>
				<p>- Te asszony, hát kit vádolsz te megrontással? hát nem én mondtam számos
                    alkalmakkor, hogy: «András vigyázz, nem jó lesz, az, a ki után járogatsz, nem
                    hozzád való; majd utoljára is megégsz vele csúfosan.» Hát nem így
                    beszéltem-e?</p>
				<p>- Nem bizony! - felelt daczosan az asszony.</p>
				<p>- No, ejnye, - csóválgatá László bácsi deres fejét, - látom, te veled nem
                    beszélhetek, hanem a kit megbizonyit az egész világ, most már azt mondom, te
                    hibásabb vagy, mint én.</p>
				<p>- Én? - kérdé fölemelt ujjal a feleség, - én? Hallotta ezt Mező-Mihályi? Lehet,
                    hogy hallotta, lehet, nem hallotta, de Biró Lászlóné otthagyta az urát az
                    utczasarkon és ment hazafelé sietve, szaladva, mint a ki szíve fenekéig meg van
                    sértve.</p>
				<p>László bácsi ballagott csöndesen, de háborgó lélekkel, s önmagában okoskodva
                    elmondta a többit, hogy soha többé senkit nem házasít, senkinek a lakodalmára el
                    nem megy, hogy Andrásékkal sem akar többet találkozni soha. Legyen kocsis
                    ország-világ szégyenére, a felesége meg varró asszony Mihályi csúfjára, nem
                    bánja, de ő nem fog róluk tudni többet semmit.</p>
				<p>- Jó, hogy eltemettük - mondogatá némi vigasztalással - a szegény Bokros Mihályt,
                    az legalább most nem látja ezt a furcsa, eszeveszett világot!</p>
				<p>Bokros András pedig, ki mind e háborgatásokról, botránykozásokról nem tudott
                    semmit, haladt a maga útján, kitért mindenkinek, mint a hogy az alázatos ember
                    szokott, s hagyta, hogy itélő birák hallassák fölötte kemény szavukat.</p>
				<p>Egy forró nyári délután történt, mikorra már a jégdarabokból téglarakások lettek,
                    gerendák, léczek, ajtók és nagy világos ablakok, s az erős vastáblás épületből
                    adóhivatali helyiség, hogy András az egykor rozzant, puszta, most díszesen
                    felépített telek udvarán valamit igazított. Többször oda tekintett az átelleni
                    korcsma leveles színére, nem azért, mintha megkívánta volna a friss italt, hanem
                    mert a borozó asztal mellett épen olyan szabású barna koczkás kabátot és
                    félmagas tetejű kalapot látott, a milyenben egykor Bokros Sándor járt házassága
                    első esztendejében. András nem szólt egyet is, hogy ki lehet az az ember ott
                    túl, de szíve keserűen elfogódott, arcza hol elpirult, hol elsápadt.</p>
				<p>Abbanhagyta a munkát, s valami ürügy alatt kiment a kapu elé. Az idegen ember
                    háttal ült a kapunak, s így nem lehetett arczát látni. Jó félóra telhetett így
                    el, mikor András végre is megindult s nagy lelki tusakodások után belépett a
                    korcsma udvarába.</p>
				<p>A koczkás kabátos, félmagas tetejű kalapos ember most felé fordult.</p>
				<p>Azután elnevette magát, valamint a kabátos ember is.</p>
				<p>Közelebb léptek egymáshoz, s vidáman köszöntgettek.</p>
				<p>- Maga az, Halász bátyám? - szólalt meg András mosolyogva, de mégis némi
                    félelemmel nézegetvén az eleven, mozgékony sovány emberkét. - Hát hogy került
                    ide, s éppen ebben a ruhában?</p>
				<p>- Mindjárt elmondom, András öcsém, csak ülj ide mellénk, ez a két tisztes úr itt
                    - mutatott Halász bácsi két rongyos, gyolcsos tótforma emberre - szintén D...
                    vidékéről valók, valami pusztát akarnak kiárendálni, a Borotás gróf pusztáját.
                    Sándor is velük tart, ha pénzmagra tudnánk szert tenni, ő lesz a fő-főimposztor!
                    - s a sovány emberke hangosan nevetett, mely nevetésben nyiltan ki volt fejezve,
                    hogy az árendálásban van valami furfang.</p>
				<p>Bokros András oda ült a leendő árendások mellé, s izgatottan várt minden
                    szót.</p>
				<p>- Hogy vannak, hogy vannak, kedves András öcsém? - szorongatá a vidám emberke
                    András kezeit. - No lássa, oda tul azt hallottuk, meghalt.</p>
				<p>- Nem én, az édes apám halt meg.</p>
				<p>- Öreg volt, oda való volt. De azt is beszélték, hogy a felesége... - s a kis
                    emberke csak úgy súgta a szót. - Az ám, öcsém, hogy összeadta volna magát.</p>
				<p>- Az én feleségem? - pattant fel András szikrázó szemekkel. - Ki mondta? Az én
                    feleségem becsületes asszony, a mi házunkhoz nem jár be német, se zsidó, se
                    ur.</p>
				<p>- Rosz nyelvek, rosz nyelvek, öcsém! Különben se baj, az asszonyokra nem kell
                    sokat adni; az én feleségem se volt a világ eleje, de Becker Sándor öcsém sem az
                    ám. Tudja-e, András, hogy Sándort nem Bokrosnak hívják, hanem Beckernek? Csak
                    úgy kaphatott hivatalt, ha egészen átáll a németekhez.</p>
				<p>Megint odasugott András fülébe:</p>
				<p>- Ne mondja tovább, öcsém, csak magának mondom: engem meg Fischer bácsinak
                    hívnak. Eb lelke németjei, nem adtak máskép hivatalt nekem se, hanem azért,
                    persze, a nemzetségemet, a hires Halász-nemzetséget nem tagadtam ám meg.
                    Forduljon csak egy kicsit az idő!... De lelkem András öcsém, igyék! Hej, micsoda
                    bor ez? Mondom, forduljon csak egy kis jó idő, jőjjön egy kis áldott magyar
                    világ, jőjjön csak az a... Hej, hozná már az a felséges teremtő! Ugy-e, öcsém,
                    itt lehet beszélni, itt magyarok közt vagyok? Ez a két... német nem ért ám egy
                    szót is itt magyarul, ezektől beszélhetünk... Hogy mondom, ha még egyszer azt
                    dalolnák:</p>
				<p>«Kossuth Lajos iródiák....»</p>
				<p>- Nem úgy van-e, kedves lelkem András öcsém, a ki árgyélusát? - s magastetejű
                    kalapját odacsapta az asztalhoz. - De úgy van bizony! Fujom én még ezt a nótát,
                    nem halok én meg addig! Meg aztán ha meghalnék, akkor is fölkelnék a szép magyar
                    nótára, hát ha még egyszer megérném azt, hogy viczispánt választani mennék
                    Szegvárra! Huh! felséges teremtőm, hozd el azt az időt!</p>
				<p>S a Fischer-gunyába öltözött Halász bácsi kitárta két karját, mintha egy
                    elveszett régi kedves szép világot akart volna még egyszer a szivére ölelni.
                    Nézett mosolyogva, nevetve; kaczagott, ivott, hogy bennülő apró szürke szemei
                    könybe lábadtak; jártatta kezeit a levegőben, susogott, mormogott magában
                    valamit, s megint odafordult Andráshoz.</p>
				<p>- Öcsém te, kedves öcsém, de szeretem, hogy látlak! Tudod-e, hány esztendeje,
                    hogy nem láttalak? Elmentünk innen 55-ben, ma a 60-ban járunk. Te András, ha
                    igaz volna a régi jövendölés: «Ezernyolczszáz hatvan, a mit vártunk, megvan!»
                    Micsoda, te? András? Pedig ugyan mozognak ám még arra mifelénk is, pedig ott
                    ugyan sok a morva, cseh, hát erre itt a szülötte földön? Ne gondold ám, öcsém,
                    hogy árendálni jöttünk, hiszen olyan koldusok vagyunk én is, Sándor is, meg az
                    anyátok is, mint csak a templom egere, hanem mondok: eljövök, megnézem, hogy áll
                    erre a világ, mert egy kis jó szél kezd fujni.</p>
				<p>András megrántotta Fischer bácsit, hogy mégis ne beszéljen, mert az a két német
                    úgy néz, mint a kigyó, még baj származhatik. Menjünk hozzám, ott beszélhetünk
                    bátran.</p>
				<p>Fischer bácsi szólt egyet-kettőt tört németséggel a két különös társhoz, s ő maga
                    megindult Andrással.</p>
				<p>Bokrosék ott laktak most is a temetősoron, de a régi szegényes kovácsház egész
                    más formába öltözött. A törpe szobák fölemelkedtek, az ablakok megnagyobbodtak,
                    az udvar egy hozzávett házhely által kiszélesedett; a kertben új oltványok
                    kezdtek sorakozni a régiek mellé, az istállóban három megtermett jó ló kapálta
                    (a mikor fuvarba nem mentek) a padlatot, a kocsiszinben két kocsi állott a
                    legjobb karban, egyik ernyős, a másik közönséges paraszt szekér.</p>
				<p>Fischer, azaz itt Halász bácsi, a mint belépett az udvarba, elcsodálkozott a szép
                    renden, tisztaságon, alkalmas helyiségen.</p>
				<p>- Öcsém, kié ez a ház?</p>
				<p>- Az enyém, bátyám!</p>
				<p>- Üm! Tán a feleséged után?</p>
				<p>- Az ő varrótűje után, meg az én munkám után is.</p>
				<p>- Hát ez a sok leány itt a folyosón mit akar?</p>
				<p>- Azok varrni tanulnak.</p>
				<p>Ekközben kilépett az érkezők elé András felesége.</p>
				<p>A papleány épen úgy volt öltözködve, mint egy egyszerű hivatalnokné, tisztán, de
                    minden czifraság nélkül. Fekete-barnás ruhája jól állott telt piros szőke
                    arczához. Járása, kelése, tekintete, magatartása maga volt a nemes
                    komolyság.</p>
				<p>Halász bácsi alázatos tisztelettel köszönt a szép fiatal asszonynak, kiről odaát
                    túl a s....i hegyek között az öreg Bokrosné annyi rosszat beszélt.</p>
				<p>Bokros Andrásné nyájasan köszöntötte a vendéget, azután növendékei közé ült.</p>
				<p>- András öcsém te, - szólalt meg odabenn a szép tiszta szobában Halász bácsi, -
                    ez a te feleséged?</p>
				<p>- Az, bátyám! - válaszolt András édes büszkeséggel.</p>
				<p>- Ténsasszonynak hívják, ugy-e?</p>
				<p>- Nem, mi nem vagyunk urak.</p>
				<p>- Az anyád nagyságos asszony, az öcséd is az, képzeld, engem is annak hívnak, s
                    az öreg ember rongyos ruhájára mutatott. Conventiónkban van a titulus. Hm! szép,
                    derék feleséged van. Jól éltek?</p>
				<p>- Istennek hála!</p>
				<p>- Egy baj sincs?</p>
				<p>- Nincs.</p>
				<p>- Vannak gyermekek?</p>
				<p>- Van egy lányom s két fiam.</p>
				<p>- Sándornak egy sincs. Hm! Szerencse.</p>
				<p>- Miért? - kérdé megütődve András.</p>
				<p>- Jobb úgy. Legalább senki sem veti szemére, hogy fajtalan asszony.</p>
				<p>András nem kérdé, hogy hát a Sándor felesége az; hallgatott, s mintha ama kemény
                    szó ő reá nehezednék legjobban, mélyen sóhajtott és elpirult.</p>
				<p>- Már öcsém, én kimondtam, ha hibáztam vele, engedj meg! - szólt a vidám kis
                    emberke egészen elkomolyodva. - Nyelvemre szökött a szó. Ugy-e, vigyáznom
                    kellett volna?</p>
				<p>Pár perczig hallgattak.</p>
				<p>- Mondtam én különben Sándornak is: «Öcsém, minek jár ez a sok katonatiszt a
                    házatokhoz? Meglásd, egy se hoz rátok jót!» Úgy is lett.</p>
				<p>- Roszul élnek Sándorék? - kérdé András levert tekintettel.</p>
				<p>- Elég roszul. Hanem a fő az, hogy semmijük sincs, se földjük, se hivataluk.
                    Sándor is máshova jár, felesége is mással tart. Én is elpusztultam miattuk.</p>
				<p>A kis ember a mint saját sorsára tért, egyre jobban elkedvetlenedett.</p>
				<p>- Sándor iszik? - kérdé András szomoruan.</p>
				<p>- Hogy ne innék, ha kap? Idegen földön egyetlen jó barát, atyafi, tudod, öcsém, a
                    bor. Iszom én is, hát mit csináljak? Örömest kezdtem volna valamihez, hanem öreg
                    korban nem igen megy már semmi. Lenézik az embert. Ha jókedvű, azt mondják,
                    részeg; ha kedvetlen, azt vetik, goromba. Ha tehetem, inkább a jó kedvet
                    választom, egy a fizetés úgy is. De szép alkalmatos szobátok van, öcsém!</p>
				<p>- Az öreg-utczai szobák nagyobbak! - mondá András egyenes szivvel.</p>
				<p>- Ott is van házad?</p>
				<p>- Van.</p>
				<p>- Oda hozathatnád az anyádat.</p>
				<p>- Ha jönne.</p>
				<p>- Ne add a koldus kezébe a krajczárt, mert némelyik kevély, csak vesd a lábához;
                    ha odább mentél, ne félj, mert fölveszi.</p>
				<p>András anyjára gondolt, s megcsorrant a könyű szemében.</p>
				<p>- Emlegetett-e bennünket néha anyám?</p>
				<p>- Tégedet nem, de a feleségedet elégszer. Pocskolta. Azt tartotta, semmivé
                    tesz.</p>
				<p>András felesége halkan belépett, terített, poharakat tett föl, s a cselédnek némi
                    rendelést adott.</p>
				<p>Az öreg Halász bácsi a mint megpillantotta az aranysárga színű bort, akaratlanul
                    is mosolyra vonta ajkait, térdeit veregette, s vidámabb tárgyakra vitte a
                    beszédet. Előkerültek a német tréfák, bálok, mulatságok, hanem András nem költ
                    reájuk semmit.</p>
				<p>- Ugy-e, öcsém, azt mondod: mind szép ez, hanem jőjjön csak egyszer vissza a régi
                    magyar világ! Hsz persze, persze, ki is ne ohajtaná azt! Azt hiszem, még Becker
                    Sándor öcsém se bánná. Te, de felséges egy ital! Haj, édes teremtőm! honi, a
                    szülötte földről; ti mindig ilyet isztok? Gyere ide, bolond Sándor te, maradjunk
                    itt.</p>
				<p>S az öreg ember édes kedvvel hajtotta fel csordultig telt poharát.</p>
				<p>- Ugy-e, öcsém, nem haragszol, hogy iszom? Iszom, mert lásd, nekem jobban esik,
                    mint nektek. Ugy-e, igyam, öcsém, kedves András öcsém? Tölts te is, mert
                    valakiért iszom: «Isten éltessen minden jóravaló asszonyt!»</p>
			</div>
			<div type="chapter">
				<head>XIV.</head>
				<p>Azalatt, míg a neki bátorodott Halász bácsi a jó bor s szives kinálgatás vonzó
                    ereje mellett Becker Sándorról, a fiatal nagysás asszonyról s a nagysás
                    Widlicsek-familiáról a sok között még olyanokat is elbeszélt, a miket szinte
                    jobb lett volna végkép elhallgatni, az öreg nagysás Bokrosné asszonyság nagyon
                    szomorú órákat élt; szép drága selyemruhái, a miket olyan édes büszkeséggel
                    vásárolt össze a kellemetesebb esztendőkben, jobbára mind elpusztultak, de nem
                    annyira a rongyosodás, mint inkább (csak kimondani is szégyen!) az eladogatás
                    által.</p>
				<p>Egyiken akkor adott túl, mikor a kenyér fogyott el a háznál, a másikon, mikor nem
                    volt mivel tüzet rakni; a finom csipkefőkötőt akkor tette zálogba (és soha sem
                    birta kiváltani), mikor... akkor, igen, akkor, mikor a lelketlen szegénység a
                    szük vacsorák miatt ordított, és nem akart tudni sem istenről, sem emberről, sem
                    könyről, sem könyörgő rimánkodások és alázatos igéretekről. Akkor fogyott el
                    minden: ruha, pénz, becsület, tisztesség, szemérem, mikor a nyomoruság
                    beköltözött fiával együtt a szegény nagysás öreg asszonyra. Ez a rettenetes had,
                    talán hogy az öregség iránt mutasson némi kiméletet, először is nekiment Becker
                    Sándornak, lenyütte róla a drága ruhát, leette róla a fiatal egészséget,
                    kiszítta szemeiből a csillogó tüzet, leverte lábáról s olyanná tette, mint egy
                    csavargót, s kinek hétszámra sincs betenni való falatja; azután megfogta a szép
                    fiatal asszonyt s beledobta az örvénybe, a melyben mélyebben ereszkedni lehet,
                    de melyből kijönni képtelenség valaha. Végre a nyomor az öreg Bokrosné
                    asszonysággal is elbánt. És ime, hogyan?</p>
				<p>Az egykori kövér, derék testes asszony olyan, hogy legnagyobb ellensége sem
                    ismerhetne reá: sovány, rongyos, beteges, erőtlen, mérges, minden szóra sir, és
                    minden kósza jobbacska hírre mint a haldokló reménykedik. Ha valaki egy kanál jó
                    étellel megkinálja, mosolyog, hizeleg, mintha egész mezőmihályi életén keresztül
                    egyenesen csak e boldogtalan mesterségben gyakorolta volna magát.</p>
				<p>Ha valamelyik a cseh nagysás familiából rárivalkodik, sarokba vonul s onnan
                    tekintget kifelé, elfojtott átkozódásokkal, mely átkok pedig jobbára Andrást
                    illetik, és gonoszlelkű feleségét. Azt, a kinek köszönheti Bokrosné egész
                    nyomoruságát.</p>
				<p>Vagy van valaki, a ki abban a hitben él, hogy az öreg Bokros Mihályné nem a
                    rongyos papleány miatt költözött el szülötte földjéről, a honnan elmarta jó
                    érzésű szivét a szégyen?</p>
				<p>Az öreg Bokrosné épen künn üldögélt egy alkalommal úgy alkonyattájt, sötétzöld
                    rongyos viklerében (a milyen tisztes ruhadarabot azelőtt a koldusnak se mert
                    volna adni) s bizonyosan Bokros Andrásnét szídta, átkozta magában, midőn nagysás
                    Becker Sándorék egyszobás zsellérhajléka előtt Bokros András szekere állott
                    meg.</p>
				<p>Bokrosné, a mint fölismerte fiát (oh! mindjárt felismerte és sirt), azt gondolta
                    magában, visszautasít mindent, nem békül; megmondta, hogy nem bocsát meg soha,
                    nem, nem is bocsát meg. Meghal inkább, mindegy már úgy is. Lássa az egész világ,
                    hogy a mit ő kimond, azt meg is állja. Ő nem bántott senkit, hanem bántották őt,
                    ő javát akarta mindenkinek.</p>
				<p>- Édes anyám, - szólalt meg András lassú, szelid hangon, - haragszik-e, hogy
                    eljöttem?</p>
				<p>Az öreg asszony összefogta viklerének rongyos szárnyát és szólni akart, de csak
                    zokogott. Felkelt és ment előre, a nélkül, hogy fiát csak egy szóval is hívta
                    volna. András követte és belépett egy olyan szobába, a milyen rongyos,
                    szegényes, nedves hajlékban még talán soha sem volt.</p>
				<p>- Mit akarsz? - szólalt meg végre az anya, a sötétben némi bátorsághoz
                    jutván.</p>
				<p>András nem tudott szép érzékenyen neki kerülni a dolognak, egyenesen
                    válaszolt:</p>
				<p>- Haza akarom innen vinni édes anyámat.</p>
				<p>- Engemet? - hörgött hosszú fuldoklással az elhervadt öreg asszonyság.</p>
				<p>- Igen is, ha eljő hozzánk.</p>
				<p>- Én, hogy hozzátok menjek? Nem, fiam, az én lábam a ti küszöbötöket ebben az
                    életben nem lépi át, azt tudom! Egy szót se szólj, eszemen vagyok, tudom, mit
                    csinálok. Bolondnak ne tartson senki. Mert az a hitvány, részeges Fischer, hogy
                    egy pohár borért legyalázott bennünket, ne hidd, hogy mi már a ti paraszt
                    kegyelemkenyeretekre szorultunk. Van nekünk is, van; adott az isten. Csak
                    legyetek urak!</p>
				<p>- Nem mi vagyunk azok! - mondá András sértett önérzettel.</p>
				<p>- Ha azért jöttél, hogy engem hazavigy, akkor eligazítottad a dolgodat,
                    visszafordulhatsz, én jó helyt vagyok.</p>
				<p>- De lelkem édes anyám, mi megbecsüljük, hiszen mi szeretjük.</p>
				<p>- Tudom, hogyan szerettetek. Fizesse meg az isten!</p>
				<p>S a vén beteges, elaszott asszony sírva hajtotta fejét tenyerébe.</p>
				<p>Ezalatt belépett a szobába Becker Sándor alázatosan. Az egykori nyalka gavallér
                    ifjú úgy volt öltözködve, mint egy részeges, korcs mesterlegény.</p>
				<p>Hosszan folytak a panaszok, vádak, mentegetőzések.</p>
				<p>S a vén nagysás asszony csakugyan nem ment haza a parasztok közé.</p>
				<p>- Dehogynem! - szólt másnap, midőn Sándor Andrásról mondott valamit tréfás
                    gunynyal. - Azt gondolták, majd én mindjárt egy szóra hazamegyek, megkérlelem
                    alázatosan azt a kevély, lelketlen asszonyt, hogy így engedjen meg, úgy
                    bocsásson meg, bolond voltam, rosszul cselekedtem, ezután jó leszek, csak az ő
                    kedvükben fogok járni. Ohó, nem halt még ki belőlem a Bese-vér, nem szedték az
                    én nemzetségemet a szemeten, mint az ő koldus atyafiságát. Fáj nekik, hogy uri
                    asszony vagyok, nem megyek el hozzájuk szolgálónak, hogy itt nagysás asszonynak
                    neveznek, mert tudom, azt irigyli az a rosz, gonosz szivük. No hát ha az vagyok!
                    Az kapja meg, a ki érdemli. Bezzeg hiába loptak, tolvajkodtak ők, mert tudom,
                    még sem becsüli őket senki. Hm! azt mondják, az ura kocsis. Talán ide is fuvarba
                    hozott valakit? Ő meg valami roszféle, mert különben nem is varrna zsidónak,
                    németnek. Hogy én még ő hozzájuk menjek, én!...</p>
				<p>- Elmehetnénk bizony mindnyájan! - szólt közbe egy festett képű fiatal asszony,
                    az András-hozta kalácsból falatozván nagyokat. - Ott jobban éltünk, mint
                    itt.</p>
				<p>Az öreg Bokrosné megvetéssel tekintett meggondolatlan menyére.</p>
				<p>Az utolsó nap nem jött még el, a kevély, nyakas öreg asszony remélt, hitt; hitte,
                    hogy minden jobbra fordul, Sándor jobb hivatalt nyer, s jobban, szebben fog
                    menni minden. «Milyen szép lesz majd, - gondolá előre is diadalmasan, - mikor a
                    szemükbe vágom oda: hitvány rosz szivek ti, azt gondoltátok, már én nekem végem!
                    Most ni, ehol itt vagyok, uri asszonyság vagyok azért is, ti pedig rongyok,
                    hitványak vagytok!»</p>
				<p>Lehet, hogy ez így mind csakugyan szép is lett volna. Azonban...</p>
				<p>Hm! ha e goromba «azonban» útját nem állaná annyi sok szép tervnek,
                    reménynek.</p>
				<p>Az a világ, a miről Halász bácsi Mező-Mihályiban csak úgy félve, suttogva
                    beszélt, csakugyan erőre kapott. S e változás - a mint mindenki tudja - sok, sok
                    gyászt, szerencsétlenséget hozott magával.</p>
				<p>Kitüzték a nemzeti szín lobogókat, előkeresték az elásott rozsdás kardokat,
                    felöltötték az ezüstgombos prémes magyar mentéket, zsinóros szép karcsú
                    attilákat, hetyke gavalléros pitykés kék dolmányokat, felhuzták a szép magyar
                    nadrágot, rojtos, sarkantyus csizmát; a rut köcsögkalap helyett darutollas,
                    sastollas, kócsagtollas süveget, kalpagot tettek a főre. S oh! istenem,
                    megzendült a régi dal, feléledt a magyar szó, a haldoklók visszakapják erejüket,
                    sok megkészített koporsót a padlásra dobtak; de ki is akart volna most meghalni,
                    mikor még egyszer szinről-szinre láthatta a szép magyar világot!</p>
				<p>Daloltak, trombitáltak, muzsikáltak; vigadott szegény, gazdag,
                    boldog-boldogtalan. Még a leghalálosabb ellenségek is békességre léptek.</p>
				<p>De a trombita nem mindenkinek hirdetett örömet; örömet azoknak, az igaz, a kik
                    mentek követválasztási pántlikás zászlókkal, felbokrétázott kalapokkal
                    viczispánt választani; vidám ebédeket enni, virradtig tánczolni! de a trombita,
                    a magyar tárogató keserüséget fútt azoknak, kik (mint a nem ide való madarak)
                    mentek vissza hazájukba magastetejű kalapokban, sok apró gyerekeikkel,
                    kutyácskáikkal, kalitkáikkal.</p>
				<p>Ebben a szomorú csapatban huzódott tovább faluról-falura a nagysás
                    Widlicsek-család, a Becker-család, s maga az öreg nagysás Bokros Mihályné is.
                    Bár senki sem keresi, tudom, hogy hát azok melyik csapatba mentek, már csak
                    megemlítem, hogy itt huzódtak a mihályi urak is, a főbiró gyermekeivel, franczia
                    asszonyával s a gavallér poczakos Weidinger ur, ki egykor Bokros, később Becker
                    Sándornak kebelbarátja volt. Hát Vörös Gábor uram, a gazdag tekintetes Vörös
                    Gábor ur? Isten tudja, hova lett; elszegényedett, azt pedig, hogy egy szegény
                    bukott ember merre jár, ki keresné?</p>
				<p>Így mentek a dolgok, sokaknál szomorura változtak. Igen is, már csak mondom úgy,
                    a hogy van.</p>
				<p>E szomorú és vidám napok után egy januáriusi hideg, havas estén... valóban ha
                    valaki azt hiszi, hogy a szegény öreg Bokros Mihálynéról beszélek,
                    kijelenthetem, hogy épen arról; az ő fogadott kocsija volt az, mely
                    Mező-Mihályiban, az öreg-utczán Bokros András szép nagy udvarába bedöczögött.
                    Mit érezhetett a boldogtalan nagysás asszony, midőn beesett gyönge szemeivel
                    embert, cselédet kutatott az ismeretlen telken? szive erősen, fájón dobogott,
                    ugy-e, ajkai a szégyentől és rivástól reszkettek? Szomorú, hazug mentegetéseken,
                    nem igazi okokon jártatta eszét? Arra készült, hogy kevély, büszke lelket
                    mutasson most is, vagy megalázza magát és kegyelmet esdekeljen egy gyűlölt,
                    irgalmazott asszonytól? Megfordult-e eszében, hogy jó lenne visszafordulni,
                    leugrani a szekérről és törtetni a hóban mindaddig, míg valami jótékony vadállat
                    szétmarczangolná azt a szivet, a melyben élet úgy sem lakik immár, hanem csak
                    szégyen, megaláztatás, keserűség és...</p>
				<p>Oh! ki láthat abba a szívbe, a melyet ütnek, és mégis kaczag; gyaláznak, és mégis
                    hizeleg: széttörték, és mégis élni kiván, élni, ha mindjárt halálos ellenségének
                    egy utolsó megvetett zugában is?</p>
				<p>Eredj, fordulj be szegény öreg asszony bátran, ne szégyeld, hogy rongy, czafat
                    rajtad a ruha, ne szégyeld, hogy a szemed közé néznek; ne tudd most, hogy csak a
                    csontod, bőröd, mint egy hányt-vetett özvegy asszonynak, s hogy a régi díszből,
                    méltóságból még csak egy szemecske sincs se testedben, se lelkedben.</p>
				<p>Szállj le, köszönj vidáman, úgy illik, a hol jő elébed fiad, András; vagy sírj és
                    áruld el: fiam, gyermekeim, én nyomorult vagyok, igen, igen nyomorult! ne
                    verjetek ki, hadd halok meg itt a szülötte földön, hadd fekszem az uram mellé,
                    hadd nyugodjam ott, a hol a többiek porlanak!</p>
				<p>- - - - - - -</p>
				<p>András ölében vitte be sirva, szorongatva csókolva az ősz, töpörödött, maréknyi
                    kis öreg asszonyt; nem kérdeztek tőle semmit: honnan jött, mikor indult,
                    haragszik e még? ugy-e, most már itt marad állandóan s jó puha ágyba fektették,
                    melengették, borogatták; oda borult ágya elé fia, menye, sőt a már szinte alvó
                    unokák is felvetették fejüket, kinyitották nagy, szelid, bámuló szemeiket, s
                    nézték azt a beteg öreg asszonyt, a kit az ő édes apjuk és anyjuk úgy sirat,
                    olyan jajgatva, fuldokolva.</p>
				<p>Az öreg Bokros Mihályné mikor valamennyire magához tért, fölemelkedett, kiemelte
                    egy kissé száraz ujjait a takaró alól, félve, nehogy az az asszony meglássa a
                    rongyos ruhát, s rekedtesen, tompán, mintha a hang valami mély sír fenekéről
                    törne fel, dadogva szólt:</p>
				<p>- Meggyógyulok én, aztán tovább megyek, haza megyek, most Sándorék hivatalt
                    keresni vannak; ez a kocsis erőnek erejével ide hozott.</p>
				<p>S az öreg asszony annyi kínos hazugság után erőtlenül esett vissza a vánkosok
                    közé. Egy pillanatra elfelejtette, hogy Sándorék isten tudja, hol és miben
                    járhatnak, hogy azok őt már régen lerázták nyakukról, s hogy azokhoz ő hiába
                    menne, még ha igazán menni is akarna. Büszke lélekkel, melyet a legnagyobb
                    nyomoruság és megaláztatás se tudott végkép megszelidíteni, fordította el
                    tekintetét szerető gyermekei elől; fogai addig vaczogtak, míg végre darabokra
                    tépdesték az elnyütt testből mindenkép kiszökni törekvő boldogtalan lelket.</p>
				<p>Hajnalra elcsendesedett minden, s mire a nap végighintette sugarait Mező-Mihályi
                    városa fölött, akkorra sokan megtudták már, hogy imént az öreg Bokros Mihálynéra
                    harangoztak, arra, a ki valamikor még tekintetes, nagyságos asszony is volt!</p>
			</div>
		</body>
	</text>
</TEI>