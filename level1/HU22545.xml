<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU22545" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>A dicsőség útja : regény 1950-ből </title>
            <author>
               <persName>
                  <surname>Zigány</surname>
                  <forename>Árpád</forename>
               </persName>
               <date from="1965" to="1936">1995-1936</date>
               <idno type="VIAF">70701164</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/70701164"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">47667</measure>
            <measure unit="pages">114</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A dicsőség útja</title>
               <date>2023-09-15</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/20500/20504/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Borcsiczky Krisztina</name>
               </respStmt>
            </bibl>
            <bibl type="printSource">
               <title>A dicsőség útja</title>
               <author>Zigány Árpád</author>
               <pubPlace>Orsz. Közp. Községi Ny.</pubPlace>
               <publisher>Budapest</publisher>
               <date>1903</date>
               <ref target="https://www.mek.oszk.hu/20500/20594/"/>
            </bibl>
            <bibl type="firstEdition">
               <title>A dicsőség útja</title>
               <author>Zigány Árpád</author>
               <date>1903</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="medium"/>
            <ns1:canonicity key="low"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-01-22"/>
      </revisionDesc>
   </teiHeader>
   <text>
      <body>
        
         <div type="chapter">
            <head>I.</head>
            <p>Rosty Gyula szeme jóformán még tele volt álommal, mikor megpillantotta az újság
               csücskét, melyet bedugtak az ajtaja alatt. A „Híradó” volt, - a „minden klikktől és
               párttól teljesen független” politikai, szépirodalmi és művészeti napilap, amelynek
               belső dolgozó-társa volt; s ennek az újságnak már a puszta látása is azonnal kiverte
               szeméből az álmot. Kiugrott az ágyból, fölkapta az újságot s avval a lázas,
               legyőzhetetlen fölindulással kezdte végig böngész­ni, amely minden reggel elfogta s
               vagy újjongó örömre, vagy keserű csalódásra vált, - a szerint, amint a cikke
               megjelent, vagy nem.</p>
            <p>Gyorsan végigfutott az első lapon. A rovat fölött Bloch támadta a nemzeti követelések
               jogosultságát s a kétszer kettőnél fényesebben bebizonyította, hogy a miniszternek
               igazsága van, ha letöri a nemzetért küzdő ellenzéki vezérek szarvait. A vonal alatt
               Berkes - a „magyar Mark Twain” - irt egy olyan „humoros” tárcát, amelynek az
               ostobasága még tőle is fenome­ná­lis volt. Belül következett az országgyűlés, a
               Bélteky szellemes kommentárjaival, amelyeken meglátszott, hogy az irója présbe tette
               a fejét s úgy szorította ki sovány ötleteit. Aztán négy hasáb napi hír és krónika,
               majd Horák Bélának egy humoros croquis-ja, melyben „párisias modorban” állított
               pellengérre egy szegény férjet, akit a felesége megcsalt...</p>
            <p>- Akár ne is nézzem a többit! - gondolta magában Rosty.</p>
            <p>Igaza volt: a novellája nem jelent meg; s a fiatal ember keserű megvetéssel dobta el
               a lapot.</p>
            <p>Számolt rá, hogy a türelmét kemény próbára teszik, de ez a folytonos mellőzés mégis
               fájt neki. Alig egy hete, hogy megindult a Híradó, amely körül állandóan dúlt az
               irígység, a kapzsiság és az önző hiúság késhegyre menő harca. A kinek csak tolla
               volt, mind oda vágyott és furfanggal vagy szép szerével iparkodott a „rendes
               munkatársak” gárdájába befurakodni.</p>
            <p>Mert a Híradó-nak tömérdek pénze volt; sokkal jobban fizetett, mint a többi lapok, s
               a ben­fentesek fényes jövőt jósoltak neki. Már egy hónappal a megjelenése előtt oly
               roppant, hallatlan reklám előzte meg, amelynek a költségeit százezrekre becsülték.
               Villamos kocsikban és omnibuszokban, a főváros és a nagyobb vidéki városok hirdetési
               oszlopain, utcasarkain, minden vasuti és gőzhajóállomáson, kávéházakban, fogadókban,
               borbélyoknál - egyszóval mindenütt, ahol csak tömegesebben megfordulnak az emberek, -
               mindenütt ott volt a Híradó reklámja. S a főváros utcáin és körútain, hajnaltól
               napestig, egész regiment naplopó sétált, a hátán és mellén a reklám-tábla, mely
               arasznyi betűkkel ajánlta az új lapot, elősorolván a munkatársakat, akiknek nagyobb
               része az irodalom és politika előkelőségeiből került ki.</p>
            <p>E munkatársak száma körülbelül ötven lehetett. A nevesebbek, akiket az új lap
               valósággal „pénzzel” csalt el régebbi vetélytársaitól, százötven, sőt kétszáz koronát
               is kaptak egy-egy cikkért. Az egyiknek - Béltekynek - akit a közönség kedvelt léha,
               fölületes filozofálásáért, tizenkétezer koronát adtak csupán azért, hogy minden héten
               egy „Vasárnapi levelet” irjon; amit ezen kivül irt, azt külön megfizették neki.</p>
            <p>A tollat még soha se taksálták ennyire Magyarországon s az irók újjongtak, hogy
               megtalálták a „Híradó”-ban az új Kaliforniát.</p>
            <p>Az irígyek azonban, akiknek neve nem volt a Híradó munkatársainak fényes listájában,
               gúnyolódtak és epés jövendölésekkel iparkodtak lehűteni szerencsésebb kollégáik
               vérmes reményeit...</p>
            <p>- Ah, micsoda béka-egér harc lesz még abban a szerkesztőségben! - mondogatták. -
               Minden szám megjelenését véres verekedés előzi meg... Hogyne!... Hisz ha ötvenen
               vannak, egy-egy napihír se jut mindenikre!... Hazugság az egész! Porhintés a közönség
               szemébe!... Ötven belső munkatárs!... És csupa belletrista, meg politikus!... Oh,
               ismerjük ezt a fogást. A második hónapban kisöprik a szerkesztőséget: csak a vén
               rókák maradnak bent - a nagyfejűek... A verebek meg a „névtelen hősök” mehetnek föl
               is, alá is...</p>
            <p>De beszéltek egyebet is. Eleinte azt hitték, hogy a Híradót a kormány pénzén
               csinálják, mert a választások közelednek s a kormány meg akarja dolgoztatni a
               közvéleményt. Majd suttogni kezdtek, később pedig egyre hangosabban beszélték, hogy
               Kohári, a lap kiadója, megzsarolta Pákozdit, a legalább húszszor milliomos
               bankigazgatót is, aki ugyan sokáig ellentállt és hallani sem akart arról, hogy pénzt
               adjon a laphoz, de végre Kohári fenyegetésére, hogy a lap nélküle is meglesz s akkor
               keresztes háborút indít ellene - beadta a derekát és fizetett. Talán azzal a hátsó
               gondolattal adta a kétszázötvenezer koronát, - mert ennyiről beszéltek - hogy neki is
               legyen lapja, amely védje őt, ha mások megtámadják. S ha már lapja van, hát minden
               esetre olyan lap legyen, amely a kormányt támogatja: - mert „jó” üzleteket csakis a
               hatalmi párttal lehet kötni.</p>
            <p>Ez a Kohári nagy stílű... adminisztrátor volt. Egy hónappal előbb még csak éjjel mert
               az utcán járni, mert nappal lépten-nyomon inzultálták a hitelezői: - ma pedig már
               olyan hatalom volt, akihez nemcsak a nemzet képviselői, hanem a kormány tagjai is
               bizonyos deferenciával közeledtek. Az előszobájában mindig ácsorgott tiz-tizenöt
               ember; s több mint száz iró, hivatalnok, szedő és korrektor leste a parancsait.</p>
            <p>S míg az irígyei és ellenségei, a mellőzöttek és csalódottak, nyiltan, nagy hangon
               becsmérelték és közönséges szélhámosnak, iparlovagnak mondták, a többség csodálta
               fényes tehetségét, kitűnő üzleti érzékét s azt a páratlan művészetet, melylyel a
               reklámcsináláshoz értett. Még maguk az irók is, akiknek, persze, két marokkal szórta
               a pénzt, hogy a laphoz kösse őket, széltében magasztalták. Mert ez a kis eszű, de
               nagy emberismerő zsidó kitünően értett ahhoz, hogy kitalálja mindenkinek a gyöngéjét.
               A divatos iróknak hízelgett és Mecenás­ként fizette őket; a fiatalokat, a kezdőket
               sarkantyúzta, hogy minden tehetségüket meg­feszítve, a legjobbat adják, ami tőlük
               telik; szó nélkül adott előleget, mindenkihez volt egy-két jó szava, s figyelmes
               előzékenységével még az ellenségeit is meg tudta nyerni, ha szüksége volt rájuk.</p>
            <p>De Rosty mind evvel nem törődött. Egy hete volt már, hogy a Híradó első száma
               megjelent, de ő még bent se volt a szerkesztőségben: - a novelláját is postán küldte
               el.</p>
            <p>Szívvel, lélekkel iró volt, de a szónak nemesebb, művésziebb értelmében, s az
               újságirással csak azt a mindennapi kenyeret akarta megkeresni, mely biztosítsa a
               függetlenségét, s megmentse a nyomortól, amelyben annyi része volt!... Éveken át
               segítő barát, jóakaró párt­fogó nélkül, nem ismerve senkitől, elhagyatva mindenkitől,
               sokszor éhezve, fázva, csaknem mindíg kopottan és csüggedten rótta a főváros utcáit
               éjjel-nappal, fülelve, vizslatva jobbra-balra, hogy nem lát, nem hall-e valamit,
               amiből 10-15 soros szenzációt csinálhatna a kőnyomatosnak, mely húsz fillért fizetett
               minden sorért.</p>
            <p>Ismerte az újságirás minden csínját-bínját, szennyesét, nyögte az igáját, megharcolta
               nehéz, embertelen, alávaló harcait. De tisztán és becsülettel végezte ezt is: - a
               lelke ép maradt, az ambiciója nem tört össze, az ideálját nem őrölték meg az élet
               nehéz gondjai. Makacs termé­szet volt, hajthatatlan és szilárd lélek, akin nem bir
               kifogni a sors, akit a tapasztalás se gyávábbá, se hitványabbá nem tesz, mert az
               önmagában való hit ereje mindig visszatartja attól, hogy meggyőződése rovására
               megalkudjék a körülményekkel, vagy hogy meghátráljon a nehézségek előtt.</p>
            <p>Majdnem mindíg összeszorított ajkai, arcának feszült vonásai, szinte örökké lázban
               égő szemei mutatták, hogy a lelki élete mily ideges és nyughatatlan. A gyávaság, az
               erkölcsi alávalóság, az önzés és csalárdság láttára valósággal fizikai fájdalmat
               érzett, s mivel rögös útján lépten-nyomon látott és tapasztalt ilyesmit, lassanként
               félénk, tartózkodó lett, kerülte az embereket és titkolta, elfojtotta érzelmeit.
               Hozzájárult ehhez a maga félszegségének és modortalanságának a kínos tudata is. Nem
               volt meg benne az a határozott, talán dölyfösnek is mondható föllépés, mely az első
               pillanatban is imponál, s a „tartalmas ember” illuzióját kelti. Beszélni nem tudott,
               csak irni. A mosolygása fanyar és kellemetlen, a taglejtései esetlenek, nevetségesek
               voltak, s az önérzetét véghetetlenül bántotta, megalázta tulajdon élhetetlenségé­nek
               ez a tudata. Érezte, hogy a külső megjelenése, bátortalan föllépése örök akadálya
               lesz a boldogulásának, s ez az érzés még jobban elcsüggesztette. Csak otthon, a szűk
               négy fal között volt erős és hatalmas; mihelyt emberek közé került, azonnal cserben
               hagyta az ereje és bátorsága.</p>
            <p>A véletlen, első regényének váratlan szerencséje, hirtelen kiszabadította a
               nyomorból, amely­ben évek óta küzködött. Két-három kritikus, puszta maliciából, csak
               azért, hogy a már divatos irókat boszanthassák, szokatlan melegséggel és elismeréssel
               dícsérte meg ezt a regényt. Kohári, aki mindent tudott, látott és hallott, azonnal
               magához kérette Rostyt és fölszólította, hogy irjon hetenként egy novellát a Híradó
               tárcájába. S mikor Rosty hajlandó volt erre, csak ennyit kérdezett tőle:</p>
            <p>- Nos, és a tiszteletdíj?</p>
            <p>- Adjon, amennyit gondol, hogy megérdemlek, - dadogta Rosty zavarodottan.</p>
            <p>- Nem; ezt önnek kell tudnia, - bíztatta őt Kohári mosolyogva.</p>
            <p>És Rosty, mivel maga is megdöbbent attól, ami a szájára jött, akadozva mondta:</p>
            <p>- Ötven korona... minden novella.</p>
            <p>- Ön igazán szerény, - felelte Kohári; s az alku megvolt.</p>
            <p>Rosty boldogan ment haza; a szerencséje valósággal elkábította. Ötven korona egy
               novelláért: havonta kétszáz korona!... Eszébe jutott, hogy hat héttel előbb csak öt
               koronát kapott egy novelláért, s azt is, mily nehezen! Most már nyugodt lehetett a
               jövőjéről; nem kell aggódnia a holnapért s már „a hír csillagja is sugárt vetett”
               rá!... Most fog csak igazán dolgozni. Korán kel, egész nap ir, vagy olvas, s csak
               akkor megy a szerkesztőségbe, a mikor dolga lesz ott.</p>
            <p>Oh, hogy fog dolgozni, mily gyönyörűen meg fogja irni mindazt, ami a lelkében
               vajudik!... Lelkesedésében nem is gondolt a kifáradásra, nem számolt a kimerüléssel,
               mely lassanként megszűkíti az oly iró szemhatárát, akinek hetenként kell irnia egy
               novellát; igazi rabszolgává teszi őt, aki gyötri, kínozza a képzelőtehetségét, hogy a
               megszabott napon, a kitűzött órában megtalálja azt az ötletet, amelyet
               olvasó-közönségének föl kell tálalnia... Sejtette, érezte, hogy lesznek
               kellemetlenségei is; fázott attól, hogy a léhaságokat kedvelő közönség kedveért neki
               is léhának kell majd lennie az irásaiban, s körülbelül arról is bizonyos volt, hogy a
               szerkesztő bele fog avatkozni az ő novelláiba is és követelni fogja, hogy ne olyat
               irjon, aminő neki tetszik, hanem olyat, a minőt a közönség kíván... Mert a
               sajtószabadság a szerkesztő privilé­giuma lett; sőt sokszor nem is a szerkesztőé,
               hanem a lapkiadóé, aki a maga érdekeinek megfelelően „irányítja” az újság szellemét
               és fizetett fehér rabszolgája, az iró talentumát.</p>
            <p>- Eh, mit! - gondolta magában Rosty: ha nem birok beletörődni, hát ott hagyom a
               lapot!</p>
            <p>Valamivel több nyomorúság nem riasztotta vissza ettől a lépéstől. Még fiatal volt, s
               az irás lázas szenvedélye úgy se hagyta nyugodni. Dolgozni, küzdeni fog mindaddig,
               míg célt nem ér. És soha senki se fogja rákényszeríthetni, hogy olyat irjon, ami nem
               tetszik neki...</p>
            <p>Ezen a napon, ámbár a novellája még mindíg nem jelent meg, szokatlanúl jó kedvű volt.
               Maga se tudta miért: a szíve tele volt reménynyel, mintha valami közelgő szerencsés
               változást sejtett volna. Kinyitotta az ablakot s tele tüdővel szívta a friss levegőt,
               mely a liget felől áradt be szobácskájába. A Szondy-utcában lakott, a harmadik
               emeleten, de alkovos szobájának két ablaka a Bajza-utcai kertekre nyilt. Itt lakott
               mindíg, amióta a fővárosba jött s nem is akart máshová költözni erről a csöndes
               helyről, ahová csak halk légy-zsongásként verődtek föl az Andrássy-úton lüktető élet
               morajának a foszlányai.</p>
            <p>Rosty leült az asztalához és feltörte a leveleit. Néhány barátja irt a vidékről,
               akikben első regényének a sikere fölkeltette a levelezés mániáját. Az egyik arra
               kérte, hogy irjon vele egy vígjátékot, amelynek a tárgyát is kifejtette; a másik a
               protekcióját kérte, hogy a beküldött novellát adassa ki a Híradó tárcájában; a
               harmadik, aki adóhivatalnok volt, arra kérte, hogy ajánlja őt a pénzügyminiszternek,
               aki bizonyára előlépteti a kedveért; végre a negyedik jelen­tette, hogy szombaton
               Pesten lesz és kérte Rostyt, hogy szerezzen arra az estére két jegyet az
               Operába...</p>
            <p>... Most, hogy már lanszirozták s egy nagy napilap belső munkatársa volt: mit meg nem
               tehetett, ha akarta?...</p>
            <p>Ah, ezek a naiv vidékiek, akiknek szemében a távolság nagyra növeli a
               fővárosiakat!... Mennyire túlbecsülik őt, mert nem ismerik ezt a pesti poklot s nem
               is sejtik, mily szörnyű, mily nehéz és... undorító az a pálya, mely a dicsőség felé
               vezet!...</p>
            <p>Rosty elmosolyodott... Ha megtehetné mind azt, amit kérnek tőle!... Micsoda befolyása
               lehetne neki, mikor még az ünnepelt, nagy iróknak sincsen? A minisztereknél, vagy a
               lapok szerkesztőinél a legutolsó borbély-legény ajánlata is többel ér, mint a legelső
               költőé.</p>
            <p>Még egy levél volt ott, az utolsó. Ez meghívó volt: Pákozdi, a bankár, akit Kohári
               megzsarolt, hogy a Híradót támogassa, meghívta őt is az ismerkedési estélyre... Rosty
               habozott. Elmenjen-e?... Sohase szerette a társaságot. A zaj, a léha vidámság, a
               hazug és fölszínes udvariasság bántotta; s mivel ő maga nem tudott síma és előzékeny
               lenni olyanokkal szemben, akiket először látott életében, rendesen unatkozott, sőt
               határozottan szenvedett, ha társaságba került s oly elszigetelten állt a nyüzsgő,
               élvezet-hajhászó tömegben, mintha még a nyelvet se értené, amelyen beszélnek.</p>
            <p>De erről az estélyről mégse maradhatott el, hacsak a Pákozdi és a Kohári jóindulatát
               kockára nem akarta tenni. Bizonyos, hogy a Híradó összes munkatársai ott lesznek,
               hogy hódoljanak a milliomos parvenünek, aki fejedelemként osztogatta a pénzt és
               dicsőséget a toll embereinek... Oh, mily szívesen otthon maradt volna Rosty, ha
               másért nem, hát csupa büszkeségből, hogy ne kelljen megalázkodnia e jött-ment
               előtt!... De aztán megfontolta a dolgát: Pákozdinak csak egy szavába kerül s kiteszik
               a szűrét a szerkesztőségből... Elhatározta tehát, hogy elmegy; de mihelyt bemutatták,
               azonnal ott hagyja az egész társaságot.</p>
            <p>Félre tolta a leveleit és papirost vett elő. Még egy novellát ir s ezt maga,
               személyesen viszi be a szerkesztőségbe... Ez nehéz pillanat volt. Valahányszor leült
               irni, mindíg eltöltött egy-egy félórát, mielőtt a munkához fogott. Nehezére esett a
               kezdet, - de csakis a kezdet. Mihelyt az első mondatot megfogta, a többi már magától
               jött, - szinte önként, mint a selyemszál a gubóról. Nem gyorsan irt, de határozottan
               és biztosan. Néha meg-megállt... kereste a szót, a legtalálóbb kifejezést: s mikor
               megjött, szép lassan szántotta egymás alá a fekete sorokat, amelyekben ritka volt a
               törlés, annak jeléül, hogy ura a gondolatának.</p>
            <p>De ezen a napon sehogy se ment az irás. Mind úntalan megállt kezében a toll s a
               félben maradt mondatok lassan és nehezen kerekedtek ki. Délután négy óráig
               szakadatlanúl dol­gozott - és nem volt megelégedve. Mivel mindíg túlsokat követelt
               önmagától, rendesen minden irása alul maradt azon a mértéken, amelylyel a maga
               talentumát mérte s ez a tökéletlenség elcsüggesztette. Fáradtan dőlt hátra székében s
               azon gondolkodott, ne kezdje-e újra, amit már megirt?...</p>
            <p>E pillanatban csöngettek az ajtaján. Megrezzenve egyenesedett föl... ki
               háborgathatja?... Szinte ajtót se akart nyitni a tolakodónak, de aztán mégis csak
               fölkelt és beeresztette a látogatót.</p>
            <p>Húsz, húszonkét éves, csinos fiatal-ember volt s az arca ismerős volt Rostynak, de
               arra már nem emlékezett, hogy hol is látta.</p>
            <p>- Megbocsát Rosty úr, hogy háborgatom? - kérdezte az idegen, túlságos
               alázatossággal.</p>
            <p>- Kérem, - felelt Rosty kissé hidegen, mert nem tetszett neki a fiatal-ember sunyi
               modora.</p>
            <p>- A nevem Tölgyes... Talán még tetszik emlékezni reám?... könyvkereskedő-segéd vagyok
               s egyszer könyveket is hoztam önnek.</p>
            <p>- S mit kíván tőlem?</p>
            <p>Az ifjú habozott pár pillanatig s aztán merészen kivágta:</p>
            <p>- Lehet, hogy túlságosan vakmerőnek és tolakodónak fog tartani, de most már
               mindegy... Újságiró szeretnék lenni.</p>
            <p>Kis híja, hogy Rosty föl nem kacagott. De a segéd, mintha észre se vette volna ezt,
               meg se zavarodva folytatta:</p>
            <p>- Igaz, hogy nem sok iskolát jártam, de van akaratom és szorgalmas vagyok. Már pedig
               az erős akarat mindenen diadalmaskodik... Ez a mostani foglalkozásom csak
               koldús-kenyér; most kilencven koronát kapok havonta... Mi ez? még abrakra se elég!...
               Míg, ha újságiró leszek...</p>
            <p>- Kaphat ingyen jegyet a színházba, szabad jegyet a villamosra, a vasútra és még sok
               egyebet, ami vele jár evvel a szép foglalkozással, - vágott közbe Rosty, akit kezdett
               mulattatni a dolog.</p>
            <p>S leültetvén a vendégét, figyelmesen nézegette a kómikus figurát, aki máról holnapra
               akar átvedleni könyvkereskedősegédből újságiróvá... S amint nézte, egyszerre csak
               megrezzent és sejteni kezdte, hogy ez a fickó előbb-utóbb mégis csak útat tör
               magának: - sunyi, mosolygós arca szinte megcsattant az egészségtől, két apró szeme
               ravaszúl pislogott széles, de alacsony homloka alól, nagy sárga fogai a jó étvágyat,
               előre ugró álla a konokságot és az akaraterejét mutatták. Aztán meg önbizalommal,
               könnyedén, félvállról beszélt, mint aki érzi a tulajdon erejét, értékét... Hogyne
               boldogúlna hát ezekkel a tulajdonságokkal az újságirásban!?...</p>
            <p>- Szóljon tehát, - kérdezte Rosty: - hogyan segíthetek önön?</p>
            <p>- Egész életemben hálás leszek, uram, ha megteszi, - felelte Tölgyes. - Nem tolhatná
               egy kicsit a szekeremet?... Ha besegítene a Híradóhoz!... Oh, nem vagyok se nagyra
               vágyó, se követelő! Akármily munkát szívesen elvégeznék... Lennék reporter, kritikus,
               címszalagíró, akármi!</p>
            <p>- De tud-e legalább helyesen írni? - kérdezte Rosty, akit mulattatott ez a dolog.</p>
            <p>A boltoslegény kivett a zsebéből egy kutyanyelvet, aminőt a Newyork-kávéházban minden
               „író” kaphat.</p>
            <p>- Ítéljen ön maga, - mondta egyszerűen. - Evvel a kis aktualitással akarok szerencsét
               próbálni...</p>
            <p>Rosty elvette a papirost, de alig olvasott el egy-két sort, másodszor is megrezzent;
               valami túlzott, virágos, lehetetlen páthoszt várt: s ahelyett olyan kis croquist
               kapott, amely se jobb, se rosszabb nem volt azoknál, amiket napról-napra közölnek a
               lapok. S ráadásul még érdekes is volt, mert aktuális dologra vonatkozott. De, mikor
               végig olvasta, elmosolyodott; a kis boltos „Tölgyessy Artur”-t irt a cikke alá.</p>
            <p>- Önnek jövője van, fiatal-ember, - mondta Rosty, vissza adván a kutya-nyelvet. - De
               én mit se használhatok önnek. Egyáltalán semmi befolyásom sincs a lapnál.</p>
            <p>Rendesen szolgálatkész, szíves volt mindenkihez, s különösen, ha valakiben talentumot
               látott, mindenre kész volt, ha segíthetett rajta. De ez a boltoslegény csak „jobb
               mesterséget” látott az újságírásban; ideálja, talentuma nem volt: - minek segítse hát
               arra a pályára, amelyre nem való?... Hisz esetleg egy rátermett talentumnak a helyét
               veszi el, s utját állhatja az érdeme­sebbek boldogulásának.</p>
            <p>- De azt talán megtehetné, hogy bemutat a szerkesztőnek? - unszolta a
               boltoslegény.</p>
            <p>- Ennek semmi értelme sincs, - felelte Rosty vállat vonva. - A szerkesztőség
               mindenkinek nyitva van. Ön saját maga is bemutatkozhatik. Az ajánlás úgyse használ
               ott semmit.</p>
            <p>Fölkelt és szélnek eresztette a látogatóját, boszankodva, hogy hiába vesztegette az
               idejét.</p>
            <p>Már négy óra volt, gyorsan átöltözködött és elindult a szerkesztőség felé. De
               rosszkedvű volt; a novellája sehogy se tetszett neki... Minek is kényszerítik, hogy
               ily üres, banális históriákat irjon?... Érezte, hogy nem novellista; minden ereje és
               irói talentuma a logikában, a polémiában nyilatkozott. Harcolni akart a tollával, nem
               nyavalyogni... Mit törődik ő a mindennapi élet léha epizódjaival, ötleteivel, mikor
               hatalmas szociális igazságok várnak megoldásra, diadalra!... Ez az ő hivatása: az ő
               tolla kard és nem mézeskalács.</p>
            <p>- Adj Isten, Rosty!... Hová öregem?</p>
            <p>- A Híradóhoz, - felelte Rosty megfordulva.</p>
            <p>- Én is oda megyek; talán együtt mehetnénk?</p>
            <p>- Hogyne!... Hát te is bent vagy a bandában?</p>
            <p>- Csak tegnap óta. Tudod, a főrendiházra senki se gondolt. Én már egy hét óta
               üldöztem, keres­tem Kohárit, de soha se birtam megcsípni. A Híradónál nem is lehet
               hozzáférni... Micsoda hajsza, micsoda fölfordulás van ott!... Végre tegnap este meg
               birtam fogni a Kaszinóban. Csak egy szavamba került... Háromszáz korona havonta és
               semmi dolog. Csak a kőnyomatosból kell kiollóznom a tudósítást s hozzá kell csapnom
               néhány ostoba viccet: azzal kész a munkám. S aztán még irigyeim se lesznek!... Mert
               irigyei és ellenségei csak az olyan iróknak vannak, akik valóban tudnak is irni.</p>
            <p>Ez a cinikus fiú Porgesz Imre volt, régi pajtása és iskolatársa Rostynak. A jómódú
               fiút nagyon elkényeztették a szülei, aminek az lett a következése, hogy az
               érettséginél tovább nem vitte. Mikor leszolgálta az önkéntesi évet, már semmi kedve
               se volt tanulni s beállt „volontér”-nak egy krajcáros laphoz. Nem volt tehetsége, de
               nem is pózolt vele; nem valaki akart lenni, hanem valami s ezért soha se törődött
               azzal, hogy jól irjon, de arra mindíg nagyon vigyázott, hogy jól öltözködjék.
               Mindenkinek tetszeni iparkodott s ezt könnyen el is érte, mert csinos fiú volt s
               mivel az életnek csak a jó és kellemes oldalait ismerte, örökös jókedvével, ártatlan
               cinizmusával mindenkit meg tudott nyerni. Nem imponált neki semmi, csak a siker s míg
               a kétes jellemű, de milliomos parvenüt már messziről hajlongva köszöntötte, addig
               igen sok tisztességes, de szegény ember láttára elfordította a fejét, hogy ne kelljen
               a kalapját meg­emelintenie. Nem csoda hát, ha lelkesedett Koháriért.</p>
            <p>- Hiába szidják és becsmérlik, - mondta vállat vonva: - azért mégis lefőzi
               mindnyájukat. Fogadni mernék, hogy három hónap mulva a Híradó lesz az ország legelső
               lapja.</p>
            <p>- No, ezt aligha hiszem, - felelte Rosty: - és különben se nagyon lelkesedem
               Koháriért. Ha csak a fele is igaz annak, amit beszélnek...</p>
            <p>- Ej, hát hadd beszéljenek! Hidd el, Gyula, ha nem volnának ilyen Kohári-féle
               emberek, ti irók mindnyájan éhen halnátok. Mert hát mondd meg őszintén: tudnál-e te,
               vagy akárki közületek, olyan lapot alapítani, mint a Híradó?... Voltaképpen
               mindnyájan nagy hálával vagyunk adósai Kohárinak, mert ő fizet bennünket, ő adja a
               dicsőséget, a hírt, a nevet: s azt hiszem, hogy ez mégis csak valami?...</p>
            <p>Rosty nem felelt, Porgesz meg cinikusan folytatta:</p>
            <p>- Mit vetnek a szemére?... Hogy megzsarolta Pákozdit? Hát jól tette!... Azt mondják,
               hogy dupla gyönyörűség a tolvajtól lopni. Legalább annak a tömérdek vagyonnak egy
               része, amit ez a Pákozdi a börzén összeharácsolt, hajt némi hasznot a nemzetnek is.
               Növeli az ország intellektuális erejét, sok új tehetségnek útat nyit és előmozdítja a
               közművelődést... Utóvégre is, fő a siker. Csak az ostoba, aki kudarcot vall. Mert a
               világ mindent megbocsát, csak a bukást nem.</p>
            <p>- Én másként gondolkodom, - felelte Rosty, csak úgy odavetőleg, mert nem volt kedve
               vitatkozni.</p>
            <p>- Pedig nincs igazad, és soha se viszed semmire, ha a könyökeidet nem használod az
               előre tolakodásra. Ki fogja méltányolni a szerénységedet? Vagy ki fog egyáltalában
               észrevenni a tömeg zajában, ha nem kiabálsz?... Hidd el: ez a kor, amelyben élünk, a
               lelkiismeretlenség és a morális megtévelyedés kora, amely elfojtja, megöli az egyes
               emberben a jó és a rossz fogalmát. Csak a sikert becsülik manapság; az, hogy mily
               úton-módon érted el, teljesen közömbös: a fő az, hogy elérd... S minden azon fordul
               meg, hogy minél jobban és minél több embernek tessél. Evvel, meg egy kis
               képmutatással, lehetetlen, hogy ne boldogulj...</p>
            <p>Most hirtelen jobbra nézett és fölkacagott:</p>
            <p>- Ah, ez igazán dicső!</p>
            <p>- Mi az? - kérdezte Rosty.</p>
            <p>- Nézd csak azt a furcsa párt! Igazi par nobiles fratrum.</p>
            <p>Az egyik karcsu, elegáns, büszke úri ember volt, aki Napóleon önteltségével
               düllesztette ki a mellét; a másik hajlott hátú, kopott, megtört alak, aki úgy
               kullogott a társa mögött, mint a rabszolga a gazdája után. Az elegáns úr Szegvári
               Dezső volt, az előkelő politikus és lapszer­kesztő, több kegyelmes úr cimborája és
               bizalmasa: a másik Mátrai, egy szegény ördög, aki a Szegvári vezércikkeit irta és
               titkári címet, meg száz koronát kapott ezért a fehér rabszolga­tartótól.</p>
            <p>- Oda megyek és pofon vágom ezt a szélhámost! - mondta Rosty rekedten és az arca
               elfehéredett az indulattól.</p>
            <p>De Porgesz megfogta.</p>
            <p>- Elment az eszed?... Kinevetne az egész világ!... Mit törődsz avval a nyomorúlttal?
               Talán irigyled, hogy olyan jó szamárra akadt, akit kizsákmányolhat?... Látod: én
               inkább azt a másikat szeretném elpáholni, mert a meglopottak jobban dühösítenek, mint
               a tolvajok.</p>
            <p>- Mindannyian meglopottak és tolvajok is vagyunk egyszerre, - szólt most a hátuk
               mögött egy borizü hang. - A fő az, hogy minél többet lopjunk mi és minél kevesebbet
               lopjanak tőlünk!</p>
            <p>- Ez ám csak a morál! - kacagott Porgesz megfordúlva és kezet fogott a
               közbeszólóval.</p>
            <p>Rosty végignézte. Hórihorgas, elzüllött fickó volt, akinek az arcáról lerítt az
               éjjeli dorbézolás és kicsapongás. A cilindere kopott szőrű, össze-vissza törve, a
               gallérja piszkos, a nyakkendője fakó, színtelen és vásott téli kabátján meglátszott,
               hogy nem rája szabták.</p>
            <p>- Kitűnő kollégánk, Fejér Miksa, - mutatta be Porgesz, - a Híradó „Úri-divat”
               rovatának a vezetője.</p>
            <p>- Az „Úri-divat” rovatvezetője? - ismételte Rosty mosolyogva.</p>
            <p>- Fájdalom, - sóhajtott Fejér: - ez is egyik keserű iróniája a sorsomnak. Öt
               esztendeje már, hogy ezt a rovatot irom, hol itt, hol ott... de bizony nagyon
               soványan fizetik a munkámat.</p>
            <p>- Mégis, mit hajt a konyhára? - kérdezte Rosty.</p>
            <p>- Százötven koronát havonta... De csak azért, mert ostoba vagyok... Más, az én
               helyemben, összejátszana a szabókkal, divatkereskedőkkel. De én nem értek ehhez...
               Bohém vagyok!</p>
            <p>Pedig, ha alkalma volt rá, nagyon is értett hozzá, hogyan kell tiz, húsz, ötven
               koronát kihúzni egy-egy ujdonság tulajdonosától, akinek a cikkét földícsérte az
               ujságban!</p>
            <p>- Siessünk, - mondta Rosty.</p>
            <p>Szinte lázas türelmetlenség szállta meg; szerette volna minél előbb átadni a
               novelláját, hogy elvesse a gondját. De, amint az Andrássy-út sarkán fölfelé fordúltak
               a Váczi-körútra, Porgesz megszólított egy elhízott, éltesebb úrat, aki szinte
               mogbűvölten bámulta a Híradó reklámját egy hirdetési oszlopon.</p>
            <p>- Ön is közülünk való, Balog úr?</p>
            <p>Az éltes úr megfordúlt, s pár pillanatig nem felelt. Magas homloka csupa ránc volt,
               az arca komor és sötét, nagy szemei révedezve, kifejezéstelenül néztek a kérdezőre...
               Valamikor neves iró volt; néhány jobb regényen kívül évtizedekig irogatott a
               legelőkelőbb lapokba, s az irásaiban mindig volt valami eredetiség és mélység, ami
               megkülönböztette őket a tucat-emberek munkájától. De aztán kivénült a küzdelemből: a
               fiatalok lassanként hátra szorították, a közönség pedig elfeledte. Most már egészen
               embergyűlölő volt, aki teljesen leszámolt az élettel, s azt vallotta, hogy minden
               törekvés és iparkodás léha és céltalan, mert az egész élet se ér egy fakovát.</p>
            <p>- Ön is közülünk való, Balog úr? - ismételte Porgesz.</p>
            <p>- Nem; - felelte az öreg vontatva, mintha a beszéd is terhére volna. - Én már csak
               afféle vén dög vagyok, akit lebunkózni se érdemes.</p>
            <p>S feleletre se várva, sarkon fordúlt és tovább ballagott.</p>
           
         </div>
         <div type="chapter">
            <head>II.</head>
            <p>Ott, ahol a Király-utca a Váci-körútra torkollik s ahol valamikor az evangelikusok
               temploma állt, Budapest szíve közepén volt a Híradó szerkesztősége, - már egymagában
               és a fekvésénél fogva is örökös reklám. Mihelyt beesteledett, hirtelen kigyúltak a
               villamos körték, melyek a lap nevének hat betűjét alkották s minden tíz másodpercben
               változott a fényük; a piros, sárga, kék, zöld és fehér színek káprázatos fénynyel
               váltották föl egymást s már messziről izgatták, csalogatták a járókelők szemét.</p>
            <p>A négyemeletes palota főbejáratának lépcsőházában vakító világosság volt estefelé. A
               széles lépcsőn, mely fordulat nélkül egyenesen vitt föl az első emeletre, vastag
               szőnyeg nyomta el a lépések neszét s fönt az előszobában, mely roppant terem volt,
               valóságos műkiállítás fogadta az érkezőt. A szerkesztőség tagjainak arcképei, a
               művészek és művésznők kosztümös alakjai, nagyban és kicsinyben, száz meg száz féle
               szerepben, borították a falakat, a fülkékben, ablakmélyedésekben pedig pálmák és
               szobrok álltak mindenütt. Az üvegajtó mögött egy atléta termetű bérruhás inas állt,
               kiszolgált őrmester, a melle tele érdemrendekkel, aki minden jövő-menőnek ajtót
               nyitott és katonásan köszönt.</p>
            <p>Rosty és Porgesz álmélkodva nézték azt az ötven-hatvan embert, aki részint
               megadással, részint türelmetlenül és idegesen ácsorgott és üldögélt, hallgatott vagy
               fecsegett az elő­szobában. Egynémelyik már órák hossza óta várakozott, mialatt
               Kohári, vastag bock-szivar a szájában, elégedetten, unatkozva pöfékelt a szobájában,
               örömét lelvén abban, hogy megvára­koz­tathatja a reá szorulókat. De nem csupán léha
               kedvtelésből várakoztatta őket, hanem azért is, hogy tűntessen roppant
               elfoglaltságával és éreztesse a reá szorúlókkal azt a szerencsét, hogy magas színe
               elé bocsájtja őket. S a várakozók között volt egy bukott miniszter is, akinek
               voltaképen az egyik titkára felesége szegte a nyakát s a „kegyelmes úr” sehogy se
               tudott imponálni a Kohári inasának, aki hivatala fontosságának tudatában pöffeszkedve
               jelentette ki, hogy „az igazgató úr nem fogad.”</p>
            <p>- Gyerünk be a helyetteséhez, - mondta Porgesz.</p>
            <p>- A helyettese?... Hát ez kicsoda?</p>
            <p>- Ej, hát Vidéki! - felelte Porgesz.</p>
            <p>S mikor Rosty csodálkozva nézett rá, így folytatta:</p>
            <p>- E szerint hát nem is tudod, hogy ez a Vidéki mindenható itten?... Voltaképpen több
               és hatalmasabb, mint maga Kohári. Ő a Pákozdi bizalmi embere... Gyere, menjünk be
               hozzá... Mindig jó, ha az ember udvarol az ilyen tökfilkónak...</p>
            <p>Kopogott az egyik ajtón.</p>
            <p>- Lehet! - hallatszott ki belülről.</p>
            <p>Szép, fényűzéssel bútorozott, tágas szobába léptek. Vidéki nem volt egyedül; nagyon
               csinos vendége volt: a Fővárosi Mulatónak legszebbik csillaga „mulattatta”, hogy
               kicsikarjon tőle húsz sor reklámot a színházi rovatban. Mert Vidéki, bár azelőtt soha
               sem irt folyószámla-kivonatoknál egyebet, most, hogy a nagybátyja - mert Pákozdi a
               nagybátyja volt - a Híradót megalapította, fölcsapott irónak; s mivel tetszésére
               bízták, hogy azt a rovatot válaszsza, amelyet akar, máról holnapra átvedlett színi
               kritikussá - csekély tizenkétezer korona évi fizetésért.</p>
            <p>- Nem zavarunk, öreg? - kérdezte Porgesz.</p>
            <p>- Szó sincs róla. Üljetek le, fiúk.</p>
            <p>Ez a Vidéki mindenkihez nagyon szíves, „kollégiális” volt, mintha ezzel akarná
               megbocsát­tatni meg nem érdemelt szerencséjét, amelyen elég sokan
               megbotránkoztak.</p>
            <p>A brettli-csillag most fölkelt s kacéran fölrántván hátul a szoknyáját, hogy formás
               bokáit fitogtassa, félig kérő, félig követelő hangon mondta Vidékinek:</p>
            <p>- Tehát meglesz?... Egy rövid entrefilet?... Rövid, de szellemes?...</p>
            <p>- Jó, jó, majd meglátjuk, - felelte a kritikus rátartóan.</p>
            <p>- Óh, nem! - kiáltott fel a díva, mórikálva magát: - semmi „majd meglátjuk!”...
               Tudod-e kincsem, hogy gyalázatos dolog lenne, ha nem tartanád meg a szavadat?</p>
            <p>- Holnap három óra tájban otthon leszel? - kérdezte Vidéki.</p>
            <p>- Otthon leszek, otthon.</p>
            <p>A kritikus jól megnézte a fiatal leányt, aki mosolyogva állta a szemérmetlen
               tekintetet, pár pillanatra fontolgatta a vásár előnyeit s azután alkudozni
               kezdett:</p>
            <p>- Tudod, külön kis entrefilet-t irni rólad, az nehéz... Hanem a színházi rovatban egy
               érdekes pikantériát... sok, sok sóval-borssal... Ha beéred vele, hát ezt
               megereszthetem...</p>
            <p>A leány beleegyezően bólintott, mosolyogva kacsintott a két újságiróra, odanyujtotta
               keztyüs kezét a kritikusnak és kisurrant az ajtón.</p>
            <p>- Mind egyformák! - mondta Vidéki vállat vonva, amint az ajtó becsukódott. - Néhány
               sor reklámért...</p>
            <p>- A reklámra mindnyájan rászorúlunk - jegyezte meg Porgesz; - s a legelső ember, aki
               a reklámcsinálást elkezdte, maga Ádám volt.</p>
            <p>- S méltányos, hogy aki rászorúl a reklámra, meg is fizessen érte, - jelentette ki
               Vidéki. - A Híradóban húsz korona az ára minden sornak s kétszáz koronán alul szóba
               sem állunk... Azt hiszem hát, hogy elég nagylelkű voltam ehhez a kis babához... mert
               hisz utóvégre mit adhat cserébe a cikkemért?</p>
            <p>Cigarettára gyújtott és megnézte az óráját.</p>
            <p>- Ej ha! - kiáltott föl boszúsan. - Már öt óra elmúlt s még hozzá se fogtam a mai
               kritikához.</p>
            <p>- No hát akkor nem is háborgatunk, - mondta Porgesz. - Csak éppen azért jöttünk be
               hozzád, hogy kezet fogjunk veled.</p>
            <p>De a kritikus nem eresztette őket.</p>
            <p>- Legyetek őszinték, cimborák... Mit gondoltok: beválik, amit irok?</p>
            <p>Rosty már felelni akart, de Porgesz, megijedvén a barátja őszinteségétől, hirtelen
               megelőzte.</p>
            <p>- Hogy beválik-e? - kiáltotta színlelt lelkesedéssel. - Mondhatom, komám, hogy
               egyébről se beszélnek. Mindenki azt mondja, hogy új irányt, új szemhatárt nyitottál,
               s ez az igazi kritika, amelynek hiányát mindnyájan éreztük, de megcsinálni nem
               tudtuk.</p>
            <p>- Ez túlzás, barátom, és sok benne a jó akarat, de azért köszönöm, - mondta Vidéki,
               megszédülve a dicsőségtől, és melegen szorongatta a Porgesz kezét.</p>
            <p>- Sohse köszönd, mert igaz! - felelte Porgesz és ő is melegen szorongatta a
               mindenható kritikus kezét.</p>
            <p>- Hogy mondhattad neki, hogy jó, amit összefirkál? - kérdezte Rosty fölháborodva
               Porgesztől, mikor kívül voltak az ajtón. - Talán csak nem komolyan hiszed, hogy van
               tehetsége?</p>
            <p>- Persze, hogy nem! Valamennyien tudjuk, hogy ez az éretlen tacskó nem közénk való,
               de azért mégis mindnyájan dícsérik és hízelegnek neki. Különben sohse törődj vele;
               hidd el, hogy egy hónap alatt annyi ostobaságot követ el, hogy maga Pákozdi fogja
               kilökni innen...</p>
            <p>Most hirtelen elhallgatott és intett Rostynak, hogy figyeljen... Két lépésnyire tőle
               Zimonyi, a kiadóhivatali titkár beszélgetett egy fiatal iróval, aki személyesen hozta
               el a könyvét, hogy irjanak róla.</p>
            <p>- Sajnálom, - jelentette ki a titkár ridegen: - de nincs módomban, hogy
               teljesíthessem a kívánságát. Mi csak az oly könyvekről adunk bírálatot, amelyeknek a
               kiadói szerződést kötöttek velünk. Ma már minden nagy lapnál ez a szokás. Lehet, hogy
               rossz szokás, de én nem tehetek róla.</p>
            <p>Az iró most egész közel hajolt Zimonyihoz s oly halkan beszélt, hogy egy szavát se
               lehetett érteni. Úgy látszott, azt mondta, hogy hajlandó némi áldozatra, mert a
               titkár azonnal nyájasabban felelt:</p>
            <p>- Ez már változtat a dolgon. Irhatunk róla a vonal alatt is... mindjárt az első
               lapon. De ennek az ára ezer korona... Oh, kérem, mi nem alkuszunk... Az irodalmi
               rovat, persze, olcsóbb... Ha ott is jó lesz...</p>
            <p>- Fussunk innen! - mondta Rosty undorral. - Ez utálatos!</p>
            <p>Átvágtak a szobán s bementek a szerkesztőségi terembe. Csak két ujságiró volt benn;
               szemben ültek, két összetolt asztal mellett s kómikus komolysággal hallgatták egy
               előkelő, méltóságteljes úr beszédét, aki színpadi pózzal és széles gesztusokkal
               igyekezett őket kapacitálni. Hidvéghy báró volt, akinek a felesége, megúnván a
               házasságtörés ártatlan örömeit, ott hagyta a családi fészket, s a maga dicsőséges
               meztelenségével csinált telt házakat egy másodrendü mulatónak. A Híradó, mint a
               legtöbb ujság általában, nem hogy megrótta volna, - inkább még dicsőítette ezt az
               erkölcstelenséget, s ráadásul, ahol csak tehette, gúnyolta a csúffá tett férjet, akin
               különben az egész főváros nevetett.</p>
            <p>- Uraim, - szavalta méltósággal a báró: - nem tűrhetem tovább, hogy őseim fényes
               nevét meghurcolják a lap botránykrónikáiban. Ennek végét kell vetnem. Mondják meg,
               kihez forduljak?</p>
            <p>- Az igazgatóhoz.</p>
            <p>- De ha nem fogad!</p>
            <p>- Az már baj! - sajnálkozott az egyik ujságiró.</p>
            <p>- Oh, ez igazán kellemetlen ügy! - tódította a másik, s gúnyos arcátlansággal
               csiptette föl a monokliját.</p>
            <p>- Az ön helyzete valóban kínos, - folytatta képmutatóan az első.</p>
            <p>- S az eset csakugyan méltó a megfontolásra.</p>
            <p>- De mi nem segíthetünk rajta, - jelentette ki az első.</p>
            <p>S midőn a báró heveskedett, hogy így, meg úgy, ő ezt nem tűrheti, az első vállat
               vonva kérdezte:</p>
            <p>- De hát mit tehetünk mi?... És mi közünk mind ehhez?</p>
            <p>A monoklis pedig álszenteskedve sóhajtott föl:</p>
            <p>- Hja, ilyen az élet!... Filozófusnak kell lenni.</p>
            <p>- Jól van, uraim, - tört ki a nemes báró: - tudni fogom, hogy mi a kötelességem!</p>
            <p>És sarkon fordulva, kiment a teremből, hevesen becsapva az ajtót maga mögött, amire a
               két ujságiró kacagva dőlt hanyatt a széken.</p>
            <p>Rosty csodálkozott, hogy csak ily kevesen vannak a közös dolgozó-teremben. Igaz, hogy
               a nagyfejűek - a leaders - csak ritkán jártak be a szerkesztőségbe, éreztetvén az
               űrt, mely az irodalmi favágóktól elválasztja őket: de hát a többiek?... az
               aktualitás, a szenzációk és a napi botrányok rabszolgái?</p>
            <p>- Csak ketten vagytok? - kérdezte Porgesz.</p>
            <p>- Dehogy, - felelte a monoklis. - A többiek odabent udvarolnak Lakatosnak.</p>
            <p>És a helyettes, illetőleg a felelős szerkesztő ajtajára mutatott.</p>
            <p>Az ajtó nyitva volt. Bent a szobában, mint az anyaméh a kaptárban, közömbös gőggel
               fogadta Lakatos a heréi hódolatát. Magas, tagba szakadt, pufók-arcú férfi volt, aki
               címszalag-iráson kezdte és hihetetlen szerencsével kapaszkodott föl oda, ahová
               legmerészebb álmaiban se hitte, hogy fölérhet valaha. Egyetlen talentuma a minden
               leirással és képzelettel dacoló önhitt arcátlanság volt. Nem értett semmihez, de
               mindenbe bele mert szólni, s akármi ostobaságot irt, vagy mondott, oly erőszakosan
               tudta védelmezni, rádisputálni másokra, hogy rendesen kifárasztotta a más
               véleményűeket: s ha ezek elhallgattak, s beleúnva a meddő vitába, ráhagy­ták, hogy
               igaza van, azt hitte, hogy meggyőzte őket, s ez a vélt győzelem csak még gőgösebbé és
               elbizakodottabbá tette.</p>
            <p>Irni nem tudott. Parlagi, fegyelmezetlen észjárása léha és felületes ötletekben
               merült ki; valósággal kínok közt szülte egy-egy cikkét, melynek ezer bábája volt a
               sok könyvben, ahonnan az eszméket lopta. S ha egy-egy gondolat, szófordulat
               megtetszett neki, valósággal brutalizálta vele a közönséget: - ki nem hagyta volna
               egyetlen egy cikkéből se, sőt még azokba is beleszorította, amelyeket másokkal
               iratott, s ő csak a nevét irta alá. S ez volt a másik talentuma; az ugyanis, hogy
               mindig tudott fogni olyan cinikus, hírnévvel nem törődő, vagy megszorult irókat, akik
               szívesen eladták neki a cikkeiket, lemondva a jus paternitatisról is, - a
               „tiszteletdíj” fejében, amely ilyenkor a becstelenség díja volt.</p>
            <p>Ez a Lakatos, a felelős szerkesztő, korlátlan ura volt a telepes hírlapiróknak. Aki
               előre akart jutni, csak az ő hátán mászhatott fölfelé: fontos volt hát, hogy a
               kedvében járjon. Ezért, - kivált a soronként fizetett munkatársak, a fordítók,
               riporterek, tárcairók s a többi bizonytalan állású iró - mind ott rajzott körülötte,
               hízelgett neki, legyezte a hiúságát és... könyörgött, hogy a kézirata ki ne maradjon
               a lapból...</p>
            <p>Mert a kézirat dőlt, ömlött, zúdúlt minden felől: valóságos papiros-lavina fenyegette
               a lapot minden áldott este. A szedők naponta kétszer annyi szöveget tördeltek meg,
               mint amennyi a lapba belefért, s tömérdek túlszedés veszett kárba. S ámbár a lap
               minden kéziratért megfizetett, amit a szerkesztő elfogadott, - még azért is, ami a
               lapból kiszorult: - a panaszok és a reklamációk egymást érték. Mert a hiú és hírnévre
               vadászó irók nem érték be munkájuk tiszteletdíjával: - magára a tiszteletre is
               vágytak, s a közönség elismerését és tapsait is óhajtották.</p>
            <p>Ezek az elégedetlenek és csalódottak mind Lakatost ostromolták, hogy tegyen
               igazságot. A Híradó főmuftija azonban rövidesen elbánt velük. A félénkebbeknek és
               szerényebbeknek szárazon, dölyfösen kijelentette, hogy a lap szerkesztéseért ő a
               felelős, hogy ő tudja legjobban, mit, miért és mikor kell közölnie, s kijelentette,
               hogy terrorizálni nem engedi magát, s akinek nem tetszik, odább állhat egy
               házzal.</p>
            <p>- Mert, - ez volt a kedvenc szavajárása: - minden ember pótolható; és ha az urak mind
               itt hagynak is, amit nagyon sajnálnék, azért a lap mégis megjelenik, mert ha kell: én
               egymagam is megcsinálom.</p>
            <p>A bátrabbakkal, akiket a nevük és érdemes munkásságuk följogosított arra, hogy
               követe­lőbbek lehessenek, más taktikát követett. Hagyta beszélni őket; a legnagyobb
               indolenciával hallgatta panaszaikat, kívánságaikat, s csak nagy néha, ha már egészen
               a sarokba szorították és színvallásra kényszerítették, - sóhajtozott keservesen, hogy
               a pártszempontok, a lap iránya, bizonyos tekintetek, amelyekről nem nyilatkozhatik,
               tették szükségessé, hogy ezt, vagy azt a cikket mellőzze, s egy másikat közöljön
               helyette, amelyik sokkal rosszabb ugyan, de... s itt fölfujta magát, a nyakát behúzta
               a vállai közé, az ajkát elfintorította, mintha azt akarná mondani, hogy mossa kezeit
               ettől az igazságtalanságtól, amelyben semmi része...</p>
            <p>Rosty egyenesen odament hozzá, s átadta a novelláját.</p>
            <p>- Víg dolog? - kérdezte Lakatos.</p>
            <p>- Nem mondhatnám, - felelte Rosty habozva.</p>
            <p>- Furcsa, - dünnyögött Lakatos: - egyre arra kérem az urakat, hogy víg dolgokat
               irjanak, mert a közönség mulatni akar, de nincs rá mód, hogy szót fogadjanak.</p>
            <p>Únottan tette félre a kéziratot, s Rosty épen felelni akart, mikor valaki elébe
               nyujtotta a kezét és megszólította:</p>
            <p>- Jó napot, Rosty úr! Örülök, hogy ismét találkozunk...</p>
            <p>Tölgyes volt, a boltos-legény, aki újságiró akart lenni, s pár órával előbb a Rosty
               protekcióját kérte. Most már ő is ott volt a többiek közt, egész otthonosan
               dörgölőzött hol az egyikhez, hol a másikhoz, mindig annak a szavait helyeselte, aki
               épen beszélt, sőt néha maga is beleszólt a vitába... Végre pedig megemberelte magát s
               ő is odament a szerkesztőhöz.</p>
            <p>- Mi az? - kérdezte Lakatos, amint a boltos odanyujtotta a kéziratot.</p>
            <p>- Aktuális cikk... rövid ötven sor az egész. Azt hiszem, érdekes... És mulatságos is.
               Egyetlen egy lap se tud róla... Parancsoljon...</p>
            <p>Oly alázatosan, oly mélységes hódolattal és tisztelettel beszélt, hogy Lakatos
               egyszerre nyájasabb lett.</p>
            <p>- Jól van, fiatal barátom, csak tegye le...</p>
            <p>Tölgyes letette a cikket az asztalra és ugyanoly alázatosan, mint ahogy jött, odább
               állt. Aztán elővett egy doboz A’alát, mindenkit megkinált vele és maga is
               rágyujtott.</p>
            <p>Ez alatt a szerkesztőségi terem is népesedni kezdett. Nagy Dezső, a monoklis
               újságiró, pikáns ötletekkel fűszerezve és torzítva mondta el Hidvéghy báró esetét a
               körülötte hahotázó csoportnak...</p>
            <p>- Ah, ez a Nagy Dezső igazán fene-gyerek!... Csupa ötlet és szellem... Igazi
               őstehetség!...</p>
            <p>Hogy miért volt „őstehetség”, voltaképen senki se tudta, mert ez idáig még nem irt
               egyebet apró, humoros karcolatoknál, amelyekről ő maga is csak kicsinylően beszélt.
               De azért min­denki azt hitte, hogy „Nagy Dezsőből még lesz valami”... Oh, ez a fiú
               okos; nem forgácsolja el az erejét és a talentumát, mint a többiek; nem siet, nem
               töri magát a korai hírnévért: megvárja, mig a tehetsége kiforrja magát, s akkor irja
               meg azt a remek-művet, amit mindenki remélt tőle... Hiába kérték, hogy irjon regényt,
               novellát a Híradó számára; ő csak a fejét rázta... Nem, nem! még nincs itt az
               ideje!... S akik látták, hogy mily kicsinylő és mégis öntelt hangon mondta ezt,
               jelentősen néztek össze, mintha azt mondanák egymásnak: - „Igaza van! Minek is
               váltaná föl aprópénzre a talentumát!”...</p>
            <p>Az egyik ajtó hirtelen kinyilt és Vidéki jött be rajta. Mindnyájan tisztelettel
               köszöntötték, sőt néhány stréber azonnal irni kezdett!... Vidéki egyenesen a
               szerkesztőhöz ment, fontoskodva adott neki valami utasítást, s aztán ismét visszament
               a szobájába; útközben elégedett, leeresz­kedő hangon mondta jobbra-balra:</p>
            <p>- Jó estét, kollégák, jó estét!... Ah, ah! Látom, hogy megy a munka!...</p>
            <p>A pár pillanatra félbeszakadt beszélgetés újra kezdődött, s most már a távollevőkre
               járt rá a rúd. Kritizálták, ócsárolták becsmérelték egymást a „kollégák”: - de ezt se
               nyiltan, bátran és őszintén tették, hanem burkoltan, epés dicséretekkel, kétes
               magasztalásokkal enyhítve a maró fulánk mérgét, mert egyik se bízott a másikban,
               mintha félne, hogy a hallgatója besúgja a lebecsült kollégának, amit hallott.</p>
            <p>Rosty szórakozottan, bizonyos erkölcsi undorral hallgatta ezt a képmutató
               emberszólást, s amint a teremben tekintgetett, megálltak a szemei valakin. Ez a férfi
               egészen magányosan, félrehúzódva álldogált az egyik sarokban és se nem szólt
               senkihez, se ő hozzá nem szólt senki. Az alakja szinte kivált a többieké közül:
               magas, szikár termete egyenes volt, mint a nádszál, a homloka széles, előre ugró és
               magas, az arca sápadt és érdekes, de nagyon levert, szája két szögletében két mély,
               keserű barázda, a szemeiben gúnyos, metszően irónikus tekintet, mintha lenézné és
               megvetné ezt a léha társaságot, mely előtte hullámzik...</p>
            <p>Amint ráfigyelt, meglepetve látta Rosty, hogy egyik-másik újságiró lopva, hirtelen
               köszönti az idegent, mintha félne, hogy meglátják és számon kérik tőle, amit tesz. Az
               idegen pedig alig méltatta viszonzásra ezt a köszöntést, s midőn gúnyosan, szinte
               megvetően biccentett a fejével, az arca még szomorúbb, komorabb, sőt majdnem szenvedő
               lett.</p>
            <p>- Kicsoda ez? - kérdezte halkan Porgesztól.</p>
            <p>- Fejérváry... Egy fejjel nagyobb mindnyájunknál, akik itt vagyunk, - felelte Porgesz
               súgva; - csak egy hibája van: hogy a kíméletlenségig őszinte, s a tolla öl, ha bírál,
               vagy támad. Irigylik a talentumát, de gyűlölik is és félnek tőle... Figyeld meg csak:
               mindenki kerüli; valósággal boykottálták. Akármit ir, hallgatnak róla, s így állnak
               bosszút rajta. Aki nyiltan kezet merne fogni vele, soha se boldogúlna itten.</p>
            <p>- Van tehetsége?</p>
            <p>- Van... talán sok is. Ha kevesebb talentuma volna, talán nem oly szigorú mértékkel
               mérne másokat. Alig hiszem, hogy a Híradónál megmelegedhetik. Azt se tudom, hogy
               jutott ide. Úgy hallottam, hogy csaknem éhen halt és könyörületből fogadták el; de a
               nyomor nem igen törte meg... Nézd csak: szilajabbnak látszik, mint valaha.</p>
            <p>- Mutass be neki.</p>
            <p>- Na, ezt már nem teszem... Hidd el, hogy ártanék vele neked.</p>
            <p>- Hát jól van; akkor majd magam mutatkozom be, - mondta Rosty.</p>
            <p>S oda menvén Fejérváryhoz, megszólította:</p>
            <p>- Engedje meg, uram, hogy kezet foghassak önnel... A nevem Rosty...</p>
            <p>Fejérváry meglepetve nézett a fiatal emberre, s aztán szelíd, szinte gyöngéd hangon
               felelt:</p>
            <p>- Nagyon köszönöm a tisztességet, kedves kolléga. A nevét különben már ismerem. Az a
               szerencse érte önt, hogy Balázs lerántotta a könyvét... Ennek a nagyképű Potemkinnek
               a kritikája tett rá figyelmessé; elolvastam, s őszintén mondom, hogy nem sajnáltam az
               időmet.</p>
            <p>- Igaz, Balázs nagyon igazságtalanul bánt el velem, - felelte Rosty. - Nem értett
               meg, vagy talán nem akart megérteni...</p>
            <p>- Ez az, uram, - mondta Fejérváry. - Balázs úgy tesz, mintha színlelné a naivságot és
               együgyűséget: pedig valóban naiv és együgyű.</p>
            <p>- Ne legyünk igazságtalanok... azért Balázs derék ember.</p>
            <p>- Ez az én véleményem is, - hagyta helyben Fejérváry maró gúnynyal: - nem igazságos,
               nincsenek eszméi, roszhiszemű, hazug, nagyképű, léha, üres fickó: egy szóval derék
               ember... Oh, én egész csomó ilyen derék embert ismerek!</p>
            <p>Majd hirtelen kitört:</p>
            <p>- Utálom ezt a sok hivalkodó, irigy, sivár lelkű napszámost... Pedig ezek is mind
               derék emberek... Hátha sétálni mennénk? Odakint jobban beszélgethetünk...</p>
            <p>De, megpillantván, Kohárit, aki épen ekkor toppant be, habozva mondta:</p>
            <p>- Ah, bocsánat!... Beszélnem kell evvel az emberrel... Ha ráér, jöjjön el, kérem,
               éjféltájban a Newyorkba.</p>
            <p>- Elmegyek, - felelte Rosty.</p>
            <p>Kohári jöttére elhalt a nevetés, elcsöndesült a beszéd s a tollak percegni kezdtek. A
               fő­szerkesztő gomblyukában ott volt a gardénia, amely nélkül soha se mutatkozott
               nyilvánosan. Magas, széles vállú, impozáns alak volt, - igazi típusa a soha nem
               ernyedő élet- és akarat­erő­nek. Gyorsan járt, a taglejtései hirtelenek, a beszédje
               oly sebes volt, hogy gyakran dadogott, mert a gyors beszédben elbicsaklott a nyelve.
               A gondolatai úgy kergették egymást, úgy zümmög­tek az agyában, mint az üvegharang alá
               zárt lódarázs. Ha nevetett, ajtót-ablakot megrázott a hahotája s az arca vérpiros
               lett, mintha a guta környékezné.</p>
            <p>A kedve, szorgalma és ereje mintha megtízszereződött volna, amióta valóra váltotta
               régi álmát, egész életének ambicióját, a Híradó megalapítását. Sohase feküdt le
               hajnali öt óra előtt s kilenc órakor már mégis ott volt az irodájában, hajszolta a
               titkárt, a reportereket, a metrom­pázst, az egész kiadóhivatalt s mindenkit
               elcsigázott, kifárasztott, csak ő maga volt mindig friss és eleven. Naponta megirt
               húsz levelet, értekezett ötven emberrel, játszott a tőzsdén, civakodott a hitelezői
               falkájával s közben ráért arra is, hogy minden sort elolvasson a lapból, melyben
               egyetlen egy betű se látott napvilágot, - még a hirdetések se - az ő jóváhagyása
               nélkül. Ott maradt reggelig, amíg csak a gépbe nem tették a hengereket s mikor a
               rotációs zuhogva megindult, fütyörészve ment valami éjjeli kávéházba, vagy
               mulatóhelyre, ahol nem ritkán pezsgős palackok közt, könnyűvérű lányok társaságában
               virradt meg.</p>
            <p>Sokan pénzügyi talentumnak tartották, pedig nem volt az. Csak merész iparlovag volt,
               aki mindent kockáztathatott, mert nem volt mit vesztenie s ez a vakmerősége néha
               szerencsét hozott. Logika soha se volt a gondolataiban, úgy szólván mindíg vaktában
               cselekedett s csak az ösztöne vezette. De ez is megcsalta néha s mi se volt könnyebb,
               mint rászedni ezt a nagy komédiást, aki voltaképpen abból élt, hogy port hintett a
               világ szemébe s mindenkit tévedésbe tudott ejteni a tulajdon értéke felől.</p>
            <p>Ezen az estén kissé idegesnek és nyugtalannak látszott; a Híradó első számai nem
               „ütöttek be” úgy, mint ahogy várta. Nyilvánvaló volt, hogy a lap szerkesztése laza,
               hiányzott belőle az egységes, mindent átfogó elme, mely a maga asszimiláló
               talentumával egybeolvasztja, harmónikus egészszé gyúrja az ellentétes elemeket és
               irányokat. Maguk az irók, a munkatársak is érezték ezt s mivel mindegyik azt hitte,
               hogy azért nem jó a lap, mert éppen az ő irásait mellőzi, megindult az egész vonalon
               a kölcsönös, alattomos aknamunka s tömérdek dolga tetejébe, Kohárinak még ezzel is
               meg kellett küzdenie.</p>
            <p>Ez azonban a kisebbik baj volt; mert Kohárit, noha nyugalmat és jó kedvet erőltetett,
               - mint a görög ökölvívó, aki lenyelte egész fogsorát, melyet ellenfelének az ökle
               összetört, de még csak föl se szisszent fájdalmában, - sokkal kínosabb aggodalom
               gyötörte. Rettegett, hogy a törvény számadásra fogja vonni egy zsarolásért, melynek ő
               volt az értelmi szerzője s amely­nek végrehajtói éppen ebben az órában álltak a
               vizsgálóbíró előtt... Az áldozat egy léha, de többszörös milliomos fiatal mágnás
               volt, akiről Kohári megtudott valami botrányos erkölcs­telenséget s a hallgatását
               akarta megfizettetni. A sajtó nagy port vert föl a dologban, föl­háborodva
               méltatlankodott, hogy az újságirók becsülete szigorú megtorlást követel s hadd
               vérezzenek el „a bérenc sajtó orgyilkosai”, akik nem tőrrel, hanem a tollukkal
               ölnek...</p>
            <p>A Kohári emberei, akik a zsarolást megkísérlették, neves újságirók voltak, de a
               modern újságirás kegyetlen harcaiban a farkasok egymást is fölfalják. A személyes
               boszú, a sokáig elfojtott és tehetetlen gyűlölet szilaj indulatai kitörtek: - le kell
               fejezni a zsarolókat, - harsog­ták tele torokkal a kapzsiak és irigyek, akik
               megtévelyedett kollégáik helyére pályáztak!... És Kohári félt, rettegett, mert
               egy-két lap elég világos célzásokkal említette őt, mint a zsarolás értelmi szerzőjét,
               bár nyiltan egyik se merte kiirni a nevét.</p>
            <p>- Ki tud újságot Szegváriról? - kérdezte színlelt közömbösséggel.</p>
            <p>Ez a Szegvári a Híradó munkatársa volt, s e percben valószínűleg a bőrét védelmezte a
               vizsgálóbíró előtt... De senki se tudott arról, hogy mi történik vele, vagy hogy
               merre jár.</p>
            <p>- Mégis boszantó, - folytatta Kohári, - hogy a mi lapunk munkatársa volt.</p>
            <p>A legtöbben helyeselték, hogy valóban boszantó, sőt veszedelmes dolog, hogy ez a
               Szegvári a Híradó munkatársa; mert az eset árt a lap reputációjának. De utóvégre
               mindenki csak magáért felelős s ha akárki megfeledkezik magáról és félre lép: maga
               viselje tettének a következmé­nyeit... Ám egyelőre még nem lehet pálcát törni
               Szegvári fölött, mert hátha...</p>
            <p>- Nini, itt van! - kiáltott föl valaki.</p>
            <p>Valóban, Szegvári jött meg. Lóhalálában hajtatott a szerkesztőségbe, egyenesen a
               vizsgáló­bírótól s az arca ragyogott. Diadallal jelentette, hogy a vizsgálóbíró
               megszűntette a vizsgála­tot, és... A mosolygás, az öröm ragyogása elhalt a
               boldogtalan fiatalember arcán. A kollégái fagyos közönynyel hallgatták, csak
               kelletlenül nyujtották oda a kezüket és senki se gratulált neki... Ekkor hirtelen
               mindent megértett; gyilkos csüggedés váltotta föl naiv örömét, a szemei révedezve
               jártak körül a rideg arcokon, aztán elsáppadt, lassan, szinte tántorogva ment az
               egyik sarokba, ahol megtörten leült, mialatt a többiek újra kezdték a vidám, zajos
               fecsegést, mit se törődve többé vele...</p>
            <p>Rosty sajnálkozva nézte a boldogtalant. Fiatal ember volt, még alig több harmincöt
               évesnél... Vajjon mit érezhet, miről gondolkozik?... Lehet, hogy a múltjára gondol,
               arra az időre, mikor a dicsőségről álmodozva, lelkesedéssel tele nekivágott az irói
               pályának, mely most romlásba döntötte... Az első verses könyvét a maga költségén adta
               ki. Aztán jött a második, majd a har­madik: mert a szép, jó és igaz szeretete, az
               ideálok nemes kultusza őszinte volt a szívében... De aztán, mikor vélt talentuma
               cserben hagyta, s a folytonos kudarc elbátortalanította, lassanként kivesztek
               szívéből az ábrándok és illúziók. Hitét a kételkedés, ideálizmusát a cinizmus
               váltotta föl, s ettől kezdve egyre sülyedt, egyre alább bukott, míg most már egészen
               az örvény szélén tántorgott...</p>
            <p>- Szegvári! - kiáltott rá Kohári nyersen. - Jőjjön be a szobámba, valamit kérdezni
               akarok öntől.</p>
            <p>Ez volt a vég: Kohári kidobja a laptól!</p>
            <p>A beszéd, a zsivaj egyre élénkebb, hangosabb lett. A szedőinasok lótottak-futottak a
               nyomdába kéziratokkal, s hordták föl a még friss kefelevonatokat. A füstöt vágni
               lehetett a nagy teremben, s a nyomdafesték erős illata, amely annyira izgatja a
               hivatásos irót, betöltötte az egész termet... Lassanként csönd lett, a beszéd
               elhalkult, s csak itt-ott folyt tovább az egyes asztaloknál. Legtöbben dolgoztak; az
               ollók csattogtak, a tollak percegtek, s az arcokon először lázas pirosság, majd
               halálos sáppadtság látszott. Lakatos elővett egy kis iskátulát, melyben ragasztani
               való ostya volt.</p>
            <p>- Ki akar megáldozni? - kérdezte tréfásan.</p>
            <p>- Én! - felelte Tölgyes, aki egész este ott settenkedett körülötte.</p>
            <p>Letérdelt, kiöltötte a nyelvét, lenyelte az ostyát, amin valamennyien nevettek, s ő
               maga legtöbbet. Ettől fogva ő is a szerkesztőség tagja, fölesküdt hírlapiró volt.</p>
            <p>- Ah, majd elfelejtettem! - mondta most Lakatos. - Holnap hirdetik ki az ítéletet
               annak a sakternek a bűnügyében... Ki megy oda?... Hangulatos dolgot kell róla irni...
               Nos, Rosty úr?</p>
            <p>- Szívesen, - felelte Rosty.</p>
            <p>Valaki megjegyezte, hogy már nyolc óra elmúlt. Épp annyi idő van még, hogy
               megebédel­hetnek, átöltözhetnek s aztán sietniük kell a Pákozdi estélyére, amelyre az
               egész szerkesztőség hivatalos.</p>
           
         </div>
         <div type="chapter">
            <head>III.</head>
            <p>Tiz óra lehetett, mikor Rosty belépett a gyönyörü palota kapuján, melyet Pákozdi
               megnyitott ezen az estén a Híradó tiszteletére. Még jóformán csak az előszobában
               volt, mikor már hallani vélte a Kohári harsány, diadalmas kacagását.</p>
            <p>- Hát kimászott a bajból! - gondolta Rosty. - Annál jobb.</p>
            <p>S valóban úgy is volt: a zsarolás ügye elaludt és Kohári, mihelyt a veszedelem
               elmult, úgy elfeledte, mintha ludas se lett volna benne.</p>
            <p>Kétszáz, harmadfélszáz ember hullámzott a fényes szobákban, melyeknek nagyon is
               erőltetett, fitogtatott pompája szinte arcul verte a látogatót. Mindenik szoba igazi
               múzeum volt, mert ez a parvenu-bankár a művészetek minden ágát és faját gyámolította.
               Egynéhány jeles festő képe szinte szégyenkezni látszott a falon, mintha érezte volna,
               hogy aki megnézi, kitalálja, hány részvényes jutott kodusbotra csak azért, hogy
               Pákozdy hivalkodhassék vele... Rosty megállt a könyvtár-szobában; a menyezetig érő
               aranyozott faragású mahagóni szekrények polcain csupa diszmunkák álltak: drága
               amateur-kiadások, nem olvasásra, mindennapi használatra, forgatásra való könyvek,
               hanem értékes házi bútorok, a melyeknek ugyan semmi hasznát sem veszi a gazdájuk, de
               mégse lehet el nélkülük, mert az irodalompártolás divat, s ma már nemcsak a születés,
               hanem a vagyon is kötelez. A közönséges fűzött könyveket nem szerette Pákozdy, mert
               ezek „nem mutatnak” semmit; s a felesége, ha olvasni akarta Mikszáth, vagy Herceg
               valamelyik ujabb regényét, szépen megvárta, míg valamelyik barátnéjától kölcsön
               kaphatta.</p>
            <p>A szalónban ültek a hölgyek. Legtöbbjük már az élet delén járt, de azért nem
               átallotta fitogtatni hervadó bájait. Hatalmas, formátlan keblek dagadoztak a túlsok
               csipkehalmazban, ami arra volt jó, hogy enyhítse a gömbölyödő pocak arányait, s a
               hihetetlenül összepréselt tüdőkből mind föltódult a vér az arcokba, melyek vörösek,
               sőt violaszinüek lettek, mintha a gutaütés kerülgetné a tulajdonosukat... És a sok
               gyémánt, gyöngysor, a tömérdek ékszer, amit a pénzarisztokráciának e hivalkodó, de
               értéktelen asszonyai magukra szedtek, csak még inkább fokozta a szellemi és lelki
               csömört, mely mindjárt a házba lépésekor meglepte Rostyt.</p>
            <p>De, a mint unottan, kedvetlenül járt egyik szobából a másikba, egyszerre csak
               megakadt a szeme egy fiatal asszonyon, aki csaknem egészen félre vonult a többiektől,
               mintha szégyen­lené, hogy egyszerü ruhája kirí a többiek túlzó fényüzéséből.
               Meglátszott rajta, hogy idegen ebben a világban, hogy nem szokta meg a léha és
               felületes társaság hivalkodását s lehet, hogy talán most volt itt először.</p>
            <p>... Miért jött ide és ki volt?... Van-e férje, vagy özvegy, vagy elvált asszony?...
               És mindenek fölött, kicsoda?</p>
            <p>Szépnek nem volt szép, a szó klasszikus értelmében, de volt benne valami rejtélyes
               kedves­ség, ami valósággal lebilincselte Rostyt. A mint nézte, hirtelen zene szólalt
               meg a pálmafák mögött, a hová a muzsikusokat dugták... A fiatal nő megrezzent, kissé
               hátravetette a fejét s aztán még jobban elszigeteltnek látszott, mintha ez a
               szentimentális olasz románc teljesen betöltötte volna a lelkét. Az ajkai lassanként
               mosolyra nyíltak, ragyogó szemei mintha nagyobbak lettek volna, s egész arca
               visszatükrözte azt az édes ábrándot, a melybe a zene ringatta a lelkét.</p>
            <p>Rosty önkénytelenül közeledett feléje. Titkos vágy hajtotta, hogy odamenjen hozzá és
               meg­kérdezze: - mire gondol, miről ábrándozik?... De a félúton megállt. Vele
               született félénksége és saját gyámoltalanságának a tudata sohase gyötörte ennyire...
               Oh, mit nem adott volna, ha olyan tudott volna lenni, mint ezek a léha, üres fejű
               fickók körülötte, akik öntelten, hival­kodva ismételték minden nőnek ugyanazokat az
               elcsépelt bókokat, banális frázisokat!...</p>
            <p>A zene elhallgatott, a vízió szertefoszlott. Egész közel Rostyhoz féltucat író
               beszélgetett és vitatkozott. Horák, a párisias szellemeskedést majmoló karcolatos,
               valami paradox ötletét védelmezte olyan fonák logikával, amelynek az ostobasága
               mulatságos lett volna, ha vélet­lenül nem komoly. Ez a Horák csak színlelte a
               cinizmust, iróniát és a könnyelműséget, mert voltaképpen se az írói hírnevet, se az
               élet örömeit nem vetette meg, sőt valósággal törte magát értük; bohém könnyelműségét
               pedig, melyről legendákat tudtak, persze csak tőle magától, ő maga találta ki, hogy
               leplezze vele a kapzsiságát és fösvénységét. Ha víg emberek közé került, sohase volt
               pénze, mert éppen félórával előbb dobta ki valami ostobaságra az utolsó garasát: s
               bár mindig szökni akart az ily társaságtól, rendszerint oly feltünően tette ezt, s
               oly jól megokolta szándékát a pénztelenségével, hogy a jó cimborák már puszta
               udvariasságból is lefogták és nem eresztették el. Így aztán, míg az igazi bohémek
               csakugyan megkoplalták egy-egy görbe éjszaka költségeit, addig ez az ál-bohém, aki
               mindíg a mások pénzén mulatott, élére rakta a garast és lassanként
               megtollasodott.</p>
            <p>Ott volt a csoportban Bélteky is, a Híradó tenoristája, amit úgy kell érteni, hogy az
               ő cikkeit fizették legjobban: darabonként kétszáz koronával. Vén, kiérdemesült és
               megrokkant csataló volt már ez a furfangos humorista, akinek az volt a szerencséje,
               hogy fiatal korában kehes volt és mindenki tüdőbajosnak hitte... „Dicsérjük és toljuk
               a szekerét” - mondogatták egymásnak a kollégái, - „úgy se sokáig viszi szegény; hadd
               örüljön hát, amig él, a dicsőségnek!...” S a vége az lett, hogy Bélteky túl élte
               mindnyájukat, mert amily mértékben tolták a cimborák a hírnév hegyén fölfelé, azon
               mértékben gyarapodott az egészsége s a göthös, heptikás fiúból vállas, pohos férfi
               lett. - De a helyét, ahová föltolták, nem adta vissza többé, hanem ott maradt, akár
               csak az olasz király Rómában. Máskülönben nem volt rossz ember; legfölebb csak irigy,
               félté­keny és nagyképű volt, ami rendes tulajdonsága mindazoknak, akik - jó maguk
               tehetetlen­ségének a tudatában - mindenkiben vetélytársat látnak, és más magasztalók
               hiányában, maguk kürtölik világgá tulajdon sikereiket.</p>
            <p>- Nos, kedves kolléga, - szólította meg Rostyt: - hát hogy vagyunk?</p>
            <p>- Köszönöm, nem panaszkodhatom. - felelte Rosty.</p>
            <p>- Ah, fiatal barátom! - sóhajtott a vén róka szemforgatva: - ne irigyelje a
               dicsőséget... Nem is sejti, hogy mibe kerül! Megöli az életet, az egész embert, és a
               világ... Ah!</p>
            <p>Melankólikusan rázta a fejét, mintha mondaná, hogy: - Nézz meg engem! Még hozzám is
               hálátlan ez a cudar világ!</p>
            <p>A zene ujra megszólalt. Most a Berlioz „Magyar induló”-ját játszották, amely
               viharként csapja meg a fület s lázas dobogásba hozza a szíveket, mert a nagy költő
               eget ostromló szen­ve­délye lüktet polifón akkordjaiban... Rosty önkéntelenül az
               ismeretlen, fiatal nő felé fordúlt... Oh, hogy égtek, villogtak azok a csodás
               mélységű szemek!... Most még erősebb vágy szállta meg, hogy odamenjen hozzá,
               megszólítsa és föllebbentse életéről, multjáról, jelenéről azt a fátyolt, amely
               mögött valami szomorú titkot gyanított... De e pillanatban a vállára ütött
               valaki.</p>
            <p>Porgesz volt, akinek az arca majd kicsattant, a szemei pedig mámoros fényben
               csillogtak.</p>
            <p>- Hogy elbámulsz! - mondta nevetve. - Kit nézel ugyan?</p>
            <p>Rosty a szemével arra intett, ahol a titokzatos nő ült és megkérdezte Porgeszt:</p>
            <p>- Ismered?</p>
            <p>- Nem... De nem valami szép... különben lehet, hogy nincs igazam; én csak a kövéreket
               szeretem.</p>
            <p>S karonfogva Rostyt, vitte magával.</p>
            <p>- Gyerünk át a dohányzóba. Pákozdinak kitünő szivarjai vannak.</p>
            <p>Átmentek egy szobán, ahol kártyáztak.</p>
            <p>- Nézd csak azt a vastag, bulldoggképü embert, aki oszt, - súgta Rostynak Porgesz. -
               Három lapja van: az egyik kormánypárti, komoly, reggeli lap; a másik krajcáros,
               demokrata esti lap; a harmadik heti élclap. Kezében van az egész közvélemény, és
               reggel is, meg este is feji a buta népet...</p>
            <p>Rosty nem felelt. A „buta nép”-re gondolt, amelynek sohase jut eszébe, hogy az a
               vezércikk, amelyet szentírásként olvas, pár órával előbb még valami tökfilkónak az
               agyában kóválygott, s lehet, hogy aki írta, éppen akkor kelt föl a kártya-asztaltól,
               vagy italtól nehéz, mámoros fejjel leckéztetett minisztereket, tört pálcát nálánál
               százszorta külömb emberek fölött...</p>
            <p>- Nézz csak amoda! - súgta neki Porgesz.</p>
            <p>Rosty megrázkódott, amint odanézett, és undorral fordult félre. Berkes udvarolt
               Pákozdiné­nak: udvarolt pedig úgy, ahogy hajdanában az udvari bolondok szoktak
               udvarolni a király­néknak, - alázatosan prostituálván az eszét és egész személyét a
               mindenható asszony szeszé­lyeinek.</p>
            <p>Oh, ez a Berkes nagyon jól értette a dolgát: - az ő hetven-nyolcvan-száz soros
               karcolatai voltak a pièce de resistance, az olvasó csemegéje, a villásreggelihez járó
               kaviár, amely savát-borsát megadta a roppant szellemi élvezetnek, amivel a Híradó
               naponta kedveskedett olvasói­nak. Ő volt a sajtó udvari bolondja, fizetett Dummer
               Augustja a közönségnek, amely meg­kacagta fenomenális ostobaságait, s arra nem is
               gondolt, hogy inkább sajnálni, mint szeretni kellene az olyan irót, aki legott éhen
               halna, mihelyt... a hülyeségek kimennének a divatból. Nem humor volt ezekben a
               karcolatokban, csak ostobaság; de ha Berkes rossz iró volt is, csak annál jobban
               értette a mesterségét. Mert a hírlapirónak nem az a mestersége, hogy irni tudjon,
               hanem az, hogy meg tudja fogni a kiadót. És ebben Berkes valóban nagy művész volt.
               Mindig ki tudta lesni a kedvező pillanatot, amelyben kicsikarhatott valamit és
               előbbre tolhatta a szekerét; nem szenvedte végig a fiatal, kezdő irók keserű
               csalódásait, megaláztatásait; sohasem vágott neki nyíltan és merészen a dicsőség
               rögös útjának, mint oly sok derék ifjú, aki a félúton kidől, vagy megtörve ér a
               célhoz: - ő csak a kulisszák mögött settenkedett, a nyílt színre sohase lépett ki, s
               ahová elért, kerülő útakon, vargabetűkkel jutott el.</p>
            <p>- Micsoda alakok! - mondta Rosty megvetően.</p>
            <p>A szomszéd szobában hangosan beszélgettek s néhány ismertebb iró azon vitázott, hogy
               kinek a könyve kelendőbb.</p>
            <p>- Az enyémből tegnap ment szét az ötödik ezer! - mondta az egyik.</p>
            <p>- Akkor nemsokára elér engemet, - felelte a másik; - az én könyvemből a kilencedik
               ezret nyomják.</p>
            <p>- Hát Makláry? - kérdezte a harmadik. - Úgy hallom, hogy a „Pislogó mécses” nem ütött
               be.</p>
            <p>- Pedig tegnap láttam egy kirakatban, hogy már a „tizenötödik ezret” árúlják.</p>
            <p>- Humbug! - mondta az első megvetően. - Hogy fölcsigázzák a közönség érdeklődését,
               meg­hamisítják a számokat.</p>
            <p>Rosty fölháborodva hallgatta ezt. Makláry, aki személyes barátságával tisztelte meg,
               a leg­nagyobb élő magyar iró volt és a kis újja is többet ért, mint az összes itt
               lévő irók együtt véve.</p>
            <p>- Nos, nem ezt gondolja ön is? - kérdezte Rostytól az előbbi, maga is regényiró és
               országos képviselő.</p>
            <p>- Nagyon megtisztel, hogy kiváncsi a véleményemre, - felelte Rosty udvariasan. - De
               én csak arra a szomorú igazságra gondolok, amit Tolsztoj néhány hete mondott. Azt
               állította ugyanis, hogy a modern irók már nem törődnek az eszmékkel, az ideálokkal és
               az erkölcsökkel, hanem csak pénzt akarnak keresni: - papirost adnak el, nem eszméket,
               s a céljuk nem a közönség lelkének a nevelése, művelése, hanem az, hogy minél több
               példányban keljen a könyvük... Nos, kedves mester: mit gondol?... Nincs igaza
               Tolsztojnak?</p>
            <p>Csönd lett. Valóságos arculcsapás volt ez a beszéd az előbbi dicsekvésre: de Rosty
               nem törődött vele, hanem szép lassan megfordult és tovább ment.</p>
            <p>- Na, barátom, - mondta neki Porgesz: - itt ugyan szereztél egy pár ellenséget, aki
               sohase bocsátja meg neked ezt a kirohanást!</p>
            <p>- Törődöm is velük!...</p>
            <p>Valaki megállította s a kezét nyújtotta neki:</p>
            <p>- Rosty úr, ha nem csalódom?... Ah, jól tette, hogy megmondta nekik az igazat! Kemény
               beszéd volt, de megérdemelték.</p>
            <p>Rosty azonnal megismerte Kardos tanárt, akitől filozófiát tanúlt a gimnáziumban.</p>
            <p>- Kedves tanár úr! - mondta megörülve. - Ez igazán szerencse! De micsoda véletlen
               hozza önt ide?</p>
            <p>- Valóban, a véletlen. Sohase szoktam társaságba járni, s most is csak az unokahúgom
               kedvéért jöttem el.</p>
            <p>- Hát ismeri Pákozdit?</p>
            <p>- Csak annyiból, hogy tanítom az egyik fiát... Képzelje csak: azt akarja, hogy én is
               irjak a Híradóba. De nekem semmi kedvem hozzá.</p>
            <p>- Miért? - kérdezte Rosty.</p>
            <p>- Egyszerűen azért, - felelte Kardos, - mert visszarettent a sajtó dekadenciája.
               Valamikor, amikor még a Kemény Zsigmondok, Csengeryek, Eötvös Józsefek, Szalayak,
               Jókai Mórok is újságirók voltak, minden gondolkodó fej vágyhatott arra, hogy egy
               sorban küzdhessen e nagyokkal az eszmék diadaláért... De ezek a nagyok kidőltek, s
               velük együtt megszűnt az eszmék harca és kultusza is. Ma már az érdek, és nem a
               meggyőződés vezeti a tollakat: s oda jutottunk, hogy egy s azon iró nem átall két
               ellentétes politikai irányú lapba is dolgozni, - s míg az egyikben dícséri, addig a
               másikban gáncsolja a kormányt, ugyanazon a napon, s talán ugyanabban az órában is...
               Mikor mond hát igazat ez az ember, és mikor hazudik?... Melyik hát a meggyőződése és
               van-e meggyőződése egyáltalában?</p>
            <p>- Való igaz, - sóhajtott Rosty halkan.</p>
            <p>- S ha igaz, - felelte Kardos: - nem jobb-e, ha azok, akik nem tudnak megalkudni a
               meggyőződésükre, nem állnak egy sorba az elvtelen, pénzért mindenre kész
               iró-zsoldosokkal?</p>
            <p>- Éppen ez a baj, - mondta Rosty: - a hitvány, elvtelen emberek elriasztják a
               komoly...</p>
            <p>Nem bírta befejezni a szavait, mert az a szomorú, ismeretlen nő, akinek ábrándozását
               meg­leste az imént, egyenesen feléjük tartott... Egy pillanatig azt gondolta, hogy
               őhozzá jön, és ujjongó szíve választ lüktetett a közeledőnek minden lépésére, de a
               fiatal nő Kardost szólította meg:</p>
            <p>- Szeretnék haza menni!</p>
            <p>- Talán csak nincs valami bajod? - kérdezte Kardos, kissé nyugtalankodva.</p>
            <p>- Oh, nincsen; csak fáradt vagyok.</p>
            <p>S amint kissé féloldalt fordult Rosty felé, Kardos bemutatta:</p>
            <p>- Rosty úr, volt tanítványom, aki most igen tehetséges iró... Máriássyné, az
               unokahúgom...</p>
            <p>Mielőtt Rosty felelhetett volna, a szomszéd szobából berontottak a hölgyek,
               körülfogták Pákozdit, Kohárit meg a többi újságirót, és sápítozva unszolták,
               nyakgatták őket.</p>
            <p>- Úgy van, úgy! el akarunk menni! meg akarjuk hallgatni annak a sakternek az
               ítéletét!... Vigyenek el, vigyenek el bennünket is!</p>
            <p>- Ez nem hölgyeknek való szórakozás lesz, - jegyezte meg Pákozdi.</p>
            <p>- De, de, de!... Többet ér egy dráma utolsó fölvonásánál... Sokkal izgatóbb,
               érdekesebb!... El akarunk menni!... Látni akarjuk a saktert, meg a fiát!...</p>
            <p>- Jól van, hölgyeim! - kiáltott föl Kohári színpadi pózzal, mert már a pezsgő is a
               fejébe szállt: - mivel kívánják... Nincs semmi, amit megtagadhatnék önöktől!</p>
            <p>Kardos és Máriássyné megdöbbenve, némán hallgatták végig ezt a beszélgetést.</p>
            <p>- Irgalmas isten! - mondta halkan a professzor: - micsoda embertelen, perverz
               kiváncsiság ez!... Végig akarják nézni azt a szörnyű jelenetet, mikor elítélik az
               apát, aki ellen tulajdon fia volt a koronatanú!... Irtózatos!... És sokan nem is
               hiszik, hogy az a szerencsétlen bünös... Rettenetes még csak rágondolni is, hogy
               ártatlan lehet...</p>
            <p>- Menjünk innen, menjünk! - sürgette a fiatal asszony könyörögve s az arcán
               meglátszott, mennyire undorodik ettől a léha társaságtól.</p>
            <p>A két férfi kezet fogott és Rosty mély tisztelettel köszöntötte Máriássynét, aki
               azonban hidegen fogadta a köszöntést; még azt a gépies mosolygást is mindjárt
               elfojtotta, mely egy pillanatig az ajkain játszott. Rostynak minden vére az arcába
               szökött, mert érezte, hogy a titokzatos és érdekes asszony őt se becsüli többre, mint
               az egész társaságot s ezért bánik vele olyan közömbösen, szinte megvetően. Szólni
               akart, meg akarta magyarázni, hogy nem a maga jószántából van itt, - de Kardos már
               karon fogta Máriássynét és vezette kifelé.</p>
            <p>Rosty szomorúan nézett utánuk. A fiatal asszony lassan, szinte fáradtan ment a
               nagybátyja mellett s a fejét kissé oldalt és hátra hajtotta, mint hogyha dús szőke
               hajának a súlya lehúzta volna... Miért volt ily fáradt és életúnt?... Rostynak úgy
               rémlett hogy a fiatal asszony összerezzent, mikor Kardos úgy mutatta be, mint
               Máriássynét... Talán az a név, melyet viselt, kínos emlékeket ébresztett benne?...
               Milyen dráma rejtőzött a szomorúság mögött, mely a szép, kedves és gyöngéd lelkű nő
               szívét betöltötte?... Mert, hogy a lelke szelíd és gyöngéd volt, azon nem is
               kételkedett Rosty: hiszen szenvedni csakis az tud, akinek érző szíve van, nem úgy,
               mint ennek a léha társaságnak, amely könnyelműen élt a percnek és szívtelen örömében
               semmi egyébbel nem törődött.</p>
            <p>Öntudatlanul, mintha titkos erő hajtotta volna, Rosty lassan az ajtó felé tartott.
               Kardos épen a köpenyét adta föl unokahugára, ismét karonfogta és indult vele a
               lépcsőn lefelé.</p>
            <p>Mintha velük ment volna a szívéből egy darab, úgy nézett utánuk Rosty. Szerette ezt a
               fiatal asszonyt; nem azért, mert szép volt: hisz naponta láthatott sokkalta
               szebbeket! hanem azért, mert szomorú volt. A magába zárkózott fiatalember külön
               világban élt s a mindennapi életet nem a reális oldaláról fogta föl, hanem a maga
               külön szemüvegén nézte. Ez a szemüveg pedig megcsalta, mert nagyította a mások
               hibáit, félszegségeit, de nagyította egyszersmind az érzelmek látszatát, a szépet és
               jót is, amit az életben tapasztalhatott. És mivel a ritka érintkezés az emberekkel
               nem durvította el a szívét, fogékonyabb is volt az élet szentimentális oldala iránt s
               lassanként megszokta, hogy mindig és mindenben csak a maga szubjektív érzelmeinek a
               vonatkozásait keresse.</p>
            <p>Ez a megszokás lett urrá rajta most is, amint beteges érzékenységének kinzó
               vágyódásával nézett Máriássyné után. Szerette volna megtudni szomorúságának a titkát,
               hogy megvigasz­talhassa; szerette volna megmondani neki, hogy nem minden férfi olyan
               hitvány és léha, mint az, aki fájdalmat okozott neki; szerette volna megmondani...
               óh, annyi mindent szeretett volna mondani neki: de a titokzatos, szomorú asszony nem
               volt kíváncsi semmire, csak ment a lépcsőkön lefelé, fáradtan és lassan, mintha
               roskadozna a keresztje alatt.</p>
            <p>Mikor látja viszont?... Vagy fog-e még találkozni vele?...</p>
            <p>Ez a gondolat gyötörte Rostyt, amint a lassan távozó nő után nézett... Fog-e még vele
               találkozni?... Ha nem, legalább azt akarta megtudni, hogy hol lakik!</p>
            <p>Hirtelen kisietett, fölvette a kabátját s még épen idejében ért le az utcára, hogy
               láthassa, amint Kardos kocsiba segíti az unokahugát. Rosty is azonnal kocsiba ült és
               meghagyta a kocsisnak, hogy kövesse azt a másikat... Hátradőlve az ülésen
               elábrándozott. A kocsi zörgése a köveze­ten csak még inkább beleringatta
               ábrándozásába, mert az egyhangú és folytonos zörej úgy elszigetelte a külső világtól,
               hogy azt se tudta, merre mennek. Egyszerre a kocsi robogása eltompult és halkabb
               lett. Rosty fölrezzent és kitekintett a kocsi ablakán: - most mentek át a hídon.</p>
            <p>- Tehát Budán lakik! - gondolta magában.</p>
            <p>És megint visszadőlt az ülésre. Végre megállt a kocsi, de az éjszaka oly sötét és
               ködös volt, hogy Rosty, amint leszállt, eleinte semmit se látott. Lassanként azonban
               kivehette a másik kocsit, mely alig harminc lépésnyire állt előtte... Most valaki
               leszállt róla... megismerte a karcsu alakot... odament a kapuhoz és csöngetett...
               Aztán hallotta a kulcs csikorgását: a kapu kinyilt, és Máriássyné eltűnt, a kocsija
               pedig, amelyben Kardos még benn ült, gyorsan elvágtatott.</p>
            <p>Rosty is kifizette a kocsisát s azután lassan odament a kapuhoz, mely fölött gázláng
               égett... Megnézte a számot... Margitrakpart 32... Most átment a tulsó oldalra és
               fölnézett... Nézte, hogy melyik ablak világosodik meg... Délnek, a Dunán, egy nagy
               vontató-gőzös iparkodott fölfelé és hangosan kürtölt... Még ez is oly szomorú volt a
               néma éjszakában: - mintha a fáradt, kimerült gép segítségért könyörgött volna...
               Végre fönt, a harmadik emelet egyik ablaka kivilágosodott és Rosty sokáig nem bírt
               megválni attól a fényes ablaktól...</p>
           
         </div>
         <div type="chapter">
            <head>IV.</head>
            <p>Félórával később a Newyorkban volt, ahol találkozóra várta Fejérváryt. A bohém világ
               ott szokott összejönni éjféltájban s egynémelyik voltaképen csak itt mutatta meg,
               hogy mit ér és mennyi van benne, mert itt, a tea, kávé, sör és cognac mellett, a
               villamos lámpások izgató fényétől, meggyorsult az eszük járása és valóban tudtak
               okosan, szellemesen, logikával beszélni. Egyik-másikat, aki sokat látott és tudott, -
               mert hová be nem furakodik az ügyes reporter?! - egész kis társaság hallgatta, s a
               kezdők, vagy a mások ötleteire vadászók néha rövid fél óra alatt két-három karcolatra
               való szellemességet gyüjtöttek.</p>
            <p>Rosty szétnézett a földszinten, de nem látott más ösmerőst, mint Porgeszt, aki
               cigarettázva ült a sörös üveg előtt.</p>
            <p>- Csak magad vagy? - kérdezte tőle.</p>
            <p>- Hát te?</p>
            <p>- Én várom Fejérváryt.</p>
            <p>- Én meg várom Balog Dénest.</p>
            <p>- Nem ismerem.</p>
            <p>- Dehogy nem!... Hisz ma délután találkoztunk vele. Ott állt a hirdetési oszlop
               előtt; emlék­szel: az a megrokkant öreg?... Sokat tud, s ha belemelegszik, nagyon
               érdekes... Nézd, épen itt van!</p>
            <p>S hangosan oda szólt neki:</p>
            <p>- Itt vagyunk, Dini bácsi!... Tessék, tessék... Grogot, ugy-e?... Laci, hamar grogot,
               de forró legyen!... Nos, Dini bácsi: halljuk az eszének legutolsó sürgönyeit!</p>
            <p>Az öreg nem felelt azonnal; lassan körülnézett, mintha előbb meg akarna barátkozni a
               környe­zettel. Ritkán járt kávéházba, legkivált ide, mert ahol csak tehette, kerülte
               az irókat, akik egyébként nem is igen ismerték vagy már elfeledték, mert tíz éve is
               elmult, amióta „összetörte a tollát.”</p>
            <p>- Nos, mi ujság? - kérdezte ismét Porgesz.</p>
            <p>- Ezt én kérdezhetném önöktől, - felelt végre az öreg, kissé szomorúan. Én már csak
               magamnak élek, félre álltam az útból és az életből, mert kimentem a divatból, ahogy
               mondani szokták... De önök, önök fiatalok: s most önök csinálják a divatot és irják
               az újságot.</p>
            <p>- Hisz ön is irhatná, csak akarnia kellene!... Mindnyájan ismerjük a nevét.</p>
            <p>Balog szomorúan elmosolyodott és a fejét rázva felelt:</p>
            <p>- Csak ismerték... talán! De annak már vége. Ugyan ki fogadna meg engem a
               lapjához?... És, hogy őszinte legyek: magamnak se volna kedvem hozzá... Nem, nem!...
               A sajtó sem az ma már, ami volt. Minden megváltozott.</p>
            <p>- Jóra vagy rosszra?... - kérdezte Rosty.</p>
            <p>- Oh, rosszra!... Elhiheti.</p>
            <p>És, miután látta, hogy figyelemmel hallgatják, szomorú komolysággal folytatta:</p>
            <p>- Az én időmben mindenki tisztelte és becsülte a sajtót. Senki se kételkedett az
               őszintesé­gében, a független voltában, az önzetlenségében. Akkor ugyan kevesebb volt
               az újság, de mindannyinak válogatott közönsége volt, olyan állandó olvasói, akik
               tudtak lelkesedni azokért az eszmékért, melyekért az újságjuk harcolt. A vonal fölött
               logikus, nemes szenvedélytől áthatott cikkeket irtunk a politikai és társadalmi
               kérdésekről; a vonal alatt több volt a közérdekű, kulturális értékű tárca, mint a
               novella. A reklámnak, a szenzáció-hajhászásnak, amely ma a hírszolgálatot dominálja,
               nyoma se volt akkor... De jöttek a Koháriak és minden megváltozott: a sajtót
               megtették ötödik nagyhatalomnak s a kultúra eszközéből aranycsináló szerszám lett...
               Ezek a Koháriak tették azt, hogy ma már árfolyama van a meggyőződésnek, s hogy a
               sajtó ma már hirdetési iroda, tudakozódó intézet, amely reklámokból, botrányokból
               titkos szubvenciókból és - zsarolásból él. Harminc évvel ezelőtt megvetették az olyan
               embert, aki két ellentétes politikai irányú lapba mert volna irni; ma már ez is
               szabad, sőt természetesnek látszik, annyira megölte a mesterség a lelkiismeretet, a
               felelősség tudatát és az irói egyéniség méltóságát... Az én időmben az irók se voltak
               oly epések és szkeptikusok, mint ma; mi nem faltuk föl, sőt szerettük egymást. A
               szerkesztőség igazán „jó tanya” volt, ahol a cimborák nem csak azért jöttek össze,
               hogy dolgozzanak, hanem azért is, hogy elbeszéljék egymásnak a terveiket,
               vitatkozzanak a politikáról, irodalomról, művészetről: - és sokszor megesett, hogy a
               talentumosabbak egy-egy ilyen vitából irták meg legjobb cikkeiket, köz­örömére
               mindnyájunknak, akik a vitában részt vettünk, s egyik-másik sorban a magunk
               gon­dolataira ismertünk... Ma már gyűlölik és irigylik egymást a szerkesztőségben az
               irók; s ha néha össze fog is kettő-három, csak azért teszi, hogy „közel ne eresszen a
               laphoz idegent”... Mert kevés a fóka; az eszkimók pedig, ha nincsenek is sokan, - de
               annál kapzsibbak és éhesebbek. Megérjük rövid napon, hogy a sajtó nem kulturális
               intézmény, hanem közkereseti társaság lesz: s a közönségnek igaza van, ha nem hisz
               neki és megveti azokat, akik a zsoldjában állnak.</p>
            <p>- Ez túlzás, Dini bácsi - szólt közbe Porgesz. - Ön azért szólja le ezt a kort és a
               modern sajtót, mert nem érti.</p>
            <p>Az öreg nem felelt. Fölnézett a mennyezetre és szelíd, szomorú szemei mintha valami
               régi álmot láttak volna ott...</p>
            <p>Majd igy folytatta:</p>
            <p>- Oh, avval, amit eddig mondtam, még koránt sincs kimerítve az a sok ferdeség és
               kinövés, amivel a sajtót vádolni lehet. Ámbár viszont mentsége, hogy csak a
               korszellemet tükrözi. Ahogy minden nemzetnek olyan alkotmánya van, aminőt érdemel, a
               közönség sajtója is csak olyan, aminőt érdemel. Sajtónak és közönségnek egyformán
               megvan a bűne ebben, sőt a közönség talán bűnösebb is, mint a sajtó. Mert követeli a
               botrányokat, a hazugságokat, a mindennapi áldozatot, akit reggelizés közben
               elnyelhessen: és a sajtó kedvében jár; ma X-nek a becsületét tálalja fel, holnap
               Y-nak a dicsőségét mocskolja be, holnapután Z-nek az érdemeit tagadja le s mind ennek
               tetejébe fölkavarja az emberi szenvedélyek salakját s ami alávaló, utálatos,
               vérfagyasztó, idegizgató emberi gyarlóság vagy gonoszság csak van, azt mind sorra
               szedi és megirja az éhes publikumnak.</p>
            <p>- De miért? - vágott közbe Porgesz. - Azért, mert a közönségnek ez kell. Csakis ezt
               keresi és követeli. Az egész dolog a kereslet és kinálat kérdése. A közönség
               eseményeket és nem értekezéseket akar; minden chriánál és theóriánál mohóbban olvas
               egy akasztást, rablógyil­kosságot, szenzációt, sikkasztást... Hát még ha valami
               bukott leányt öl meg a szeretője?... Vagy ha pénzeslevélhordót ütnek le fényes
               nappal?... Ez kell a közönségnek: s képzelje csak el a fiakkeros, a pék, vagy a
               házmester jogos boszankodását, ha holnap reggel kinyitja a lapját s nem találja meg
               benne a mindennapi abrakot: egy-két gyilkosságot, óriási szerencsét­len­séget,
               szenzációs végtárgyalást és megdöbbentő leleplezéseket! Mert ez kell a
               közönségnek!</p>
            <p>- Nem igaz! - vágott közbe Rosty hevesen: - ez csak a fiakkerosnak, a péknek, meg a
               házmesternek kell: de a közönséget nem mind ilyenek teszik s hány száz ember dobja
               félre únottan a lapot, mert nem találja meg benne, amit keres!... Az aktualitás
               hajhászása dege­nerálta a sajtót - s ugyancsak az aktualitás hajhászása tette
               fölöslegessé az újságoknál az igazi irókat, akik tanítani, nevelni tudnák a
               közönséget... Oh, mert könnyebb megirni egy rablógyilkosság krónikáját, mint
               beszámolni ennek vagy annak a tudósnak a könyvéről, amit el is kellene olvasni, sőt
               meg is kellene érteni!... Persze, az aktualitás hajhászása: a „színes karcolatok” nem
               követelnek mélyebb tudást, magába mélyedést és ihletet: ehhez nem kell talentum se,
               csak ortográfia... Sőt még az se: mert hát mire valók a korrektorok?... Az aktualitás
               túltengése felmenti az újságirót a további tanulástól, önmaga művelésétől s a legtöbb
               nem is tanul többé, mihelyest irni kezdett. Az aktualitás miatt nem látunk tovább az
               orrunknál s hallgatással mellőzünk sok igen fontos kérdést, mivel semmi köze sincs a
               napi eseményekkel...</p>
            <p>- Nagyszerű! - szólt közbe Porgesz ingerkedve: - de miért nem irod meg ezt
               vezércikkben?</p>
            <p>- Mert te is tudod, hogy nincs lap, amely közreadná - felelte Rosty. - De nézd: ott
               jön Fejérváry: ő bizonyára még többet is tud erről.</p>
            <p>Az epés szarkazmusa miatt rettegett és gyűlölt iró megállt a küszöbön. Egy pillanatig
               mély megvetéssel nézett végig a négy-öt asztal mellett ülő irókon, majd,
               megpillantván Rostyt, egyszerre barátságos lett az arca.</p>
            <p>- Megvárakoztattam? - kérdezte, az asztalukhoz lépve.</p>
            <p>- Nem; én is csak most jöttem, - felelte Rosty.</p>
            <p>- Örülök, uram, hogy gratulálhatok a legutolsó cikkéhez, - mondta most Porgesz. -
               Valóban elmés és sikerült...</p>
            <p>Fejérváry gúnyosan elmosolyodott és nem felelt.</p>
            <p>- Értem, - szólt Rosty: - ön se irhatja azt, amit akar.</p>
            <p>- Hát van, aki megirhatja, amit akar? - kérdezte Fejérváry megvetően. - Nem urai,
               hanem rabszolgái vagyunk a mesterségünknek. Mert a sajtószabadság ma csak a
               laptulajdonosok kiváltsága, s az ő meghatározásuk szerint: - mindent meg szabad irni,
               ami jövedelmet hoz... A meggyőződés, az kutya-portéka: a gazdája nyakán marad, mert
               nincsen ára, sőt gyakran még a gazdája fizet rá, ha nagyon makacsul ragaszkodik
               hozzá! És, akiknek nincs egyebük, mint a tolluk, hamar le is mondanak róla,
               mivelhogy... „az éhes ember nem okoskodik”.</p>
            <p>Balog, mintha álomból ébredt volna föl, helyeslően bólogatott.</p>
            <p>- Csak folytassa, - mondta Porgesz nevetve: - mi szeretjük, ha szemünkbe mondják az
               igazságot.</p>
            <p>- De azért nem fog rajtuk. Mind egyformák: hiúk, elvtelenek és... ostobák!</p>
            <p>- Még ostobák is? - kacagott Porgesz.</p>
            <p>- Úgy van, ostobák, - ismételte Fejéváry; - mert nem látják, hogy az önök betű-sáncai
               mögött óvatosan, meglapúlva dolgoznak a prédára leső üzletemberek, a laptulajdonosok,
               akik az önök tollával és talentumával harcolnak és számítva az emberek naivságára,
               félelmére, hiuságára és ostoba hiszékenységére, mindenből pénzt csinálnak... A kapzsi
               kalmárkodás megölte az ideálizmust, a reklám agyonütötte a kritikát. Mindennek
               hajtania kell valamit a konyhára... Így támadt aztán a legaljasabb, legcinikusabb
               ellentmondás az élő beszéd és az irott szó között. Ha mit az újságirók szidnak,
               gyaláznak, kinevetnek a kulisszák mögött, másnap reggel irásban fölmagasztalják... A
               dicséret - hazugság! A gáncs - hazugság! Sőt még a hallgatás is hazugság, ha ugyan
               nem zsarolás, ami még ennél is rosszabb...</p>
            <p>Elhallgatott, hogy jól megnézhesse Fejér Miksát, aki épen akkor jött be s cognacot
               rendelt, amelyet lassan, szörpölve ivott...</p>
            <p>- Micsoda állat! - mondta undorodva.</p>
            <p>- A „Férfi divat” rovatvezetője! - felelte Porgesz. - Bizonyosan pénzt kapott valahol
               s most már talán a tizedik pohár cognacot issza!</p>
            <p>- No, ez ugyancsak értheti a divatot! - szólt Balog s megvetéssel mérte végig a
               rongyos, kopott, elzüllött alakot.</p>
            <p>- Már pedig akár hiszik, akár nem: ő szab irányt a divatnak, - felelte Porgesz. - S
               ha látnák, hogy micsoda leveleket kap néha, ugyancsak elcsodálkoznának!</p>
            <p>A három férfi bámulva nézett össze. Akárhány csavargón különb ruha volt, mint ezen a
               boldogtalanon: s mi se bizonyitotta jobban a sajtó nagy hatalmát, mint az, hogy ilyen
               alakok is irányíthatták a jó ízlést, a közvéleményt.</p>
            <p>Közben későre fordult az idő. Az asztalok körül, melyeken meggyűltek a sörös üvegek
               és egyéb findzsák, poharak, egymást érték a mosolygó, arcátlan éjjeli pillangók s
               egyik-másik szó nélkül fölvette a poharat az asztalról és fenékig itta egy hajtásra,
               mit se törődve a trágár megjegyzésekkel és ocsmány tréfákkal, amelyeket hallgatni és
               tűrnie kellett.</p>
            <p>- Menjünk innen! - mondta Rosty utálattal.</p>
            <p>Kiérve az utcára elhatározták, hogy haza kísérik az öreg Dini bácsit, aki a
               Hársfa-utcában lakott s útközben folytatták az előbbi beszélgetést.</p>
            <p>- Ah, - kezdte Fejérváry, amint az első lámpásnál megálltak: - ah, ha mindent meg
               lehetne irni és mondani!... Hol az a Tacitus, aki megirja ennek a kornak a
               történetét, melyet a hitvány sajtó meggyalázott?... Nincs többé hely a becsületes
               ember számára Magyarországon. Száj­kosarat tettek a szánkra, nekünk, a független és
               szabad embereknek, akik beszélni akarunk és volna is mondani valónk... Nézze meg az
               újságokat: csak bűntényeket, botrányokat, esztelenségeket talál bennük; valamennyi
               csak a gazembereknek csinál reklámot, az ő hírük terjesztésén dolgozik! Úgy látszik,
               hogy csak a rossznak, a bűnnek van joga arra, hogy híre fusson és megismerjék. Mi
               kell a sajtó figyelmének a fölébresztéséhez?... Világra szóló fölfedezés, nagy
               tudomány, művészi, remek munka, nemes cselekedet?... Dehogy! Hanem sik­kasztás,
               rablás, gyilkosság, fajtalanság... A tudós, a művész, a filozófus névtelenül
               pusztul­hat el az odújában: de a gyilkos, a kasszafúró, a tolvaj és a liliomtipró,
               meg a hamiskártyás máról holnapra híres ember lesz, mert hasábokat irnak róla.</p>
            <p>- Ej, ez pesszimizmus! - mondta Porgesz kissé ingerülten. - S nincs is igaza, hogy
               így rágalmazza a sajtót.</p>
            <p>- Én nem rágalmazok, - felelte Fejérváry keserűen: - s ön is tudja, hogy igazam van.
               Az újságiró Júdása önmagának: a lelkiismeretét, a meggyőződését, az ideálizmusát adja
               el, sokszor még harminc ezüst pénznél is kevesebbért.</p>
            <p>- Szörnyű vád! - szólt közbe most Rosty: - s valóban nem csodálom, hogy annyi
               ellensége van önnek!</p>
            <p>- Ki törődik az ellenségeivel! - gúnyolódott Fejérváry. - Az újságiró mindent tehet,
               mindent merhet, csak a lapkiadóval össze ne veszszen. Mert csakis ekkor elveszett
               ember... Úgy van, úgy! Ha rágalmaz, hazudik, csal: mind semmi az, ha a lapkiadó
               tartja; marad, ami volt: „ragyogó tollú publicista.” S minél jobban szidják,
               gyalázzák, annál nagyobbra nő a közönség szemében: hisz annál többet forog közszájon
               a neve... De legyen a legbecsületesebb, a legőszintébb, a tiszteletre legméltóbb:
               vége van, ha a lapkiadónak eszébe jut, hogy elcsapja. Még csak meg se ismerik az
               utcán: s ha elfeledték... akkor halott!</p>
            <p>És, fölemelvén a hangját, epés keserűséggel tört ki:</p>
            <p>- Úgy van, úgy! Mondhatják valakiről mindennap százszor is, hogy gazember, sőt be is
               bizonyíthatják, hogy az: senki se hiszi el, mert a józanabb közönség szkeptikus, vagy
               közönyös, mivel tudja, hogy a sajtó már a legpuritánabb jellemű embereket is
               meghurcolta. De hallgassanak valakiről, mint a sír: - örökre megölték... Higyjék el:
               sokan, akikről senki se ir, örülnének, ha szidná, gyalázná őket a sajtó. Nincs
               igazunk, ha ellenségeinknek tartjuk a rágalmazóinkat, mert ők a mi hírünk-nevünk
               népszerűsítői. Tehát barátaink. Az igazi ellenség, aki valóban gyűlöl bennünket, az,
               aki hallgat rólunk: - s mi mégis köszöntjük és kezet fogunk vele... mivelhogy soha se
               bántott bennünket!</p>
            <p>S mikor Rosty nagyot nevetett ezen a paradoxonon, csüggedten, szomorúan mondta:</p>
            <p>- Nem akarok halálmadár lenni; de megjósolom: - és jól emlékezzék a szavaimra: - ön
               elbukik, mert becsületes.</p>
            <p>Megállt, kezet fogott mind a hármukkal és közömbösen folytatta:</p>
            <p>- Én már itthon vagyok. Jó éjszakát, urak!...</p>
            <p>- Sajnálom ezt az embert, - mondta Rosty, utána nézve: - azt hiszem nagyon
               boldogtalan lehet, hogy így megkeseredett.</p>
            <p>- Hisz abból él, - mondta Porgesz epésen. - A gyülölete a talentuma!</p>
            <p>- Fiatal barátaim, - szólt most Balog: - pár esztendő mulva önök is meg fogják tudni,
               mi a gyűlölet s aztán beletörődnek a gyalázatba. Mert az újságirásnak ez a három
               fázisa van: először az illuzió, aztán a fölháborodás és végre a beletörődés. Önök
               most élik az első fázist; Fejérváry már a másodikat gázolja; Bélteky, Nagy Dezső,
               Horák, meg a többiek pedig már boldogok, mert eljutottak a harmadikba.</p>
            <p>- Akármi történik is - mondta Rosty határozottan, - én teljesíteni fogom
               kötelességemet és küzdeni fogok az ideálomért. S ezt mindenki megteheti, aki nem
               törődik az ostobák véleményével.</p>
            <p>- Ön könnyen beszél! - felelte Balog vállat vonva. - Az ostobák véleménye! de hisz ez
               a közvélemény! S minden iró a közvéleményért, a hírnévért küzd!</p>
            <p>Dini bácsi elhallgatott és megállt. Ő is elbúcsúzott a két fiatal irótól. Porgesz
               álmos volt, mert tegnap éjjel nem aludt; azt mondta, ő is haza megy.</p>
            <p>Rosty nem volt álmos. Elhatározta, hogy fölmegy a nyomdába és megnézi a lapot... Fél
               három volt: most csinálják a lap tükrét... Látni akarta, hogyan készül és mi lesz a
               holnapi számban.</p>
            <p>Mikor fölért a faktor szobájába, meglepetve látta, hogy nyolc-tíz újságiró van már
               ott és hevesen vitatkozik Lakatossal. Mindegyik a maga igazát, illetőleg a kéziratát
               védte s azért harcolt, hogy ne a másikét, hanem az övét hozza a lap.</p>
            <p>... Most rajtam van a sor!... Nem, ön még várhat!... Egy hét óta várok!... Ej, nekem
               szerződésem van!... Nekem is!... De az én cikkem aktuális!... Az enyém maga az
               aktuálitás!...</p>
            <p>Többen is beszéltek egyszerre s a vita hangja egyre szenvedélyesebb lett, de Lakatos
               nem szólt bele. Fölébe hajlott a megtördelt hasáboknak és oly nyugodtan, hidegvérrel
               vizsgálta őket, mintha nem is hallaná, hogy az ingerült újságirók hajba kapnak
               körülötte.</p>
            <p>De hirtelen közöttük termett Kohári s egy szavára csönd lett:</p>
            <p>- Kérem, urak, legyenek csöndesebben!</p>
            <p>S oda fordulván egy raccsoló, elegáns úri emberhez, aki arrogánsan tovább fecsegett,
               mintha nem is hallotta volna a figyelmeztetést, maró gúnynyal mondta:</p>
            <p>- Az ön interviewja Bismarckal igazán sikerült: csak egy baja van: hogy Bismarcknak
               az a szelindek-ebe, amelylyel ön barátságot kötött, már három esztendeje
               megdöglött.</p>
            <p>A raccsoló úr úgy elhallgatott, mintha elvágták volna a torkát és halálsáppadt
               lett.</p>
            <p>- Ugy van! - folytatta Kohári egyre szenvedélyesebben, - Ön ezer koronát kapott, hogy
               interviewolja meg Bismarckot: s e helyett elment egy hétre Tátrafüredre... Látták
               önt!... Tagadja, ha meri!</p>
            <p>Az iró dadogott valamit, de Kohári a szavába vágott:</p>
            <p>- Nem vagyok kiváncsi a hazudozására... De figyelmeztetem, hogy máskor jobban
               vigyázzon!... Szerencse, hogy a közönség bevette ezt a... sőt magasztaló leveleket is
               kaptam... Oh, micsoda humbug!... Micsoda humbug, barátaim!...</p>
            <p>S olyan hahotára fakadt, hogy az ablakok is megreszkettek tőle. Majd észre vévén
               Tölgyest, aki épen a gépreviziót csinálta meg a cikkén, azt kérdezte:</p>
            <p>- Megint új munkatárs?... Hová jutunk, ha minden nap újak jönnek?</p>
            <p>Lakatos közbe szólt:</p>
            <p>- Nagyon fontos és érdekes aktuálitást hozott... különben nem rendes munkatárs, csak
               volontér.</p>
            <p>Tölgyes fölkelt, alázatosan köszönt Kohárinak, aki végig nézett rajta, s aztán
               barátságosan megveregette a vállát:</p>
            <p>- Jól van, fiatal barátom!... Csak rajta! Minél több embernek adhatunk kenyeret,
               annál jobb nekem is, a lapnak is, a közönségnek is.</p>
            <p>Odament a megtördelt hasábokhoz és gyorsan, a hozzá értő mester szemével, végig
               futott rajtuk. Az „Apró hirdetések” előtt megállt: ez volt az újság fő jövedelmi
               forrása: nyolc teljes lap, sűrűn nyomott, apró betűkkel, 4 fillér minden szó... A
               legnagyobb része csupa porno­grá­fia volt: kalandvágyó, buja szerelmesek hívták
               egymást találkozóra, kapzsi bábák ajánlták szépen bútorozott lakásukat és teljes
               titoktartásukat az elbukott leányoknak, fiatal és „erő­teljes” jogászok,
               tanárjelöltek kerestek „jószívű” éltesebb hölgyet, akinek segítségével el­végezhessék
               tanulmányaikat, csinos leányok, akik a színi pályára készültek, élemedett urak
               pártfogását kérték, aztán a papgazdasszonyok, a bagóhitű, közös-háztartásra vágyók
               légiója következett: - szóval a burkolt prostitució és erkölcstelenség minden fajtája
               ott volt e lapokon. De baj volt, mert a hirdetés sehogy se akart elférni a neki szánt
               nyolc lapon.</p>
            <p>- Dobjuk ki az irodalmi kritikát, - ajánlta Lakatos.</p>
            <p>- Nem lehet, - felelte Kohári; - azt megfizették.</p>
            <p>- Hát a Servolini hangversenyét?</p>
            <p>- Megfizették azt is.</p>
            <p>- Akkor az „Egyesült Gyapjúgyárak” mérlegét a közgazdaságból.</p>
            <p>- Még csak az kellene! - boszankodott Kohári. - Hiszen ötszáz koronát fizettek
               érte!... Ah, meg van! Dobja ki az egész belpolitikát... Ez nyolcvan sor... Meg a
               Fejérváry cikkét... „Jog és erőszak”... Mi ez?... Hány ártatlan embert ítéltek
               fegyházra? Eh, ez várhat! Ha már úgy is becsukták, egy-két héttel több, mit se
               számít... Így, ez is százötven sor.</p>
            <p>Ekkor Rosty is odament és megkérdezte:</p>
            <p>- Hát én?... Már két novellám is kimaradt.</p>
            <p>- Ki az oka? - felelte Kohári vállat vonva. - Miért nem ir pajkos és pikáns dolgokat?
               A közönség ezt követeli, ön pedig csupa szentimentálizmust ir!</p>
            <p>És, mikor Rosty felelni akart közbe vágott:</p>
            <p>- Jöjjön be a szobámba; úgy is beszédem van önnel.</p>
            <p>Mikor egyedül voltak, Kohári leültette Rostyt és komolyan így szólt:</p>
            <p>- Meg akartam önnek mondani, kedves Rosty, hogy nagyra becsülöm önt: a tollát, a
               talentu­mát, az ideálizmusát. Ha csak rajtam állana, első helyen közölném az ön
               novelláit, mert senki se méltányolja nálam jobban az igazi érdemet és az irói
               őszinteséget. De nem mindig tehetem azt, amit szeretnék: mint lapkiadónak, számolnom
               kell a közönséggel és szolgálnom kell a szeszélyeit, nehogy elforduljon tőlem és
               elbukjam a versenyben... Ért engem, úgy-e?</p>
            <p>És, neki melegedvén a tulajdon szavaitól, hirtelen szenvedélyesen fölcsattant,
               mialatt a vére piros habokban öntötte el az arcát:</p>
            <p>- Ej, aki áldója van!... Szép dolog az a becsületesség!... Magam se szeretnék
               egyebet, mint az igazságot szolgálni; magam is védeném a gyöngét, ostoroznám a
               visszaéléseket, lerántanám a hipokriták álarcát: ha mind ezt úgy lehetne, ahogy az
               avatatlanok hiszik!... Húsz éves koromban én is álmodoztam arról, hogy reformálom,
               újjáteremtem ezt a viselt világot... De most: hidegen számító üzletember vagyok, aki
               ismeri az életet, és mivel nem változtathatja meg: legalább hasznot igyekszik húzni a
               társadalom félszegségeiből. Az én morálom más, mint az öné, mert nem rakhatom rá az
               eszemre az ön előítéleteinek, aggodalmainak a bilincseit. Nekem az a célom, hogy
               megéljen ez a lap, és megéljek belőle én is!</p>
            <p>Rácsapott öklével az asztalra, mintha nagyobb nyomatékot akarna adni a szavainak és
               rekedten, rikácsolva folytatta:</p>
            <p>- Ah, jól tudom, mit beszélnek rólam az ellenségeim! Hogy szédelgő kalandor,
               iparlovag vagyok: a zsarolás nagy mestere, irodalmi kalóz és uzsorás!... Hát csak
               hadd beszéljenek: mi se könnyebb, mint a rágalom!... Pedig se fukar, se kapzsi nem
               vagyok, és mindíg szórtam a pénzt, ha volt! Vagyont szerezhettem volna: a pénzem
               kamatjaiból élhetnék... és tele vagyok adóssággal... Százezrek mentek át a kezemen,
               és nem tartottam meg egy fillért sem: el­költöttem mindent, sőt még adósságot is
               csináltam. Nem a pénzvágy, nem a kapzsiság hajt engem, hanem az élet, a munka ösztöne
               és az akaraterő. S nem is titkolok semmit: megyek előre hajthatatlanul; mindíg va
               banque-ot játszom és folyton kockáztatom a bőrömet... Semmiből lettem az, ami vagyok:
               nem volt pénzem, nem volt pártfogóm, sőt még művelt­ségem se volt; rongyosan, éhesen
               őgyelegtem az utcákon... És most: itt vagyok!... De még nem mondtam ki az utolsó
               szót.</p>
            <p>Hirtelen elhallgatott, halálsápadt lett, s görcsösen odakapott a melléhez.</p>
            <p>- Ah, aki áldója van, - lihegte fogcsikorgatva: - megint rám jött ez a kutya
               nyavalya?</p>
            <p>Ideges gyomorgörcsök gyötörték, s ha nagyon fölizgatta valami, rendesen rájött a
               roham.</p>
            <p>- Becsöngessek valakit? - kérdezte Rosty.</p>
            <p>Kohári nem felelt. Az arca elkékült, egész teste görcsösen vonaglott, és nehéz
               könycsepek szántották végig eltorzult arcát... Csinos, fiatal, mosolygó leány szaladt
               be, de mikor meglátta Kohárit, meghökkenve állt meg a küszöbön... És Kohárinak volt
               ereje, hogy roppant kínjai közt is mosolyogva köszöntse a leányt!... Pár pillanatra
               elfordult, letörülte a könyeit s aztán, még mindig sáppadtan, lihegve mondta:</p>
            <p>- Már elmult... Menjünk vacsorázni!</p>
            <p>Fölcsapta a kalapját, karon fogta a lányt és hívta Rostyt is:</p>
            <p>- Önnek is akad párja, - biztatta a fiatal-embert.</p>
            <p>De Rosty megköszönte a meghívást és visszament a faktor szobájába. Még négyen voltak
               ott: Vidéki, a színi kritikus, Lakatos, Nagy Dezső és Tölgyes, aki már, úgy látszott,
               erős gyökeret vert a házban. A munkának már vége volt; a megtördelt oldalakat
               átvitték az öntődébe, s a többi már a gépek dolga volt.</p>
            <p>- E szerint a mellett maradunk, - fordult Lakatos Rostyhoz: - hogy ön irja meg a
               sakter ítéletének a krónikáját. Különben magam is elmegyek... Hát önök, uraim?</p>
            <p>- Én is ott leszek, - mondta hirtelen Tölgyes.</p>
            <p>- Azt hiszem, mindnyájan elmegyünk, - szólt Vidéki is. - Ezt érdemes lesz megnézni és
               végig hallgatni.</p>
            <p>Megnézte az óráját:</p>
            <p>- Négy óra, urak... Talán alhatnánk addig egy-két órát?...</p>
           
         </div>
         <div type="chapter">
            <head>V.</head>
            <p>A „sakter” esete már hónapok óta izgatta a közvéleményt. Fönt, a borgó-prundi havasok
               közt, valami rongyos rusnyák faluban, eltűnt egy serdülő parasztleány. Lehet, hogy
               eltévedt a hegyek közt, ahol a teheneket őrizte, és aztán elpusztult; lehet, hogy
               oláh-cigányok vitték el, vagy a maga jószántából szökött velük; lehet, hogy... de ha
               száz lehetőséget sorolunk is föl, mindnek csak az a foglalatja, hogy a leány
               szőrén-szálán eltűnt, - senki se tudta, hová.</p>
            <p>Szegény embernek, aki a napszámból él, nagy veszteség, ha a gyerek akkor vész el,
               amikor már hajt a konyhára valamit. A meddig cseperedik és csak pusztítja az amúgy is
               kevés kenyeret, könnyebben el van nélküle a szegény szüle; de ha már nagyocska és
               keresni is segít, bizony nagy csapás, ha egyszerre eltűnik. Ezért hát keresték,
               kutatták az Esztert is mindenfelé, de hiába. Sehol semmi nyoma, - akárcsak a föld
               nyelte volna el.</p>
            <p>Egyszer aztán, oly hirtelen és váratlanul, mint ahogy a gomba terem az erdőszélen eső
               után, szörnyű dolgokat kezdtek suttogni a kis faluban. Eleinte csak lassan, bizalmas
               szomszéd­asszonyok adták szájrul-szájra a hírt, majd szó esett róla a csapszékben is,
               borozás közben, onnan pedig a hetivásárosok bevitték a városba a buzapiacra... és két
               hét se telt bele, már a félvármegye arról beszélt, hogy a zsidók a husvéti maceszhez
               keresztény szűzleánynak a vérét vették.</p>
            <p>Amit félvármegye tud, annyi mintha az egész ország tudná. A „helybeli lapok”, a
               különféle „Híradók” és „Tárogatók”, eleinte kuriózumképpen, később komolyabban
               emlegették a szörnyű „vérvád”-at, és csakhamar akadtak „kiváló történettudósok”, akik
               históriai dokumen­tumokkal tudták „bizonyítani”, hogy a zsidók húsvéti kovásztalan
               kenyeréhez valóban kell a keresztény szűzleány vére, amely nélkül nem felel meg a
               Mózestől megszabott törvényeknek. Végül aztán előálltak a papok, akik, mivel a
               szemináriumokban héberül is tanulnak, rőfnyi Talmud-idézetekkel még azt is
               megmagyarázták, hogy hogyan kell „ritus szerint lesaktolni” azt a szűzleányt, akinek
               a vére nélkül nem készülhet Jahvenek tetsző macesz. Mivel pedig már Petőfi megirta,
               hogy „ahol pap beszél, ott az igazság megfeszíttetik”: - hát itt is meg­feszült az
               igazság és kitört a zsidógyűlölet.</p>
            <p>Miután immár bizonyos volt, hogy a kis Esztert a zsidók ölték meg, a panduroknak
               könnyű dolguk volt. Csak tanúkat kellett szerezni, akik látták a gyilkosságot.</p>
            <p>- Ez csak nem mesterség! - gondolták a pandurok.</p>
            <p>S megcsípvén egy szép napon a kis Móricot, a sakter tulajdon fiát, jól lakatták
               szalonnával, jól tartották pálinkával: - s a fiú ugy vallott, mint a karikacsapás...
               A kulcslikon leste, hogy mit csinálnak a zsidók a leánynyal a templomban, ahová
               becsalták. Kettő fogta, hogy meg se moccanhasson, a harmadik pedig a hosszú késsel
               elnyisszentette a kis Eszter nyakát és a vére szépen belecsurgott az oda készített
               tálba... Az, hogy ez „a harmadik” édes szülő-apja volt a Móricnak, csak növelte a
               gyerek vallomásának a súlyát: - hisz a tulajdon apja ellen csak nem tesz tanúságot,
               ha nem igaz?!...</p>
            <p>Erre a vallomásra, meg a nyomán támadt országos riadalomra aztán megmozdult a lomha
               igazságszolgáltatás is, és mindenek előtt nyakon csípte a szegény saktert, meg vélt
               bűntársait. És hosszú, rettenetes, izgató bűnpör támadt, amelyben minden nap merültek
               föl új, drámai fordulatok, hajmeresztő részletek; mert, ha mi perverz ostobaságot,
               szemen szedett ferdítést és hazugságot a megtévelyedett elme csak kitalálhatott, az
               mind belekerült az újságokba és a kritikához nem szokott átlag-értelem mind
               készpénznek vette.</p>
            <p>Hasztalan volt a kétségbeesett zsidók tiltakozása a szörnyű gyanú ellen, hasztalan
               volt a fölvilágosodott és becsületes keresztény tudósok irtó-háborúja a buta és
               kegyetlen babona ellen: - a közvélemény már elvesztette higgadtságát és kitört - a
               zsidóüldözés.</p>
            <p>Ami gyűlölet és irígység a zsidók élelmessége és anyagi sikerei folytán évtizedek óta
               meggyűlt a társadalom minden rétegében és osztályában, egyszerre lobbot vetett és
               barbár erőszakkal nyilatkozott mostan. Véresre vert zsidó nők és férfiak, kirabolt
               boltok, fölgyujtott házak jelezték napról-napra az igazságtalan és beteges gyűlölet
               terjedését. Csakhamar nem volt város, helység vagy falu Magyarországon, ahol a
               szerencsétlen zsidók biztonságban lehettek volna, s magában a fővárosban egymást
               érték a véres tüntetések, a nyilvános bolt-fölverések, az utcai rablás és
               garázdálkodás, melyet a rendőrség sehogy, sőt a katonaság is csak ügygyel bajjal birt
               megfékezni.</p>
            <p>Hogy a fölizgatott szenvedélyeket némileg lehűtse, az igazságügyminiszter elrendelte,
               hogy a bünpört zárt ajtók mögött tárgyalják, - de az se használt. Igaz, hogy a
               közönség nem lehetett jelen a tárgyaláson, nem láthatta a boldogtalan apa kínos
               vergődését, akinek a fia szemébe mondta, hogy gyilkos: - de hát arra valók voltak az
               újságok, hogy megirják, mi történt a zárt ajtók mögött. Minden két-három órában külön
               kiadások jelentek meg a tárgyalás folyásáról s a nép valósággal falta a szenzációt, a
               rikkancsokat lefogták, erőszakkal tépték ki kezükből az újságot, s kölcsönösen
               izgatták, tüzelték egymást a szenzációsabb részletek hangos fölolvasá­sával.</p>
            <p>Két álló napig tartott a tárgyalás s mikor a második nap estéjén az utolsó tanu is
               megesküdött a vallomására, - a törvényszék nem mert ítéletet hozni! Tárgyi bizonyíték
               ugyanis kevés, úgyszólván semmi se volt arra, hogy valóban a zsidók ölték meg a
               leányt. A legterhelőbb tanut, a kis Móricot, éretlen kora és analfabéta volta miatt
               lehetetlen volt komolyan venni; a többi tanuk pedig semmit se láttak, s amit
               vallottak, vagy csupán a maguk gyanuja, egyéni véleménye volt, vagy pedig mások
               beszédjéből s a közszájon forgó mende-mondákból vették.</p>
            <p>Az ítélet, ily körülmények között és jogi szempontból, csakis fölmentő ítélet
               lehetett volna. De a zsidókat fölmentő ítélet viszont alighanem halálos ítélete lett
               volna az egész törvény­széknek: - szavazó biráknak és elnöknek egyaránt: - mert a
               legvégsőig izgatott népszenvedély vihara úgy összetörte, elsöpörte volna őket, mint
               ahogy az orkán összetöri és elsöpri, ami útjába kerül. Mert az intelligens emberek
               közt ugyan sokan voltak, akik egy percig se hittek a zsidók bűnösségében, de mi volt
               ez a parányi kisebbség ahhoz a népáradathoz, mely már napok, sőt hetek óta minden
               este megjelent az utcákon, mintha a föld alól bújt volna elő, és rombolt, zúzott,
               rabolt mindenütt, amíg csak a huszárság közébük nem rontott és szét nem kardlapozta
               őket!...</p>
            <p>Későn este, tíz óra tájban volt vége a tárgyalásnak, s akkor az elnök kijelentette,
               hogy a törvényszék másnapra halasztja az ítélet kihirdetését... Kis hija, hogy már
               ezért a kijelentésért is meg nem lynchelték a törvényszéket; de, szerencsére, akik a
               tárgyaláson jelen voltak, majdnem mind intelligensebb emberek voltak, - bár sok volt
               köztük az újságiró, - s beérték avval, hogy lepisszegték, kifütyölték és
               megabcugolták az elnököt... Intő jel és figyelmeztetés volt ez arra, hogy mi történik
               majd holnap, ha esetleg fölmentik a saktert!</p>
            <p>Tíz órára tűzték ki az ítélet kihirdetését, de az Alkotmány-utcai palotát már hajnali
               hat órakor körülfogta a nép... Minden felől csődült a tömeg, s oly nyugtalanul
               nyüzsgött, hullámzott, mint a parthoz korbácsolt habok a viharban. Néha-néha rekedt,
               dühös ordítás tört ki valame­lyikből: - „Le a zsidókkal!” s tízezer torok ismételte a
               fenyegető csata-kiáltást, mely a gyerek- és asszonynépség fülsiketítő vijjogásában,
               füttyei közt veszett el.</p>
            <p>Talpon volt az egész város. Az éjjeli kávéházakból az italtól és álmosságtól mámoros
               nők és férfiak csapatokban indultak a törvényszéki palota felé; itt-ott, rendes
               sorokban, mint a katonák, negyven, ötven, száz ember ment egy tömegben, - az
               antiszemita liga tagjai, - és trágár, szilaj, gyűlöletes nótákkal verte föl a
               városnak még szunnyadó népét. Minden felől tompa, de folytonos zúgás hallatszott,
               mint a fölzavart méhkasból s ez a zúgás, mormogás mind egy irányba tartott, - a
               törvényszéki palota felé. Itt-ott vidám kuplékat énekeltek, vagy hangosan kacagtak: a
               levegő tele volt örömmel, gyűlölettel... Úgy siettek mindnyájan az Alkotmány-utca
               felé, mintha ünnepélyre, mulatságra mennének. És azok, akik nem aludtak, mert
               átmulatták az éjszakát, összevegyültek avval a söpredékkel, amely azért nem alszik
               éjjel, mert akkor keresi a kenyerét...</p>
            <p>Az utcák, mintha megannyi csatorna lett volna, egyre ontották az embereket abba a
               tömegbe, amely úgy megtöltötte a széles Alkotmány-utcát, hogy a rendőrök és katonaság
               csak nagy bajjal tudták szabadon tartani a palotához vezető keskeny ösvényt. Facér
               mesterlegények és keres­kedő segédek, csavargók és koldusok, a nyilvános házak és a
               titkos prostitució söpredéke, zsebtolvajok és betörők, - szóval a főváros szemetje és
               rosta-alja, - szoronkodtak ottan a tisztességesebb elemekkel, civakodva a jobb
               helyért, ahonnan láthatták az érkező bírákat, ügyvédeket, az újságirókat s a többi
               kiváltságosokat mind, akiknek jegyük volt és színről-színre végig nézhették a szörnyű
               dráma utolsó jelenetét.</p>
            <p>És ez az embertömeg percről-percre növekedett. Lassanként elözönlötte a Koháry-utcát,
               fölnyomult a Sólyom-utcába, megtöltötte a parlament előtti óriási teret, a
               Honvéd-utcát, majd visszatorlódott a Váci-körútra s azt is elözönlötte. Megdöbbentő
               volt látni ezt a népáradatot. Olyan volt, mint a tenger: - egyre hullámzott, mozgott
               s még a habverés robaja is ott volt abban a tompa morgásban, mely a gyűlölet kitörni
               készülő viharának az előjátéka volt. Volt valami irtózatos abban a kegyetlen, sóvár
               kíváncsiságban, amely idecsődítette ezt a százezer embert, hogy „első kézből és azon
               melegében” hallja meg az átkozott zsidó elítéltetését, akit a gyűlölet oltárán voltak
               föláldozandók...</p>
            <p>A bazilika búgó harangja lassankint kilencet kongatott. A kiváltságos halandók
               szállingózni kezdtek. Beszélték, hogy egy reporter ötszáz koronáért adta el a
               belépő-jegyét... Rosty meg­mutatta a magáét, nagynehezen átvergődött a tömeg eleven
               sövénye közt, fölért a második emeletre s bement az újságirók számára föntartott
               helyre... Lentről, még a falakon, folyosókon keresztül is fölhangzott a tömeg
               fenyegető üvöltése:</p>
            <p>- Le a zsidókkal!... Halál a zsidókra!...</p>
            <p>- Bizonyos, hogy fölakasztják, - mondta valaki a szomszédjának, Rosty mellett.</p>
            <p>Rosty megrezzent. Neki támasztotta hátát a falnak s behunyván a szemeit,
               elgondolkozott... keveset aludt és bágyadt volt: de annál erősebben dolgozott a
               fantáziája. A félálom és félébrenlét lázas éleslátásával még egyszer maga elé idézte
               az egész tárgyalás drámáját, amelyet elejétől fogva végig nézett. Látta a nyomorúlt,
               szerencsétlen zsidót, aki nem tud magán segíteni és tehetetlenül vergődik a hálóban,
               melynek hurkait tulajdon fia rántja egyre összébb... Látta a boldogtalan kínos
               erőlködését, amelylyel erősítgette ártatlanságát; látta, hogyan fásul el lassanként a
               két napig tartó fizikai és lelki tortura alatt, úgy, hogy végre már azt is közömbösen
               tűrte, hogy a tulajdon fia szemébe mondta a gyilkosságot...</p>
            <p>- Szörnyűség!... Irtózatos! - suttogta önkénytelenül.</p>
            <p>És ekkor hirtelen, mint mikor varázsütésre világosság támad a sötét szobában, kigyúlt
               az agyában az igazság fénye... Összerezzent; a szíve elszorúlt, minden vére az agyába
               szökkent s a halántékai úgy lüktettek, mintha a vére szét akarná vetni a
               koponyáját.</p>
            <p>- Ez a zsidó ártatlan!...</p>
            <p>Föl akart kiáltani, hogy mindenki hallja, de a nyelve mintha megbénult volna...
               Ártatlan, úgy van: ártatlan!... Minden bűnnek meg van a rugója, mozgatója: s ennek a
               rugónak, mozgatónak nyoma sincs itten. S a megvádolt zsidó ügyvédje váltig
               erősítgette, hogy a zsidó nem bűnös, - sőt a maga becsületére meg is esküdött rá,
               annyira bizonyos volt a boldogtalan ember ártatlanságában. Továbbá bizonyíték se volt
               sehol: nem találták meg a leány holttestét, nem a ruháját, nem egyetlen vérnyomot a
               templomban, ahol az állítólagos gyilkosság történt: - s az egész vérvádnak csak egy
               éretlen, szellemileg korlátolt gyerek tanúvallomása volt az alapja!</p>
            <p>Köröskörül élénken beszélgettek. Amint Rosty szétnézett az újságirók számára
               föntartott helyen, megpillantotta Kohárit, Pákozdit, a Híradó munkatársainak a zömét,
               meg egész csomó elegáns hölgyet azok közül, akik az este ott voltak Pákozdinál... Hát
               mégis eljöttek!</p>
            <p>A riporterek szemfülesen vizslattak ide-oda, s egyre futkároztak a teremben: -
               tanulmányozták a hangulatot... Oh, micsoda hangulat volt ez!... Gyilkos, kegyetlen
               gyűlölet minden arcon, dühös kifakadások az ajkakon, a szemekben olyan láng, hogy
               Rosty visszarettent... Hát ezek is emberek?... S ha azok, hogyan gyűlölhetik annyira
               a felebarátjukat, aki... aki - talán ártatlan is?...</p>
            <p>Hirtelen csönd lett: - a szárnyas ajtó kitárult a törvényszék bevonúlt. A faragott
               tölgyfa-kockákon hallani lehetett a lépések kongó zaját. Minden szem az elnökön volt,
               aki oda intette a teremőrt, közel hajolt hozzá és valamit súgott neki...</p>
            <p>Fél perc se telt bele és hozták a rabokat. Szuronyos fogházőrök, tizenketten,
               vezették be a három boldogtalant és közre fogták őket. A közönséget csak a „sakter”
               érdekelte: a másik kettő egész közönséges, jelentéktelen alak volt, de a „sakter”
               kivált közülük. Szálas, tagba­szakadt, büszke tartású férfi volt, egyenesen, bátran
               jött be és magasan hordta a fejét. Nagyon vörös volt: az arca duzzadt, a szemei
               vértől aláfutva, dagadtak, csaknem kidülledve... Egyene­sen oda állt az elnök elé,
               mint a cövek s merészen a szemébe nézett: - meglátszott rajta, hogy volt katona.</p>
            <p>Az elnök fölállt, s a törvényszék tagjai is mind fölkeltek vele. A közönség már régen
               talpon volt, s a padokra kapaszkodva, egymás vállai fölött nézte, vizsgálta a
               boldogtalan sakter vonásait. Az meg állt, mint a kőböl kifaragott szobor és duzzadt,
               vörös arcának egyetlen izma se rezdült, amint kidülledő szemeivel rámeredt az elnök
               arcára.</p>
            <p>... „Ő felsége a király nevében”...</p>
            <p>Az elnök hangja tompa, színtelen volt és reszketett. Az ujjai idegesen, szinte
               görcsösen morzsolgatták, gyűrögették a papirost, melyről az ítéletet olvasta... „a
               királyi törvényszék... meghallgatván a vádlott védelmét... Következőleg ítélt...”</p>
            <p>A hangja még tompább, érctelenebb lett; s bár oly halálos csönd volt, hogy még a légy
               röptét is hallani lehetett volna, a közönség inkább csak az elnök halálos
               sápadtságából, ajkainak a mozgásából, semmint a beszédjéből értette meg a végzetes
               szót:</p>
            <p>... „Bűnös”...</p>
            <p>A többire már senki se volt kíváncsi: de nem is lehetett többet hallani. Az a
               tapsvihar, amely erre az egy szóra kitört, az őrjöngő gyűlölet diadalmas újjongása
               volt. Tombolva, kiabálva ölelkeztek össze férfiak és nők, egész ismeretlen emberek
               borultak egymás nyakába, zsebkendők lobogtak, ökölbe szorított kezek emelkedtek föl,
               s a vad, szűnni nem akaró lármában elveszett a csengetyű éles hangja, melyet a
               halálsáppadt elnök reszkető kézzel egyre rázott...</p>
            <p>Néhány riporter kirohant az ajtón, föltépte a folyosó ablakait, s tele torokból
               lekiabált az utcán hullámzó tömegnek:</p>
            <p>- Bűnös!... Bűnös!... Elítélték!...</p>
            <p>Ötvenezer torok vad ordítozása rázta meg a házakat, s mintha az egész roppant város
               összerándult volna titáni szilajságának örömében, - mindenfelől zúgott, visszadördült
               rá a féktelen üvöltés, a kielégített gyűlölet állatias diadal-hörgése...</p>
            <p>Ez alatt bent a teremben „az átkozott zsidó” mind a két kezét fölnyujtotta az égbe,
               mintha onnan várná a földi igazságtalanság megreparálását és vad kétségbeeséssel,
               metszően éles hangon fölsikoltott:</p>
            <p>- Ártatlan vagyok!...</p>
            <p>A közönség tombolva ugrált a padok tetején, s egyik-másik leugrott a terembe, hogy
               meglynchelik a zsidót...</p>
            <p>- Üssétek le!... Hajrá!... Üssétek agyon!...</p>
            <p>A fogházőrök körülfogták a három zsidót. Kettő reszketve, félholtan bujkált köztük,
               de a „sakter” nagy erővel szétlökte a mellette álló két őrt, s odadobbant a tömött,
               fenyegető padsorok elé, s újra fölordított:</p>
            <p>- Ártatlan vagyok!...</p>
            <p>Valaki arcul köpte; mások a kalapjukat vágták hozzá, ismét mások a botjukkal akarták
               leütni, s az egyik el is érte az arcát, melyből azonnal kiserkedt a vér, - de a zsidó
               föl se vette, hanem ismét az égre emelte karjait, s egész magasságában kiegyenesedve,
               harmadszor is fölsikoltott:</p>
            <p>- Ártatlan vagyok!...</p>
            <p>A közönség üvöltött, tombolt és fogcsikorgatva fenyegette a szerencsétlent:</p>
            <p>- Zsidó!... Bitang!... Haramia!... Gyilkos!... Júdás!... Akaszszátok föl!... Üssétek
               le!... Hajrá!...</p>
            <p>A tizenkét fogházőr már alig birta visszatartani a féktelen tömeget, amely,
               meghallván az utcáról feltörő vad tombolást és egetverő ordítást, még inkább
               vérszemet kapott. S ki tudja, mi történt volna, ha az elnök nem int az őröknek, hogy
               vezessék el a foglyokat. De a „sakter” szilaj dühhel ellenkezett: mintha az életéről
               lett volna szó, ölre ment a fogházőrökkel, kétségbe esetten dulakodott velük, s
               mialatt kifelé hurcolták a teremből, egyre sikoltozta:</p>
            <p>- Ártatlan vagyok!... Ártatlan vagyok!...</p>
            <p>* * *</p>
            <p>- S ha csakugyan ártatlan? - kérdezte Rosty a szomszédjától, szinte önkénytelenül,
               amint a zaj kissé csillapult.</p>
            <p>- Ugyan menjen! - felelte vállát vonva a megszólított. - Hát nem látta?... Olyan
               volt, mint a tőrbe esett hiéna.</p>
            <p>Most Koháry jött oda Rostyhoz.</p>
            <p>- Na, reménylem, hogy kitesz magáért? - mondta rekedten. - Olyat kell irnia, aminő
               még nem volt... Érti?... Gigászi képet, szédületes freskót erről a halhatatlan
               jelenetről... Szóval, tudja, hogy mit akarok, mi?... Azért bízom talentumos iróra és
               nem riporterre, hogy a többieket mind lefőzzük vele!</p>
            <p>Rosty nem felelt; úgy lesújtotta, amit látott, hallott, hogy szinte szégyelte magát
               ember-voltáért. Sohse látta még ily hitványnak, kegyetlennek, ostobának és aljasnak a
               tömeget. S ön­kénytelenül is megerősödött benne az a vélemény, hogy az igazság aligha
               lehet azon a részen, amelyhez ez a tömeg szegődik. A szörnyű kép, az elítélt sakter
               kétségbeesett tiltako­zá­sa, a durva erőszak, melylyel lefogták és kifelé hurcolták a
               boldogtalant, mind csak új bizonyíték volt Rosty előtt a szerencsétlen ember
               ártatlansága mellett. És midőn a sakter, megkapasz­kodván az ajtófélfában, még
               egyszer visszafordult s utoljára ismételte ártatlanságát, Rosty már szentül hitte,
               hogy ez az ember nem színlel nem alakoskodik, hanem valóban ártatlan. Mert így
               megjátszani az ártatlan ember szerepét, - még a legnagyobb művésznek se adatott.</p>
            <p>Valami rejtélyes, benső szózat egyre hangosabban súgdosta Rosty fülébe, hogy a zsidó
               ártatlan... De ki és hogyan bizonyíthatná be az ártatlanságát? Mi módon lehetne a
               titokzatos bűnügy szövevényes hálóját kibogozni?...</p>
            <p>Szorongó aggodalom szállta meg a fiatal iró szívét. Találni akart valakit, akivel
               bizalmasan beszélgethessen, akinek elmondhassa kételyeit, aki levegye
               lelkiismeretéről a súlyos terhet... Kiment a folyosóra és szétnézett... Az egyik
               ablak-mélyedésben szép, magas termetű, őszbe csavarodott férfi állt és úgy látszott,
               mélyen elgondolkodva szívja a cigarettáját. Rosty odament hozzá.</p>
            <p>- Megbocsát, uram, ha egy kis tüzet kérek?</p>
            <p>- Nagyon szívesen.</p>
            <p>És, mivel a Rosty keze remegett, amint a cigarettát elvette, részvéttel mondta:</p>
            <p>- Látom, nagyon felindult... De értem... Magamat is nagyon fölizgatott ez a szörnyű
               jelenet.</p>
            <p>- Talán mind a kettőnket egy gondolat bánt, - felelte Rosty. - Hátha ez a
               szerencsétlen ártatlan?!...</p>
            <p>Az öreg úr megdöbbenve nézett Rostyra és tiltakozva emelte föl a kezét.</p>
            <p>- Őrült ön, uram? - kérdezte fölháborodva. - Szörnyűség az, amit most mondott!...
               Irtózatos, hogy magyar ember még gondolni is mer ilyesmire!... Tudja-e, hogy evvel a
               föltevéssel bele gázol az esküdtek, az egész bírói kar becsületébe, mert ezek az urak
               mind egyhangúlag ítélték el azt a gazembert... Egyhangulag, uram!...
               Egyhangulag!...</p>
            <p>Szinte reszketett dühében és méltatlankodásában. A közelállók pedig fenyegető
               zúgással vették körül őket, s valaki félhangosan megjegyezte:</p>
            <p>- Lám, a zsidó-pénz mit nem tehet!</p>
            <p>Rosty nem felelt. Szép lassan megfordult, lement a lépcsőn és hazasietett. Otthon
               megirta a cikket és elvitte a Híradóhoz. Lakatos belepillantott a kéziratba, de alig
               olvasott egy pár sort, dühösen rácsapott az asztalra, és elképedve kiabált:</p>
            <p>- Ah, hát elment az esze?!... Micsoda bírói tévedésről beszél itt?... Őrültség!...
               Hallatlan őrültség!</p>
            <p>- De ez a meggyőződésem, - felelte Rosty nyugodtan.</p>
            <p>- Menjünk be Kohárihoz! - mondta Lakatos.</p>
            <p>Bementek Kohárihoz, akinek Lakatos magából kikelve mesélte el a szörnyű esetet.
               Kohári elvette a kéziratot és nagyjából átfutotta.</p>
            <p>- Ezt nem adhatjuk le, - mondta a fejét rázva. - Elvesztenők az előfizetőink
               háromnegyed­részét... Rosty, ezt újra kell megirni.</p>
            <p>- Soha!</p>
            <p>- Ej, ugyan miért nem?... Hisz ez a sakter se nem rokona, se nem barátja önnek!</p>
            <p>- Mindegy, uram, - felelte Rosty szilárdan. - Azért én mégis azt hiszem, hogy
               ártatlan s nem irhatom meg másként a cikkemet.</p>
            <p>- Jól van, - bólintott rá Kohári hidegen. - Akkor hát megiratjuk mással.</p>
            <p>És, Lakatoshoz fordulván, megkérdezte:</p>
            <p>- Van-e kéznél valakije, akivel megirathatná?</p>
            <p>- Itt van az a fiatal ember, aki tegnap este egy érdekes aktuálitást hozott s amit ma
               reggel közöltünk is.</p>
            <p>- Tölgyessy Arthur?...</p>
            <p>- Az.</p>
            <p>- Hivassa be, kérem, - mondta Kohári.</p>
            <p>S midőn Tölgyes, a boltos legény, alázatosan hajlongva bejött, leereszkedően így
               szólt hozzá:</p>
            <p>- Meg vagyunk elégedve önnel, fiatal barátom... Ennek a jeléül önnel iratjuk meg a
               sakter ítélethirdetésének a krónikáját... De jól nyomja meg a tollát és adjon szabad
               folyást jogos fölháborodásának... Számítunk önre!</p>
            <p>Rosty köszönt és elment. A lépcsőn találkozott Fejérváryval, aki meglehetős éles
               vitába kevere­dett Lakatossal. Az iró követelte, hogy fizessék meg a „Jog és erőszak”
               című cikke tiszteletdíját, de Lakatos kijelentette, hogy nem fizetnek érte, mert nem
               is közölték.</p>
            <p>- Miért nem fordul az ártatlanul elítélt családjához? - mondta cinikusan. - Fizessen
               az... önnek is, meg nekünk is.</p>
            <p>Fejérváry megütődve bámult Lakatosra. Nyilván nem értette meg az alávaló célzást.</p>
            <p>- Nos igen, - magyarázta Lakatos: - én elhiszem, hogy az a Szentpéteri Sára, akinek
               érdekében ön a cikkét irta, ártatlan; azt is elhiszem, hogy újra fölveszik a pörét,
               sőt szabadon is bocsátják, ha a Híradó fölszólal mellette. De hát ezt meg kell
               fizetni, mert a Krisztus koporsóját se őrizték ingyen. Magyarázza meg a családnak,
               hogy mi a kötelessége s akkor jöjjön a cikkével; biztosíthatom, hogy ha Szentpéteri
               Sára családja tudni fogja a kötelességét, - mi a legnagyobb készséggel fogunk
               dolgozni az ártatlanul elítélt kiszabadításán...</p>
            <p>Fejérváry szótlanul hátat fordított Lakatosnak, s karon fogván Rostyt, csak ennyit
               mondott:</p>
            <p>- Menjünk innen, mert megöl az utálat.</p>
           
         </div>
         <div type="chapter">
            <head>VI.</head>
            <p>Nem sokkal rá Rosty meglátogatta Kardost, aki ebédre hívta meg. De a tanár helyett
               Máriássyné fogadta s ez a véletlen találkozás úgy meglepte s oly boldoggá tette
               Rostyt, hogy szinte köszönni se tudott.</p>
            <p>- A bátyám még nincs itthon - mondta Máriássyné mosolyogva, miután kezet fogott
               Rostyval: - de azt hiszem, mindjárt itt lesz... Kérem, üljön le addig... Tessék, itt
               a szivar, vagy a cigaretta.</p>
            <p>S mialatt Rosty némán megköszönte és rágyujtott, így folytatta:</p>
            <p>- Nagyon örülök, Rosty úr, hogy viszontlátom, mert első találkozásunk óta mindíg bánt
               a lelkiismeretem, hogy nem illendően bántam önnel. De, mikor Pákozdinál voltam, nagy
               bánatom volt, s az is levert, hogy nem illettem abba a... hadd mondjam ki nyiltan: -
               léha társa­ságba. Higyje el, egész este szenvedtem, amíg csak ott voltam, s alig
               vártam, hogy haza­mehessek.</p>
            <p>- Óh, asszonyom, - mondta Rosty akadozva, - egészen zavarba hoz a jóságával. Semmi
               szükség se volt arra, hogy... hisz én magam is...</p>
            <p>Nem birt többet mondani, annyira megzavarta gondolatait ennek a nőnek lágy, bágyadt
               hangja és fátyolos tekintete, mely olyan volt, mintha nagyon messziről ragyogott
               volna... És Máriássy­né, talán mert észrevette ezt s időt akart engedni neki, hogy
               magához térjen zavarából, ugyanazon a lágy, fáradt hangon folytatta:</p>
            <p>- Különben azóta már megismertem önt és pedig sokkal jobban és mélyebben, mintha
               akkor egész este együtt lettünk volna. Olvastam a regényét és ki se mondhatom, mily
               erősen meg­ragadta szívemet az őszintesége... Mert az őszinteség oly ritka a
               férfiaknál, legkivált az iróknál!... A szavaink, a mondataink mind, mind hazudnak s
               mi gyakran még csak nem is tudjuk ezt... Ez az első regénye, uram?</p>
            <p>- Ez, asszonyom.</p>
            <p>- Gyakran ez a legjobb. Később a forma szebb, művésziesebb lesz, de gyakran az
               igazság és az őszinteség rovására. Mihelyt az iró megjelenik, háttérbe szorul az
               ember... Az iró túlságosan megfigyel és boncol: s az érzés úgy hal meg a tolla alatt,
               mint ahogy a virágot is megöli a botanikus kése... Ezért mindíg sajnáltam az irókat:
               úgy tetszik, hogy soha se lehetnek oly boldogok, mint a többi emberek, mert: aki
               mindíg fontolgat és okoskodik, elfelejt élni... Pedig inkább önmagunkat kellene
               elfelejtnünk, hogy élhessünk és - boldogok legyünk!</p>
            <p>Rosty úgy hallgatta a beszédet, mintha félálmában valami tündér mesélne neki.
               Máriássyné nem volt oly levert és szomorú, mint az első estén Pákozdinál; s amint
               beszélt, fátyolos szemeinek szép világa lassanként megélénkült és úgy mosolygott a
               fiatal-emberre, mint két szerelmes szentjánosbogár... Nem volt szép ez az asszony, a
               szónak abban az értelmében, melyet közönségesen tulajdonítunk neki; de szép volt
               azért, mert a lelke tiszta és nemes volt: s ez a lélek ott tükröződött két mély
               szemében s arcának szabálytalan vonásain, amelyek szinte ragyogtak, világítottak
               attól a belső fénytől, mely a lelkéből sugárzott...</p>
            <p>Erre gondolt Rosty, mialatt Máriássyné beszélt, s mikor elhallgatott, fölrezzenve
               álmodozásából, tétován, sóhajtva felelt:</p>
            <p>- Hogy önmagunkat elfelejtsük és boldogok legyünk!... Van mód erre is; azt mondják: a
               szerelem.</p>
            <p>- Igaz, a szerelem... de csak akkor, ha őszinte és nem hiú önzés, mint legtöbbnyire.
               Pedig ez a gyakoribb eset.</p>
            <p>- De van igaz szerelem is.</p>
            <p>- Boldogok, akiknek osztályul jutott!...</p>
            <p>Csönd lett. Mind a ketten önkénytelenül erre az „igaz szerelem”-re gondoltak, amely
               ma már még a fehér hollónál is ritkább. És Rosty azt gondolta, hogy véghetetlenül
               boldog lenne, ha ez a nő szeretni tudná őt. Ebbe a gondolatba nem vegyült egy csöpp
               érzékiség se: nem vágyott a nő csókjaira, ölelésére, - legalább most még nem: - csak
               azt óhajtotta, hogy bár szeretné és lelkének bizalmasává avatná őt!... Mit bánta azt,
               hogy nem „klasszikus szépség”?... Mindig inkább vonzódott az olyanokhoz, akik nem
               voltak szembetűnően szépek, mivel ezekben rendesen több szellem, szebb lélek lakott,
               - s ő a lelket szerette jobban, mint a testet...</p>
            <p>- Fájdalom! - szólt végre Máriássyné: - a szerelem gyakran igazságtalan és
               méltatlanoknak kedvez... Avagy nem igaz-e, hogy a szép asszony, vagy az elegáns
               férfi, akinek egyebe sincs ennél, hamarabb talál imádókat?</p>
            <p>- De kik ezek? - szólt közbe Rosty vállat vonva. - Közönséges, mindennapi lelkek,
               akik nemesebb, tisztább és magasztosabb szerelemre nem is képesek. Az ő szerelmük
               majd hogy nem bűn. Míg az a szerelem, amit nem a szép nő vagy férfi ébreszt, mindíg
               nemes és tiszta, mert forrása nem testi vágy, hanem lelki rokonérzés... Különben is,
               mi az, hogy nem szép?... Az olyan arc, melyen szép lélek tükröződik, dicsőbb és
               fenségesebb száz melosi Vénusznál.</p>
            <p>Egy pillanatra összevillant a szemük s egymásba folyt, mint két tavaszi napsugár: - a
               lelkük mintha ott rezgett volna e tekintetben, ölelkezett a néma csöndben, mely Rosty
               szavaira következett... Aztán, hirtelen, mind a ketten egyszerre sütötték le a
               szemüket s Rostynak úgy rémlett, hogy a fiatal asszony elpirúlt... Egyikük se akart
               szólni; mindegyik félt megtörni a varázst, mely összehozta szívüket, hogy szinte
               mindegyik hallani vélte a másikénak heves dobogását...</p>
            <p>A hosszú csönd már nyomasztó kezdett lenni, midőn végre megjött Kardos és mentegette
               magát a késedelemért, hogy egyik kollégája tartóztatta.</p>
            <p>Mivel Kardos úgyis elkésett, azonnal tálaltak, mihelyt megjött. De a professzor
               keveset evett és nagyon szótalan volt. Látszott, hogy bántja valami. Máriássyné
               aggódva fürkészte egy darabig a Kardos elborúlt arcát s aztán megkérdezte:</p>
            <p>- Mi baja, bácsi? Még sohase láttam ily levertnek!... Úgy látszik, nagy dolog
               történhetett, hogy ennyire kihozta a sodrából.</p>
            <p>- Úgy van, nagy dolog, - felelte Kardos habozva. - Olyan szörnyűséget hallottam, hogy
               a lelkem mélyéig megrendített.</p>
            <p>- Mit? - hökkent meg Máriássyné, és nagyon elsáppadt.</p>
            <p>Kardos nem felelt azonnal. Látszott rajta, hogy habozik, beszéljen-e; de végre mégis
               csak rászánta magát.</p>
            <p>- Azt hiszem, hogy megmondhatom, - szólt halkan - mert nem ígértem meg, hogy
               hallgatni fogok róla... De önök ne mondják tovább, mert annak a nevét, akitől a
               dolgot tudom, nem árulhatom el, ha csak bajba nem akarom dönteni.</p>
            <p>- Én hallgatni fogok, - szólt közbe Rosty.</p>
            <p>- Köszönöm, barátom... Tehát azt hallottam, hogy abban a vérvádban törvénytelenség
               történt. A belügyminiszter, félvén, hogy az antiszemita-zavargás nyilt utcai
               lázadássá fajul, titkos rendeletet küldött a törvényszékhez, hogy a saktert minden
               áron el kell ítélni, a közhangulat lecsillapítása miatt.</p>
            <p>- Hihetetlen! - kiáltott föl Rosty.</p>
            <p>- Az, - mondta Kardos; - sőt több, mint hihetetlen: irtózatos gazság!... Az
               esküdteket elámították az állam-raisonnal, s ők, szegények, nem tehetnek róla,
               illetőleg menti őket a hivatalos presszió és a törvény nem-tudása; ők talán nem is
               sejtették, mily szörnyű törvény­szegést követnek el. A lelketlen kormányzat visszaélt
               velük, s kényelmi szempontokból igazságtalanságra kényszerítette őket.</p>
            <p>- De most már tudniok kell! - szólt közbe Rosty. - Most már fölébredhetett a
               lelkiismeretük és tudhatják, hogy ártatlant ítéltek el!</p>
            <p>- Lehet, - felelte a professzor; - de most már nagyon drágán kellene megfizetniük, ha
               meg mernék vallani, hogy mit cselekedtek. Az átlag-emberektől nem lehet kívánni, hogy
               hősök legyenek... Már pedig nagy hősiesség kell ahhoz, hogy valaki a börtönt és a
               becstelenséget kockáztassa olyan cselekedetének a megvallásával, amelyért senki se
               vonja felelősségre.</p>
            <p>- Irtóztató! - kelt ki Rosty hevesen. - És bizonyos ez?</p>
            <p>- Akitől én hallottam, az egyik esküdttől tudja; tehát bizonyos, - mondta Kardos. -
               De hagyjuk ezt a szörnyű dolgot és ne izgassuk magunkat még jobban. Beszéljünk inkább
               másról... Mondja, kedves Rosty: meg van elégedve? Jól bánnak önnel a Híradó-nál?...
               Láttam, hogy két novellája is megjelent ebben a hónapban; nekem nagyon tetszett mind
               a kettő.</p>
            <p>- Voltaképen négynek kellett volna megjelennie, - felelte Rosty, - de ők csak kettőt
               közöltek, s így elestem a fele jövedelmemtől. De mivel nincs szerződésem, mit se
               tehetek: úgy bánhatnak velem, ahogy nekik tetszik... Oh, - folytatta keserűen: - a
               szabadságharc, a demokrácia diadala nem az egyenlőséget hozta meg, hanem a
               rabszolgaság új nemének volt a kezdete. Mik voltak a régi zászlós urak, mi volt a
               feudális arisztokrácia hatalma ahhoz a zsarnoksághoz képest, amit a mai
               laptulajdonosok gyakorolnak?... A leghatalmasabb oligarchának se volt több jobbágya
               öt, tíz, húsz ezernél: - míg ma százezrek eszén uralkodik az ügyes laptulajdonos és
               maga a mindenható kormány is kénytelen paktálni vele!... Mi, az irók, nullák vagyunk:
               betűvető gépek; a munkánk termését ők aratják... És ez a sajtószabadság!</p>
            <p>- Igaza van, - sóhajtott Kardos elgondolkozva. - Miniszterek, képviselők,
               közhivatalnokok, sőt még a koronás fők is reszketnek a pellengérre állítás, a botrány
               és a zsarolás örökös veszedelmeitől. A magán élet és a köztevékenység minden
               mozzanata közpréda és senki se biztos, hogy máról holnapra nem rágalmazzák-e
               nyilvánosan... Micsoda irtózatos, zsarnoki hatalom ez, amely önmaga sérthetetlen, de
               minden mást, a legelsőt ép úgy, mint a legutolsót, megölheti a becsületében, ha kedve
               tartja!... S ha legalább kiváló, talentumos, talpig becsü­letes emberek kezelnék ezt
               a hatalmat, akik szolgálatokat tettek a hazának, és tudásuk, önzet­lenségük,
               mocsoktalan jellemük és hazafiságuk révén méltók lennének arra, hogy tagjai legyenek
               a közvélemény areopágjának, mely a társadalom életét, az emberek tetteit
               ellenőrzi!</p>
            <p>- Ha így lenne! - fakadt ki Rosty keserűen. - De a sajtó legnagyobb részt mind oly
               kapitálisták kezében van, akiknek a vagyona kétes, sokszor meg se nevezhető forrásból
               eredt! S ráadásul se a jellemük, se a műveltségük, se a tevékenységük nem
               bizalomgerjesztő és kifogástalan.</p>
            <p>- A legrosszabb az, - folytatta Kardos, - hogy a nyomtatott betű ereje hipnotizálja
               az olvasót, aki lassanként megszokja készpénznek venni mind ama rágalmakat,
               hazugságokat és ostobaságokat, amelyeket csak úgy ontanak az újságirók... Ez a sajtó
               kénye-kedve szerint rontja vagy teremti a reputációt. Akármelyik ostoba, analfabéta
               fickó, mihelyt újságiró lett, azonnal bírája a tudósnak, oktatja a művészt,
               leckézteti az államférfiakat, szid vagy dicsér, ahogy a kedve tartja, s bűnös
               szeszélyből sújt vagy emel. És a közönség örül, hogy meg­kímélik a gondolkodás nehéz
               munkájától: örül, hogy készen kapja a kritikát, a véleményt mindenről, - s inkább,
               semhogy fáraszsza az eszét önálló ítélet alkotásával, vakon elfogadja, amit az
               újságja elébe tálal.</p>
            <p>- Az bizonyos, - hagyta rá Rosty is, - hogy az emberek soha se gondolkoztak oly
               keveset, mint amióta annyit olvasnak.</p>
            <p>- Úgy tetszenék, - folytatta a professzor, - hogy aki százezreknek ir, s úgyszólván
               az egész nemzet pásztora, vezetője, igaz, becsületes és talpig őszinte embernek kell
               lennie. De nem így van; mert a laptulajdonos nem törődik az igazsággal, a becsülettel
               és az őszinteséggel: az ő célja az, hogy minél több nyomtatott papirost adjon el; e
               végből pedig tetszenie kell a közönségnek, vagyis legyezgetnie kell a szenvedélyeit,
               hibáit és előítéleteit.</p>
            <p>- Így lesz nemzeti maszlag a sajtóból, - mondta Rosty: - forrása minden rossznak,
               ahonnan szerte áradnak az alacsony, szennyes indulatok, a hazug és üres jelszavak,
               amelyek elámítják a milliókat és megmételyezik az egész nemzetet. Mert a könyv és a
               folyóirat csak a kiváltságosabb, műveltebb társadalmi osztályoknak szól: a napilap
               ellenben közkincse a tömegnek, a naív és együgyű, a könnyenhivő és tanulatlan
               parasztnak, munkásnak, iparosnak, akiknek se idejük, se intelligenciájuk nincs arra,
               hogy kellő kritikával olvassák a nyomtatott betűt... És vannak politikusok, akik az
               általános szavazati jog mellett kardoskodnak!... Még csak rágondolni is őrültség,
               hogy az ország sorsának intézésére befolyása legyen a politikailag teljesen éretlen,
               az értelmiség dolgában majdnem analfabéta csőcseléknek, melynek szellemi abrakja a
               krajcáros lapok!</p>
            <p>- Ah, ez csak a förtelem! - kelt ki a professzor. - A hazugság, az áltatás, a
               félrevezetés mester­ségét semmiféle világcsaló se gyakorolta oly orcátlanul, mint
               ezek. Ha nincsen szenzáció: csinálnak maguk. Mit törődnek az igazsággal és a józan
               észszel?... A fő a szenzáció!... Ugyan mi lenne az országból, ilyen sajtóval, ha
               véletlenül háború törne ki?</p>
            <p>- Iszonyú rágondolni is, hogy egy-egy szenzáció kedveért a kétségbeesés örvényébe
               hajszolhatnák az egész nemzetet!</p>
            <p>- És te, hugom, bele se szólsz a vitába? - kérdezte a professzor Máriássynétól.</p>
            <p>- Én már csak inkább hallgatom, - felelte a fiatal asszony: - és mondhatom, hogy
               nagyon érdekes. Csak Rosty urat sajnálom, hogy ebben a környezetben, ily emberek közt
               kell élnie.</p>
            <p>- Ön nem szereti az újságirókat? - kérdezte Rosty.</p>
            <p>- Nem, uram.</p>
            <p>- A hugomnak komoly okai vannak erre, - magyarázta Kardos; - de abban nincs igaza,
               hogy mindnyájukat egy kalap alá veszi, mert vannak kivételek is... Mind a mellett
               értelek, édes kis hugom: hisz oly kegyetlen megpróbáltatásokon mentél keresztül.</p>
            <p>Máriássyné szemei megteltek könyekkel...</p>
            <p>- Ne beszéljünk erről, bácsi! Jobb, ha elfelejtjük, ami történt.</p>
            <p>Mind a hárman hallgattak. Rosty azon tűnődött, hogy mi lehet az a nagy bánat és
               megpróbál­tatás, amin ez a fiatal asszony keresztül ment... És Máriássyné, mintha
               csak kitalálta volna ezt s el akarta volna terelni a Rosty gondolatait róla, színlelt
               jó kedvvel, amit szomorú mosoly­gása meghazudtolt, így szólt:</p>
            <p>- Oh, most, hogy egyedül maradtam, boldog vagyok, és minél kevesebbet gondolok a
               múltra. A magányosság jó vigasztaló. Vannak könyveim, amelyek kellemes órákat
               szereznek, mint például a Rosty úr regénye is... Aztán, ha oda ülök az ablakomhoz, s
               kinézek a Dunára, órákig el tudok gyönyörködni a hajók és a hajósnép
               sürgés-forgásában. El-elnézem őket, a hajókat, amint jönnek-mennek, s végre letűnnek
               a szemhatárról... Ez szórakoztat, mert elábrándozom a tengeren túlról, a hosszú
               utazásokról, amelyek az Eldorádóba vagy a Tündérországba visznek...</p>
            <p>Bánatos szemei megélénkültek, mi alatt beszélt, bársonyos fényük egyre ragyogóbb
               lett, s a szomorú mosolygás lassanként átváltozott a naiv, gyermekes öröm
               mosolygásává, mely megszépítette egész arcát...</p>
            <p>Rosty szeretett volna mondani valamit, legalább annyit, hogy lelke mélyéből részt
               vesz a bána­tában, hogy szereti halvány, szenvedő arcát... de nem mert szólni, mert
               félt, hogy szavaival ismét fölébreszti a múlt emlékeit, amelyek nagyon fájhattak
               neki, ha már az egyszerű célzásra is könyek fakadtak a szemeiben...</p>
            <p>Az ebédnek vége volt. A férfiak szivarra gyujtottak s fekete kávé mellett
               beszélgettek egyről-másról. Máriássyné szótalan volt ugyan, de azért látszott, hogy
               érdekkel hallgatja a beszélgetést. Tíz óra tájban fölkelt, hogy haza megy.</p>
            <p>- Elkísérjelek? - kérdezte Kardos.</p>
            <p>- Nem, bácsi, köszönöm. Nagyon hideg van, még megfázhatna... Hisz egyedül is haza
               mehetek.</p>
            <p>- Nekem úgy is kocsin kell mennem, asszonyom, - szólt Rosty: - ha megengedi, boldog
               leszek, hogy haza vihetem.</p>
            <p>- Nem, nem! Ez alkalmatlan lenne önnek.</p>
            <p>- Szó sincs róla: csak egy kis ugrás onnan, a hová megyek.</p>
            <p>Máriássyné kérdően nézett a professzorra.</p>
            <p>- Elfogadhatod, - mondta Kardos.</p>
            <p>Mikor leértek az utcára, Rosty kinyitotta a legelső kocsi ajtaját s amint Máriássyné
               beült, megmondta a kocsisnak, hogy hová hajtson: - „Margit-rakpart, 32”... Aztán ő
               maga is beült, becsukta az ajtót, s a kocsi lassan baktatva elindult.</p>
            <p>Pár pillanatig némán, halványan ültek egymás mellett. Végre Máriássyné
               megszólalt:</p>
            <p>- Ön tudja, hogy hol lakom?</p>
            <p>Rosty megzavarodva dadogta a váratlan kérdésre:</p>
            <p>- Tudom... azt hiszem, Kardos ur említette...</p>
            <p>- S ön nem felejtette el?... Valóban, bámulatos a memóriája!</p>
            <p>Rosty elpirult és lesütötte szemét a fiatal asszonynak kissé gúnyos tekintete előtt,
               amelyből meglátszott, hogy nem hiszi ezt a naiv füllentést.</p>
            <p>- Megneheztelne, - kérdezte Rosty, halk, szinte suttogó hangon: - megneheztelne, ha
               meg­mondanám az igazat?</p>
            <p>- Ah, hát olyan nagy bűn ez az igazság?</p>
            <p>- Ha ön szigorú, akkor inkább hallgatok.</p>
            <p>- Nem, nem vagyok szigorú.</p>
            <p>- Megigéri, hogy megbocsát?</p>
            <p>- Oh nem! Nem igérek semmit.</p>
            <p>- Akkor én se szólhatok.</p>
            <p>- De csak mondja!... Hisz úgy is kitalálom: utánam jött és megleste, hol lakom...
               Nos, igaz-e?... Lássa, ezt rosszul cselekedte. Csakis a fiatalsága mentheti
               némileg... És mikor lesett meg?</p>
            <p>- Mindjárt az első estén, hogy megláttam... Oh, mihelyt megpillantottam, mindjárt
               láttam, hogy... Bocsásson meg, ha őszinte leszek... Egész este egy percre se vettem
               le a szemeimet önről. Úgy tetszett, hogy nagy bánata van, kissé félre ült a
               többiektől és senkivel se beszélt... Engem meghatott a szomorúsága, a szenvedése,
               amely annyira megkülönböztette a többi léha, felületes és közönséges embertől... Még
               a ruhája is más volt; a viselete és egész modora pedig oly ellentéte volt a többiek
               hivalkodó fényűzésének, hetvenkedő modorának, mint amily ellentéte a tűz a víznek. És
               meglepett, hogy ön, aki éppen nem való abba a hitvány, parvenü-társaságba, amelyet
               gyűlölök: - meglepett, hogy ön ott van ebben az irodalmi kalózbandá­ban...</p>
            <p>Máriássyné hangosan elnevette magát.</p>
            <p>- Oh, ne nevessen ki, - mondta Rosty keserűen: - ha tudná, mennyire fáj a kacagása!
               Esküszöm, hogy őszintén beszélek, s minden szavam a szívem mélyéből fakad!... Olyan
               volt ön nekem akkor este, mint a szfinksz, akit titkos bánat emészt. Oda akartam
               menni, hogy megszólítom; de nem mertem, mivel félénk vagyok: amolyan magába zárkózott
               gyáva, aki még férfitársaságban, a barátai közt is hallgatag... És hogy fájt nekem az
               ön büszke, megvető hallgatása, mikor Kardos úr bemutatott önnek! És mégis éreztem,
               hogy ön keresztezni fogja az én életem útjait, bizonyos voltam benne, hogy még
               találkozunk... Tudni akartam, hogy hol lakik, s még azon az éjszakán követtem önt
               hazáig. S mikor a kapu becsukódott ön mögött, én megálltam az utcán és vártam...
               Aztán, mikor láttam, hogy a harmadik emeleten kivilágosodik az ablaka, véghetetlenül
               édes, fájó vágy szállt meg... Messze lent a Dunán fütyült egy gőzös... s én arra
               gondoltam: mily nagy boldogság lenne, ha ez a hajó elvinne bennünket messze, mesze...
               oly messzire, ahol még ember se jár!... Ne mondja, hogy éretlen gyerek vagyok!... ha
               nem kellett volna mindezt elmondanom: bocsássa meg az őszinteségemet, amely erősebb
               volt, mint az akaratom... Nem kérek, nem akarok semmit: - ha szeretem is, ez a
               szerelem nem sértheti, mert a lelkem mélyéből tisztelem és nagyra, - oh, igen nagyra!
               - becsülöm önt.</p>
            <p>Csupa láz volt minden szava; s úgy kellett lennie, hogy Máriássyné hitt az
               őszinteségükben, mert gyöngéden nézett Rostyra és már nem nevetett. Néhány pillanatig
               habozva gondolkozott, majd végre szelíden, sóhajtva mondta:</p>
            <p>- Azt hiszem, hogy őszintén beszélt; nincs hát jogom, hogy haragudjam. De mégse
               biztat­hatom. Lássa, nem vagyok szabad, se fiatal, s ráadásul oly kegyetlen, végzetes
               csalódás ért, hogy soha többé nem merek, nem tudok hinni senkinek... Nem mondhatok el
               önnek mindent... Az életem csupa szenvedés; más bűnének az átkát hordozom és nem
               bírom lerázni a múlt bilincseit... Van férjem, de a házasságunk boldogtalan volt.
               Többet ne kérdezzen, mert csak kínozna, ha feleletre kényszerítene.</p>
            <p>Míg beszélt, két nagy könycsepp fakadt a szemében, s aztán lassan végig szántotta
               szomorú arcát.</p>
            <p>- Ha akarja, - folytatta halkan, - barátok lehetünk. Ön a fiatalabb: én tehát a nénje
               leszek. Így örökké szerethetjük egymást, és nem kell félnünk, hogy csalódunk, vagy
               fájdalmat okozunk egymásnak.</p>
            <p>Rosty megfogta Máriássyné kezét és lassan megcsókolta. A nő eleinte vissza akarta
               húzni, de aztán nem ellenkezett, csak szomorúan rázta a fejét:</p>
            <p>- Nem, barátom... Ne tegye ezt. Maradjunk barátok, ahogy mondtam... Ígérje meg, hogy
               csak barátom lesz, mert csak így engedhetem meg, hogy néha meglátogasson.</p>
            <p>- Miért tiltja meg, hogy szeressem?</p>
            <p>- Ne kényszerítsen rá, hogy megmondjam az okát.</p>
            <p>- Talán kételkedik bennem?</p>
            <p>- Nem.</p>
            <p>- Akkor hát miért utasítja vissza a boldogságot? - tört ki Rosty hevesen. - Nem érzi,
               hogy vétkezik? Hisz mindenkinek joga, sőt több: a kötelessége, hogy boldog legyen!
               Miért akar rabja maradni annak a szomorú múltnak, amely semmire se kötelezi? Miért
               akar hű maradni ahhoz a nyomorúlthoz, aki megcsalta, akit nem szeret, s aki nem
               érdemelte meg önt?... Mert, ugy-e, ezért utasít el engem, a múlt miatt nem engedi,
               hogy...</p>
            <p>- Ugy van, a múlt miatt, - vágott közbe Máriássyné hirtelen: - mert ezt a múltat
               semmi és senki nem törölheti ki az emlékezetemből.</p>
            <p>- A társaság sánta morálja! - fakadt ki Rosty elkeseredve. - Micsoda őrült előítélet
               tilthatja meg, hogy boldogok legyünk, ha a boldogságunkkal nem ártunk senkinek?... És
               kinek ártana a mi boldogságunk?... Talán annak, aki elhagyta, megcsalta önt és
               semmiféle kötelességére nem emlékezik? De hisz éppen avval, hogy elhagyta önt,
               lemondott minden jogáról, s ön ismét szabad, Isten és a világ előtt. S nem égbekiáltó
               igazságtalanság-e, hogy az, aki meg­csalta önt, szabad és boldog lehet: ön pedig, aki
               az áldozata volt, rabja legyen a múltnak, és soha ne lehessen boldog?!...</p>
            <p>És, mivel Máriássyné nem felelt, kínzó aggodalomtól gyötörve, szinte reszkető hangon
               kérdezte:</p>
            <p>- Vagy talán... még mindig szereti?</p>
            <p>- Oh! - felelte Máriássyné megvetően.</p>
            <p>- Akkor hát miért akarja megtiltani, hogy szerethessem önt? S miért mondja, hogy soha
               többé nem lehet boldog? Az élet oly szép, oly hosszú és ezernyi örömmel kínálkozik,
               csak élnünk kell velük!... Miért utasít vissza engem?... Lássa, tele van a szívem
               érzéssel, csordultig meg­telt szerelemmel és nincs, aki törődne velem! Gyerekkorom
               óta folyton vágyom, áhitozom a szeretetre, s ami szépet csak álmodtam róla, mind ott
               él a lelkem fenekén, elnyomva, elte­met­ve, mert soha senkim se volt, akit
               szerethettem volna! Oh, ha tudná, mily szörnyű szenvedés az, mikor a szív túlárad a
               szerelem teljétől és nincsen senkink, akinek elmondhatnók, hogy mit érzünk, miről
               ábrándozunk!... Ön boldogtalan volt, csalódott, szenvedett: az voltam én is, sőt még
               most is az vagyok... Hátha ebből a kettős boldogtalanságból, csalódásaink és
               szenvedéseink közös sírhalmán, kihajtana a szerelem, a boldogság virága?</p>
            <p>Máriássyné nem felelt. Egészen elfordította a fejét és kinézett az ablakon. De
               Rostynak úgy tetszett, hogy a fiatal nő keze reszket az övében. Most mentek át a
               hídon. Az elcsigázott ló fáradtan, lépésben húzta a kocsit, mert a híd ívhajlása
               miatt emelkedő volt az útja; s amint a kerekek tompán kattogtak a faburkolaton, mind
               a kettőjüknek úgy tetszett, hogy nagyon messziről valami elhaló zörgést hallanak,
               amely a távoli égzengés morajlásához hasonlít. És ez a tompa zaj mintha álomba
               ringatta volna szívükben a föltámadt érzéseket, mind a ketten merengve, álmodozva
               hallgattak...</p>
            <p>De Rosty nem állhatta sokáig és könyörögve szólalt meg:</p>
            <p>- Miért nem felel?... Csak egy szót: egyetlen egyet mondjon!</p>
            <p>- S ha kimondtam és nem az lesz, amit ön vár?</p>
            <p>- Akkor ne mondja ki! - szólt Rosty hirtelen. - Vagy legalább: most még ne szóljon
               semmit... Én türelmes leszek és várok: de legalább azt ne tagadja meg tőlem, hogy
               néha meglátogat­hassam.</p>
            <p>Máriássyné habozott. Amióta a férje elhagyta, egyedül lakott öreg gazdaasszonyával s
               félt, hogy a fiatal ember látogatásait félre magyarázhatnák. De aztán jobbat gondolt;
               elég erősnek hitte magát s mivel nem sokat törődött a világgal, elhatározta, hogy nem
               fosztja meg se magát, se Rostyt a viszontlátás, a találkozás örömétől.</p>
            <p>- Jöjjön pénteken, - mondta. - Mivel úgy sem lehet több, mint a barátom, nincs okom
               az aggodalomra. Ismerem önt és ismerem magamat is: mind a ketten elég erősek és
               becsületesek vagyunk arra, hogy megmaradjunk a tiszta barátság korlátai között.</p>
            <p>Felelet helyett Rosty ismét megcsókolta Máriássyné kezét, mintha meg akarta volna
               pecsétel­ni ezt a szövetséget...</p>
            <p>A kocsi megállt: el kellett válniuk. Rosty megvárta, míg Máriássynét beeresztették a
               házba; aztán kifizette a kocsit és gyalog ment haza... Az éjszaka csöndjét
               megnépesítették csapongó ábrándjai; úgy rémlett neki, hogy minden él, zsibong,
               rejtélyesen suttog körülötte s még a távolból hallatszó kocsizörgés is valami csodás
               zene ritmusával regélt neki a szerelemről, a boldogságról és a jövőről, mely
               kimondhatatlan gyönyörűséggel van tele. És, amint gyorsan, szinte lázas léptekkel
               sietett haza, úgy tetszett neki, hogy a vágyak, az álmok és a remények Tündérországa
               felé siet!</p>
           
         </div>
         <div type="chapter">
            <head>VII.</head>
            <p>A Híradó szerkesztőségében napról-napra ádázabb lett a harc a dicsőségért és - a
               mindennapi kenyérért. Alacsony, gyalázatos versengés folyt a munkatársak közt, akik
               titkos rágalmakkal rontották egymás becsületét a szerkesztőnél, kiadónál, hogy
               hízelgéseikkel, besúgásaikkal elébe vágjanak társaiknak. Erre a célra minden eszköz
               jó volt. „Régi előfizetők” áradozva ma­gasztalták ezt vagy azt az irót s kérték a
               szerkesztőt, hogy minél többet irasson vele; persze a „régi előfizető” maga az illető
               iró, vagy valamelyik barátja volt. De azért ezek a levelek épen úgy beváltak, mint
               amazok, amelyekben ugyancsak a „régi előfizető” arra kérte a szerkesztőt, hogy ennek
               vagy annak az irónak tiltsa meg az irást: s a különbség csak az volt, hogy ebben az
               utóbbi esetben a „régi előfizető” az illető irónak az irigye, vagy a haragosa
               volt.</p>
            <p>Ez alatt Kohári lázasan kereste azt a zsenit, akinek a tolla meghódíthatná egész
               Magyarország közönségét a Híradónak. Minden héten azt hitte, hogy megtalálta ezt a
               providenciális irót. Eleinte Horák volt ez a nevezetes férfiú, akinek „párisias
               modorban” irt, hol pikáns, hol agyafúrt szellemeskedését mindennél többre becsülték a
               boltoslegények meg a New-York koronás leányai. De a Horák dicsősége nem sokáig
               tartott; mikor néhány leányos előfizető fölháborodva visszaküldte a nagy „Rák” - így
               rövidítette nevét a dicső! - bárcás hülyeségeit, Kohári egyszerűen a napi hírek
               megfésülésére szorította a vasalt nadrágos urat és más talentum után nézett.</p>
            <p>Most Bernheim Jakabra került a sor, aki ostoba elbizakodottságában egymaga akarta
               pótolni az összes élő és megholt zseniket s bár a magyaron kívül, - amelyet szintén
               kerékbe tört - semmiféle más nyelvet nem tudott, nagyképűen elbánt Dosztojevszkivel
               és D’Annunzióval, levénszamarazta Hugo Victort, meg mind a két Dumast, s mivel soha
               se mosakodott, azt hitte, hogy ezen a réven már jussa van szemétdombbá tenni a magyar
               irodalmat is, ha ugyan „magyar” és „irodalom” volt, amivel a Híradó türelmes olvasóit
               traktálta.</p>
            <p>De a Bernheim pünkösdi királysága se tartott sokáig, s mikor ez az arrogáns és
               pökhendi úr is leszorúlt a napi hírek taposó malmába, Kohári előrántotta a „rég
               mellőzött” Berkest. Ez még, aránylag, a legtisztességesebb volt a divatos
               chroniqueurök és tárca-irók közt. Ha neki hasalt a munkának, két óra alatt
               összeácsolta a heti humoreszkjét, amelynek megvolt az a jó tulaj­donsága, hogy nem
               fárasztotta túlságosan a közönség agyát, mivel az első öt sor elolvasása után
               mindenki tisztában volt az egész történettel, s következésképen a többi
               százötven-kétszáz sort el se kellett olvasnia.</p>
            <p>De Kohári, a khérub, Berkest is csakhamar kiűzte a paradicsomból, illetőleg a külön
               szobából, amely végre állandó és odavaló gazdát talált Béltekiben. Ez volt az igazi!
               Avval a szilárd elhatározásával, hogy nem tűr magánál különbet a Híradó
               szerkesztőségében, alattomos aknamunkát kezdett a leaderek ellen, s olyan
               szerencsével dolgozott, hogy a jobb erőket lassanként mind elmarta az újságtól, s
               mivel több apróbb-nagyobb szolgálatot tett Kohárinak, úgy belepottyant a szeszélyes
               ember kegyelmébe, hogy rövid időn szinte mindenható lett. Lapos humora, gyalázatos
               szóviccei, erőltetett ötletei és gyerekes anekdotái mind predesz­ti­nálták arra, hogy
               kedvence legyen a vigéceknek, a korlátolt elméjű állami- és magán-tiszt­viselőknek: -
               s ha egy-egy lóverseny-krónikát, országgyűlési tudósítást irt, a Híradóból
               négy-ötezer példánynyal több fogyott el.</p>
            <p>Mert kétféle iró van a magyar fővárosban: az alkotó zseni és az ötletes iró. Az első
               tele van lelkesedéssel, nemes igyekvéssel és nagy eszmék, ideális célok
               megvalósításán dolgozik. Nincs öröme, csak a munkában, s mivel a munka elfoglalja
               minden idejét, nem ér rá reklámo­kat irni önmagáról, se pedig a közönség ingatag
               kegyeit nem vadászsza. Ő csak dolgozni tud: - s ha tíz esztendőn át kötetet kötetre
               halmozott s a talentuma nem kopott el a gigászi munkában, hanem egyre óriásodott, -
               akkor, sok ezer átvirrasztott éjszakája jutalmául... kezdik észre venni.</p>
            <p>A másik, az ötletes iró, avagy karcolatos, azonnal ismert, sőt híres ember lesz,
               mihelyt irni kezd, s az újságok vetélkednek érte, mivel sekélyes humora, gyönge
               ötletei mulattatják a komolyan gondolkodni nem tudó, léha „nagy közönséget”. A
               közvélemény szócsövei lesznek annyiban, hogy tollukra szúrnak minden furcsább vagy
               nevezetesebb eseményt, amelyet banális, sokszor együgyű mesterkedéssel kifiguráznak.
               S mivel a közönségnek tetszik a logi­kának ez a gyerekes fejtetőre állítása, manapság
               az újság el se lehet nélküle, s a Híradónak is volt három-négy ilyen karcolatosa
               Béltekin kivül; mert Kohári óvatos ember volt, s nem akar­ta, hogy Bélteki
               elpártolása esetén, a közönség hijával legyen az olcsó szellemeskedésnek.</p>
            <p>De a „komoly” újság, aminőnek a Híradó vallotta magát, nem csak karcolatokból él,
               hanem - és legfőkép - szenzációkból és botrányokból. Kohári jól tudta ezt, s
               napról-napra kereste, hajhászta a bombát, melynek fölrobbanása egyszerre híressé és
               keresetté tehetné a Híradót. Egy este aztán ezt is megtalálta.</p>
            <p>A miniszterelnök, aki vaskézzel fogta az ország kormányának a gyeplőit, liberális és
               demokrata fölfogása miatt összeütközésbe került a kaszinó-párttal, amely az előbbi,
               részint arisztokrata, részint gyönge kormányelnökök korában, minduntalan
               belekotnyeleskedett az ország dolgainak az intézésébe. A kaszinó-párt avval akart
               boszút állni, hogy boykottálta a miniszterelnök feleségét, aki polgári származásu
               volt. Burkolt rágalmak, gyalázatos inszinuá­ciók jelentek meg itt-ott a lapokban,
               amelyek rejtélyes célzásokkal, sokat sejtető frázisokkal bolygatták a miniszterelnök
               házasságának az előzményeit, - s egy napon aztán a Híradó föltette a koronát mind eme
               gyalázatosságoknak a tetejébe.</p>
            <p>Éjféltájban, midőn az ollók a leglázasabban csattogtak, sőt a tollak is percegtek a
               szerkesztő­ségben, elegánsan öltözött, előkelőnek látszó úr kereste a szerkesztőt...
               Bevezették Kohárihoz. Pár pillanat mulva Kohári hevesen csöngetett... Lakatost
               hivatta, meg Vidékit, a Pákozdi bizalmi férfiát. Aztán mind a négyen összebujtak,
               zárt ajtók mellett tanácskoztak vagy félóráig, s mikor az előkelő úr elment, még vagy
               negyed óráig együtt maradtak.</p>
            <p>Végre kijöttek mind a hárman. Legelül Kohári, akinek az arca ragyogott, s utána
               Lakatos, meg Vidéki, akik vigyorogva dörzsölték a kezüket.</p>
            <p>És ekkor különös dolog történt. Mind a hárman lementek a nyomdába és a három
               legügyesebb szedő közt kiosztották azt a kéziratot, amit az elegánsan öltözött úr
               hozott. Mindenik szedő mellé oda állt egy-egy és őrizte, mint a hétfejű sárkány.
               Megvárták, míg a három szedő kiszedte a kéziratot, s mikor a korrekturát is
               elvégezték, Vidéki azonnal eltépte a kéziratot, a három szedőt pedig fölvitte a
               szobájába és kulcscsal rájuk zárta az ajtót. Lent pedig Kohári és Lakatos őrizték a
               szedést, hogy senki egy sort se olvashasson belőle, mig csak meg nem tördelik és a
               gépbe nem teszik.</p>
            <p>A szerkesztőségben senki se tudta, hogy mi van a kéziratban, de mindenki sejtette,
               hogy óriási szenzáció lehet, különben nem őrizték volna úgy; - hisz a szedőket is
               azért zárták be, hogy el ne vigyék az érdekes hírt valamely más laphoz is! A rejtély
               ott röpdösött a levegőben egész éjszaka; a munkatársak halkan kérdezgették egymást,
               hogy mi lehet abban a cikkben, - de felelni senki se tudott rá, csak azt tudták, hogy
               a Híradónak ebből a számából ötvenezer példánynyal többet nyomtak...</p>
            <p>Végre, másnap reggel aztán fölrobbant a bomba és meg volt a szenzáció is, meg a
               botrány is. A Híradó ujjnyi vastag betükkel adta tudtára olvasóinak, hogy: „a
               miniszterelnök felesége megszökött!” - s ez a botrány, természetesen, fenekestől
               fölforgatta a várost. Igaz, hogy az első szótól az utolsóig szemen szedett rágalom és
               hazugság volt: - de szenzáció és botrány volt, a Híradónak meg csak ez kellett.</p>
            <p>Mire a többi lapok külön kiadásban jelentették, hogy a Híradó szenzációja „légből
               kapott koholmány”, - Kohári már a markába nevetett, mert mind az ötvenezer példányt
               eladták a rikkancsok, meg a trafikok. Mit törődött avval, hogy a király után legelső
               magyar ember családi életét hazug rágalmakkal megkeserítette! A közönség botrányt,
               szenzációt óhajtott: hát ő adott neki, még pedig olyat, amelyhez foghatót még egy
               magyar lap se mert addig föltálalni az olvasóinak... „Az üzlet üzlet”, - szokta
               mondani Kohári, ha szemére lobbantották, hogy túlságosan hajhászsza a szenzációt.</p>
            <p>És igaza volt: az üzlet üzlet. A Híradó azt adta a közönségnek, amire a közönség
               vágyott: családi drámát, botrányokat, gyilkosságot, szellemes karcolatokat és
               pornográfiát: s mind ezt potom nyolc fillérért helyben, tizért vidéken. Mit
               kívánhattak többet?... A Híradóban mindenki megtalálhatta, amit keresett: a két soros
               öngyilkosságtól és a száraz rendőri hírektől kezdve a botrányok és szenzációk
               krónikáján keresztül az izgató bűnügyi regényig, s még tovább, az apró hirdetésekig,
               amelyek közt, burkolt, de mégis érthető alakban, a legszemér­met­lenebb
               erkölcstelenség reklám-hírei éktelenkedtek...</p>
            <p>Sokan oly cikkeket, tárcákat hoztak, amelyek már egyszer más lapban is megjelentek.
               Horák, mikor rajtérték ezen a csaláson, cinikusan vállat vont: - „Én már annyit
               irtam, - mondta, - hogy rám fér a pihenés.” - És valóban pihent is: ha csak tehette,
               mindig előrántotta valami régi dolgát, - sokszor a másokét is, - s „megfésülvén a
               medvét,” mint eredeti újdonságot adta le Lakatosnak.</p>
            <p>Rosty lassankint megismerkedett a Híradó fiatalabb munkatársaival, akiknek a sorsa
               oly bizonytalan volt a lapnál, hogy sohase tudták, mely pillanatban eresztik szélnek
               őket. Kettő-háromban volt igazi irói ambició és némi talentum is, de a legtöbbjük
               tehetségtelen, pályatévesztett ifjú volt, aki azért lett újságiró, mert semmihez se
               értett és nem vállalhatott egyéb foglalkozást. Mert mi legyen, aki semmit se tanult
               és nincs mestersége?... Újságiró, legalább addig, míg némi ismeretséget köt, hasznos
               összeköttetéseket szerez, amelyek révén végre belecsöppenhet valami kényelmes
               stallumba, jövedelmező sinecurába.</p>
            <p>Mind e fiatal-embereknek rettenetes farkas-étvágyuk volt s minden áron érvényesülni
               akartak. Semmi nagylelkűség, semmi bizalom, semmi lelkesedés: csak szemfülesség,
               örökös számítás, önző előretörekvés, - még a társak lepiszkolása, tönkretétele árán
               is. Igazi kétlábú rókák voltak, akikből mintha kiveszett volna minden nemesebb érzés,
               ambició és ideálizmus; csak a létért való küzdelem hatalmas, kegyetlen ösztöne
               dolgozott bennük, ez volt a rúgója minden cselekedetüknek s mindannyi a kollegáját
               akarta letiporni, megelőzni az egyéni önzés késhegyre menő alattomos
               tülekedésében.</p>
            <p>Legjobban kivált köztük Tölgyes, aki a vakondok módjára dolgozott, titokban,
               nesztelenül, észrevétlenül, s kollégái csak olyankor vették észre a szerény, mindíg
               udvarias, szolgai módra alattomos embert, midőn el-elkaparított valamit az orruk elől
               s egy-egy fokkal fölebb hágott az újságirás lajtorjáján. Lassanként bizalmasa lett
               mindenkinek, mert mindíg annak a nótáját fújta, akivel éppen beszélt, versenyt
               szidván vele a távollevőket. Mert, ebben a cudar társaságban, a távollevők mindíg
               ostoba tökfilkók voltak, s mivel Tölgyesnek beretva-éles nyelve volt, senki se tudta
               jobban leszólni a „kollégát”, azaz a versenytársat, mint ő, - úgy hogy rágalmazó,
               gúnyolódó természete miatt még azok is szívesen szóba álltak vele, akik irigyelték és
               megvetették.</p>
            <p>Igy aztán, noha alattomosan, hüllő módjára furakodott be a Híradóhoz, később annyira
               vitte az akna-munkájával, hogy nemcsak napihíreket és egyes aktualitásokat irt, hanem
               hébe-hóba egy-egy karcolatot is. A mesterség határozottan tetszett neki; üzletnek
               nézte ezt is: - azelőtt könyveket árúlt, most pedig a cikkeivel kalmárkodott; s a
               különbség csak az volt, hogy ami pénzt azelőtt a könyvekért kapott, mind a gazdája
               tette zsebre, most pedig ő maga költhette el a cikkei árát. Most már csak egy
               ambíciója volt: - a regény. Nem igen sejtett ugyan magában talentumot a regényirásra,
               de evvel nem sokat törődött; tudta, hogy az irodalomban nem a könyv, hanem az iró
               teremti meg a sikert, - föltéve, hogy érti a csíziót: amely csízió pedig igen
               egyszerű tudomány: a reklám ügyes felhasználása és szemfényvesztő porhintés a
               közönség szemébe.</p>
            <p>De Tölgyes nemcsak ezt tudta: tudott még egyebet is. Megértette, hogy leghatalmasabb
               fegy­vere az lesz, ha szegről-végre ismerni fogja a Híradó minden szennyesét, minden
               suskusát, ami a kulisszák mögött történik. Jól kinyitotta hát a szemeit is, a füleit
               is, meglátott, meg­hallott mindent, megszimatolta a zsarolásokat, s kiásta azokat az
               apróbb-nagyobb halotta­kat, akiknek sírhalmai a Pákozdi emelkedésének a
               mértföldmutatói voltak. És midőn Kohári - átlátván, hogy ez a Tölgyes tehetségtelen,
               üres fejű stréber, - szabadúlni akart tőle, már késő volt. Tölgyes cinikusan
               összetűzött vele, megmondta, hogy mindent tud és világra szóló botránynyal
               fenyegetőzött.</p>
            <p>Erre aztán Kohári megjuhászodott, ő maga kérte Tölgyest, hogy maradjon meg a
               Híradónál, sőt midőn a fiatalember kijelentette, hogy nincs megelégedve, még meg is
               duplázta a fizetését és hosszú szerződést kötött vele.</p>
            <p>Egy este új embert látott Rosty a szerkesztőségben. Magas termetű, elegáns férfi
               volt, aki nagyúri dölyffel, szinte megvetően nézett le mindenkit és valósággal
               fumigálta a világot. Öntelt gőggel, páratlan nagyképűséggel beszélt magáról s a
               modorában, megjelenésében, fesztelen előkelőségében volt valami, ami imponált. Leült
               a dívánra s keresztbe rakván a lábait, leereszkedően beszélt azokkal, akik
               megszólították.</p>
            <p>- Egy hölgy van az előszobában uram, - szólt az inas bejőve - és beszélni óhajt
               önnel.</p>
            <p>- Ej, hogy még itt se hagynak békén! - dörmögött boszusan az iró.</p>
            <p>Rosty kíváncsi volt a hölgyre és kiment utána az előszobába. A hölgy, mihelyt
               meglátta az irót, azonnal hevesen rátámadt:</p>
            <p>- Ah, végre megtalállak!... Szégyeld magadat, nyomorult hitvány!... Akarom, hogy
               mindenki megtudja, ki vagy... Uraim, - fordult drámai páthoszszal a pár újságiróhoz:
               - ez a hazug, alávaló...</p>
            <p>- Hé, Samu, - vágott közbe az iró királyi mozdulattal: - vezessék ki ezt a
               nőt!...</p>
            <p>Samu és még egy szolga karon is fogták, hogy kivezetik, de a nő nem hagyta magát;
               sikoltott, kiabált, toporzékolt, úgy, hogy Kohári is meghallotta a zajt és kijött a
               szobájából.</p>
            <p>- Ejnye, barátom, - mondta ingerülten, - ne csináljon ilyen jeleneteket... Az már
               mégse járja, hogy itt intézze el az efféle ügyleteit!</p>
            <p>- Ezer bocsánat, kedves szerkesztő úr, - sóhajtott az iró: - de hát ki bír az ilyen
               kullancs-asszonyokkal?</p>
            <p>- Tudom, tudom, - mondta Kohári, - de azért még se illik.</p>
            <p>Evvel visszament a szobájába, az iró pedig fejedelmi méltósággal sétált be ismét a
               terembe. Ott mindjárt odasomfordált hozzá Tölgyes és bizalmaskodva megszólította:</p>
            <p>- Baráti kötelességem, kedves mester, hogy figyelmeztessem valamire. Egyik kollegája
               gyalázatos rágalmakat terjeszt önről: a többek közt azt állítja, hogy ön fizetett
               detektívje a rendőrségnek, ahol Heller néven ismerik.</p>
            <p>- Ki mondja ezt?</p>
            <p>- Nagy Dezső.</p>
            <p>- Oh, a haszontalan! - csóválta fejét az iró megvetően. - Mondja meg neki, barátom,
               hogy ha szemem elé kerül megráncigálom a füleit.</p>
            <p>És, mit se törődve tovább az inzultussal, oda ment a terem közepén beszélgető
               újságirókhoz, akik csakhamar mind elhallgattak és őt hallgatták, mert ismét
               belefogott valami tirádába. Most a tulajdon mesterségét, az újságirást gyalázta.</p>
            <p>- Úgy van, uraim, - mondta pöffeszkedve: - mindnyájan jeles irók és kiváló kritikusok
               vagyunk, ha gyakran citáljuk Tolsztojt, Strindberget, Ibsent, Dosztojevszkit,
               d’Annunziót, Sarceyt, Lemaîtret... Most ezek divatosak. Legközelebb a japánokról
               fogok irni, sőt, ha kell, még a tuarégek, a basibozukok és a zulukafferek
               költészetéről is irok, csakhogy magyar iróról ne kelljen irnom. Mert minden magyar
               iró - kivéve, ha céhbeli és fizet - már a priori hülye és tökfilkó.</p>
            <p>- Ki ez a fickó? - kérdezte Rosty halkan Porgesztől.</p>
            <p>- Haszontalan fráter, - felelte Porgesz vállat vonva. - Revolver-zsurnaliszta,
               zsaroló, irodalmi kalóz, szóval igazi söpredék még mi köztünk is. Azt beszélik, hogy
               tönkre tette a feleségét s azóta mindenféle gyanús asszonynépség tartja el. Sőt,
               ahogy mondják, detektív is és fizetést kap a rendőrségtől... De nézd csak; éppen erre
               tart.</p>
            <p>És, mielőtt Rosty, akinek semmi kedve se volt megismerkedni evvel a különös alakkal,
               félrefordúlhatott volna, az idegen már ott állt előttük és Porgesz bemutatta:</p>
            <p>- Kitűnő munkatársunk, Máriássy János mester.</p>
            <p>Rosty ránézett a rideg, dölyfös arcra és minden vére az agyába tódult. Nem szólt,
               kezet se nyújtott, csak állt mozdulatlanul, mintha lábai a földbe gyökereztek volna.
               Az idegen kevélyen biccentett s látván, hogy Rosty meg se mukkan, sarkon fordúlt és
               tovább ment.</p>
            <p>- Igazi neve ez a Máriássy? - kérdezte Rosty fojtott hangon Porgesztől.</p>
            <p>- Nem; ez csak az irói neve. Igazában Hellernek hívják.</p>
            <p>- S mit ir a Híradónak?</p>
            <p>- Karcolatokat. Legkivált szentimentális házasságtörési históriákat.</p>
            <p>- És van tehetsége?</p>
            <p>- De mekkora! Arcátlanabb, gazabb plagizátort még sohase ismertem. Valóságos zseni a
               gondolatorzásban. Talán 20-30 könyvet olvasott teljes életében, s egyre ezekből
               él...</p>
            <p>Most Fejérváry jött be. Az utóbbi hónapokban kissé megszelídült, a támadásai,
               kritikája mérsékeltebbek lettek, s úgy látszott, hogy az újságirók is megbékéltek
               vele, mert többen köszöntötték, sőt nyiltan is kezet fogtak vele.</p>
            <p>Máriássy szintén odament hozzá, s a kezét nyújtva köszöntötte:</p>
            <p>- Jó estét, rettenetes ember.</p>
            <p>A „rettenetes ember” megvetően végig mérte Máriássyt és fagyosan felelt:</p>
            <p>- Önnel nem fogok kezet.</p>
            <p>- Ah?... És ugyan miért nem?</p>
            <p>- Mert nekem úgy tetszik.</p>
            <p>- Reménylem, tréfál?</p>
            <p>- Ez ostoba tréfa lenne s az ilyesmivel különben se szoktam tréfálni, - felelte
               Fejérváry maró gúnynyal. - Bizonyos, hogy igen sok olyan emberrel kell kezet fognom,
               akit semmire se becsülök: de ma kedvem jött rá, hogy önnel kivételt tegyek.</p>
            <p>Máriássy elsápadt és rekedten hördült föl:</p>
            <p>- Uram, én...</p>
            <p>- Ön hitvány ember, - vágott közbe Fejérváry hirtelen. - Szemtől-szembe mondom ezt
               önnek, mindnyájunk jelenlétében. S annál nagyobb joggal tehetem ezt, mivel ön engem
               sohasem bántott. Mivelhogy nem volt hozzá bátorsága. Ismétlem hát, hogy ön hitvány
               ember és fölszólítom, hogy takarodjék előlem.</p>
            <p>- Itt a névjegyem, uram, - szólt most Máriássy méltósággal.</p>
            <p>- Süsse meg! - felelte Fejérváry.</p>
            <p>Máriássy fölemelte a botját, hogy megüti Fejérváryt; de ez hirtelen felkapott egy
               széket s alighanem véres verekedés lett volna a vége, ha három-négy újságiró le nem
               fogja őket. A zajra Kohári megint kiszaladt és elkeseredve kiabált:</p>
            <p>- Hát egy percig se hagynak békén az urak! Micsoda zenebona ez már megint?</p>
            <p>Máriássy rámutatott Fejérváryra és méltósággal így szólt:</p>
            <p>- Ez az ember ok nélkül belém kötött és durván megsértett. Most pedig nem akar
               elégtételt adni. Az urak mind tanúk rá, hogy így történt s én semminek se vagyok
               oka.</p>
            <p>A körülállók némán rábólintottak, hogy igaz; csak Fejérváry maradt nyugodt és még
               csak feleletre se méltatta a Máriássy szavait.</p>
            <p>- Fejérváry úr, - szólt most Koháry ünnepélyesen, - nem tűrhetem, hogy ilyen
               botrányokat csináljon a szerkesztőségben; itt mindenkinek kötelessége, hogy
               kölcsönösen tisztelje a kollégáját. Kérnem kell tehát önt, hogy mindnyájunk füle
               hallatára kövesse meg Máriássy urat.</p>
            <p>- Én kövessem meg ezt a hitvány embert? - kiáltott föl Fejérváry, elfulladva dühében.
               - Hát mit gondol ön, ki vagyok én?... Ah, már torkig vagyok a kollégáimmal s amióta a
               Híradó kenyerét eszem, szinte naponta kifordul számból a falat kenyér, amelynek ára a
               lelkiismerettel való megalkuvás... Még én kövessem meg ezt a nyomorultat? Inkább
               százszor itt hagyom önt, egész bandájával, s megyek a Dunához zsákot hordani!...
               Utálom, gyűlölöm a Híradót, amelyben hazugság hazugságot ér és emelt fővel megyek el
               innen, ahol csak képmutatást, alázatosságot, hitványságot tapasztaltam... Pfuj,
               gyalázatos banda! Leég arcomról a bőr, ha arra gondolok, hogy két hónapig sinylődtem
               köztetek.</p>
            <p>Oly heves és váratlan volt ez a kifakadás, hogy mindenki megdöbbenve hallgatott
               álmélkodásában és senkinek se jutott eszébe, hogy feleljen rá. Fejérváry sarkon
               fordult a mély csöndben és méltósággal indult kifelé. Az ajtónál megpillantotta
               Rostyt s mielőtt kiment, kezet fogott vele.</p>
            <p>- Na, ezt a kézszorítást drágán fizeted meg! - súgta a fülébe Porgesz.</p>
            <p>- De egyelőre büszke vagyok rá, - felelte Rosty.</p>
            <p>- Hát mindig ily bárgyú maradsz?</p>
            <p>- Inkább ily bárgyú legyek, semhogy olyan gyáva, mint ti valamennyien.</p>
            <p>Kis híjja volt, hogy meg nem tapsolta Fejérváryt, annyira föllelkesítette ez a derék,
               bátor, hősies szókimondás. De azért nem bírta levenni szemeit Máriássyról; valami
               keserű, kínzó gyűlölet kényszerítette rá, hogy nézze ezt a nyomorúltat, aki miatt
               annyit szenvedett az a nő, akit szeretett. Mert ez a hitvány, arcátlan ember volt a
               Máriássyné férje... És a gyűlölet egybeolvadt a féltékenység kegyetlen fájdalmával,
               hogy ez a nyomorúlt volt az, aki meg­ejtette Máriássyné ifjúságát, ártatlansága
               összes kincseit, a legjobbat és legszentebbet, ami a női szívben és szerelemben csak
               van: - s ez a gondolat egy pillanatra szinte útálttá tette szemeiben még azt a nőt
               is, akit imádott. Összeborzadt a gondolatra, hogy Máriássyné ezé a férfié volt; látni
               vélte, amint ölelkeztek: s ez a szörnyű kép annyira gyötörte, hogy fogadást tett,
               hogy soha többé nem látogatja meg Máriássynét...</p>
            <p>De aztán érezni kezdte, hogy igazságtalan... Látta a fiatal nő szomorú szemeit,
               hallotta fájdalmas, panaszos hangját, eszébe jutottak a gyöngéd, szelíd szavak,
               melyekben a boldog­talan asszony nemes, jó szíve, tiszta lelke és őszintesége
               nyilatkozott... Az ő bűne-e, hogy ez a nyomorult megcsalta és szenvedésekkel terhelte
               egész életét?... Az önvád és féltékenység, a gyűlölet és a szilaj boszúvágy annyira
               izgatta, hogy nem birt ott maradni tovább ennek a nyomorultnak a közelében, mert
               attól félt, hogy elragadja az indulat s akkor inzultálni fogja. Elment hát a
               szerkesztőségből, vaktában neki vágott a városnak és lázasan, izgatottan csatangolt
               keresztül-kasul az utcákon. A szíve tele volt gyűlölettel és szerelemmel: de ez a
               szerelem tiszta, nemes szerelem volt, ment minden érzékiségtől, mivel a részvét
               enyhítette a hevét és csak a mélységét növelte...</p>
            <p>Maga se tudta, hogy került a körútra, a New-York elé. Mivel fáradt volt, betért
               pihenni és teát kért. Amint leült és körülnézett, álmélkodva látta, hogy tíz
               lépésnyire tőle ugyanazon asztalnál ül Máriássy és Nagy Dezső: - ugyanaz a Nagy
               Dezső, a ki, Tölgyes besúgása szerint, azt mondta Máriássyról, hogy a rendőrség
               fizetett kéme!... S az álmélkodása még nagyobb lett, midőn pár perc mulva Tölgyes is
               oda jött s kezet fogván mindkettőjükkel, leült melléjük.</p>
            <p>... Mit jelent ez?... Rosty nem értette. Három év óta egyik kiábrándulás, csalódás,
               meglepetés a másik után érte és soha se volt tisztában annak a sokarcú, képmutató,
               vegyes társaságnak a pszichológiájával, melyet bohémvilágnak hívnak, - holott van
               arra igen jó, <hi xml:id="Hlk141801329">tőzsgyökeres</hi> magyar szó is: az, hogy -
               szemfényvesztők.</p>
           
         </div>
         <div type="chapter">
            <head>VIII.</head>
            <p>Rosty már az illuzió utolsó napjait élte. Elért ahhoz a határhoz, amelyen túl a
               meghasonlás, a kiábrándulás, a fölháborodás következik. Aztán eljött a nap, amidőn
               elkeseredve a rabszol­gaságon, melyet mind idáig tűrt, megpróbálta lerázni magáról az
               igát. Röpiratot irt, amely kegyetlen vád és támadás volt a lapkiadók ellen, akik
               valósággal bitorolják a sajtó-szabad­sá­got és zsarnokoskodnak az irókon.
               Fölszólította a kollégáit, hogy ragadják ki függetlenségüket a lapkiadók kezéből, ne
               árulják el az igazságot, a meggyőződésüket pár rongy garasért, ne adják el a
               tollukat, ne prostituálják a tehetségüket a kiadók érdekeinek, hanem fogjanak össze
               mindannyian és törjék meg a kapzsi kiadók zsarnokságát, mely békóba veri szellemüket
               és rabszolgákká, zsoldért dolgozó bérgyilkosokká teszi őket...</p>
            <p>A röpirat vert föl ugyan némi port és csinált egy kis kavarodást, - de ez volt
               minden. Mint a szenvedélyes, fanatikus emberek rendesen, Rosty se állt meg az irott
               malasztnál, hanem szóval is küzdött az eszmékért, melyeket közreadott a röpiratában.
               Ha elfoghatott egy irót, azonnal magyarázni, fejtegetni kezdte neki, hogy ha szoros
               szövetségbe állnak mindannyian s legalább egy időre elfojtják személyes indulataikat,
               az irigységet, az egyéni hiúságot, a megbántott önérzetet, ha a helyett, hogy egymást
               marnák a szennyes koncokért, egyesülnének a közös ideál, a valódi sajtószabadság
               kivívására, - a lapkiadók kénytelenek volnának beadni a derekukat s ők mindannyian
               fölszabadulnának szolgaságukból.</p>
            <p>De mind ez hiába való fáradság, elvesztegetett, hiú erőlködés volt. Minden igyekvés
               megtört, dugába dőlt a többség kajánságán, gyávaságán és nemtörődömségén. Az irók
               nagy része - Porgesz szerint - már rég elővette és agyonverte az ambicióit, az
               ideáljait: mindnyája csak élni akart és pedig jól élni, kényelmesen élni; a harcra,
               küzdelemre se a kedve, se a meggyőződése nem ösztönözte. Így aztán, mikor Rosty
               gyűlésre, értekezletre hívta össze őket, alig jöttek össze huszan s ezeket is inkább
               a kíváncsiság, mint sorsuk javításának az óhajtása hajtotta oda. Porgesz ki is
               gúnyolta Rostyt a fáradozása meddő volta miatt.</p>
            <p>- Oh, milyen naiv és gyerekes vagy! - mondta. - Ugyan mit törődöl a mások
               meggyőződé­sével, lelkiismeretével. Hidd el, barátom, nagy ostobaságot cselekszel és
               Kohári a torkodra forrasztja ezt a tréfát. Jobb, ha magadnak és magadért dolgozol s
               békén hagyod a cimborákat, hadd áskálódjanak egymás ellen! Ha újonc volnál, nem
               szólnék semmit: de magad is jól tudod, mennyit érnek a kollégáid. S ezt az irigy,
               egymásra fenekedő, hazug, szembe nyájas, a hátad mögött rágalmazó bandát akarod te
               egy kalap alá hozni, közös akcióra egyesíteni!... Valóban, elment az eszed.</p>
            <p>- Elég cudarság, hogy így van! - tört ki Rosty. - Az a legnagyobb örömötök, hogy
               folyvást egymást piszkoljátok, kisebbítitek, rágalmazzátok!... Melyik társadalmi
               osztályban van erre példa?... Nézd meg a papokat, a katonákat, a tisztviselőket, az
               orvosokat, ügyvédeket: - ezek mind kölcsönösen támogatják egymást és óvatosan
               elrejtik a halottjaikat. Mi ellenben ki­viszszük az utcára és ott parentáljuk el, a
               közvélemény nagy gaudiumára! A megvetés, amelylyel a tisztességes társaságokban
               lépten-nyomon találkozunk, mind a magunk munkája, mert csupa irigységből és
               gyűlöletből kölcsönösen bántjuk, rágalmazzuk egymást, sőt még az egymás hibáit is
               túlozzuk. Ha valamelyikünk téved, vagy félre lép, ha hibát vagy bűnt követ el, mi
               vagyunk az elsők, akik tollal esünk neki, odadobjuk a boldogtalant a közmegvetés
               martalékául és örülünk, ha valamelyik kollégánk becstelen lett, és kitaszíthattuk a
               tisztességes emberek sorából... Hogyne! hisz egy vetélytárssal kevesebb, egy üres
               helylyel több van: és a fóka oly kevés, az eszkimók pedig mindig éhesek!</p>
            <p>- De hát mi közöd mind ehhez? - felelte Porgesz vállat vonva. - Hagyd békén őket, ha
               már tudod, hogy ilyenek!... S aztán, hogy lehetsz oly naiv, hogy azt higyjed, hogy
               ezek a kapzsi, telhetetlen emberek csupa ideálizmusból szembe szállnak a kiadókkal és
               hagyják a biztos kenyeret a bizonytalan harc kedviért?... Van eszükbe! S még ha
               megtennék is: 24 óra alatt új emberek foglalnák el a helyüket; mert iró, hidd el
               nékem, tízszerte több van, mint kellene, és akad egész sereg olyan hülye is, aki
               szívesen fizetne, csakhogy nyomtatásban láthassa a nevét... Szóval, nem mennénk
               semmire, mert mások azonnal elfoglalnák a helyünket: te pedig és a hozzád hasonló
               ideálisták, mind éhen vesznétek el...</p>
            <p>És mikor Rosty nem felelt, halkan gondolkozva folytatta:</p>
            <p>- Legokosabb elfogadni az életet s az embereket úgy, a hogy vannak, s kihasználni,
               ahelyett, hogy ostoroznók a hibáikat, ostobaságukat, gyávaságukat, hitványságukat. Én
               nem iparkodom reformálni a világot: beérem avval, ha az orránál fogva vezethetem.
               Jobb, ha te is így cselekszel: meglátod, hogy több hasznát veszed!</p>
            <p>De volt idő, mikor Porgesz is tele volt panaszszal. Nagy Dezső addig fondorkodott,
               míg elütötte kezéről a főrendiházi tudósító sinecuráját s így lett Porgeszből
               funerátor. Így nevezik azt a riportert, aki a közélet nevesebb alakjait
               elbucsúztatja, megirja az életrajzukat s a rögös földi életből átsegíti őket a
               halhatatlanságba. Evvel a mesterséggel, természetesen, együtt jár az is, hogy a
               funerátor mindíg tudja, hogy szolgál az egészsége a közélet jeleseinek. El kell
               járnia hozzájuk, amíg élnek, interviewok alakjában ki kell csikarnia belőlük holmi
               adomákat, intimitásokat, amelyeknek nagyon jó hasznát veszi majd a nekrológban. A
               füle mindíg nyitva, az esze folyton résen; úgy lesi az alakjait, mint a keselyü a
               pusztán tévelygő vándort: s mihelyt összeroskad, azonnal lecsap reá és a közönség elé
               hurcolja prédáját.</p>
            <p>Ilyen riporter lett Porgesz is, de csak puszta szükségből, s alig várta, hogy
               javíthasson a sorsán. Ki akart emelkedni a soros, lenézett riporterek közül s e
               célból mindenek előtt barátok után nézett. Tölgyes volt az, aki legjobban imponált
               neki, s ezért legelőször is vele kötött szorosabb barátságot. Ez a furfangos
               boltoslegény lépcsőről-lépcsőre hágott az újságirás piramisán fölfelé. Nagyon jól
               megértette, hogy aki előre akar jutni ezen a pályán, annak nem haladnia, hanem -
               másznia kell. Ő tehát mászott: valósággal csuszott-mászott a porban a szerkesztők,
               könyvkiadók, nevesebb irók előtt... és Porgesz is csakhamar versenyt mászott vele.
               Mindegyik nyolc-tíz levelet irt naponta, tele hízelgéssel, műlelkesedéssel, így
               készítvén elő a jó akaratot, a kedvező hangulatot arra az időre, amikor majd ők is
               rászorulnak a szelíd és barátságos reklámra. S addig mind a ketten serényen készültek
               a döntő lépésre, - az első regény kiadására.</p>
            <p>Nagy Dezső lenézte, megvetette mind a kettőt. Gőgjében azt hitte, hogy ő már célhoz
               ért; röstelt hát pajtáskodni az irodalom e páriáival s csak a nagyfejűek, az
               akadémikusok, a Kisfaludysták meg a képviselők barátságát hajhászta, hogy
               melegedhessék a dicsőségük verő­fényében. A dörgölőzésnek a művészetét senki sem
               értette nála jobban. Mindíg előre megszimatolta a sikert s a legszenvedélyesebb
               gratulálókat is megelőzte műrajongásával, szerencse­kívánataival. Ráadásul, a
               nagyképűségben túltett a legorcátlanabb irodalmi Potemkineken is: mindenre tudott
               kádenciát, mindenhez „alaposan” hozzá tudott szólni: s ha valami politikai kérdés,
               társadalmi vagy egyéb probléma felvetődött, - Nagy Dezső legott kivágta a rezet s
               olyan paradox teóriákat tálalt föl, hogy minden logika és józan ész tótágast állt
               tőle. A bámulói még egyre várták, hogy megirja azt a remekművet, amely egy csapásra
               világhírt szerez neki: egyesek már a címét is tudni vélték s áhítattal tekintgettek
               föl a „mester” önhitt, dölyfös arcára, amely valóban meg is érdemelte a bámulatot,
               mert ennél különb „borbélycégért” még soha se pingált még címfestő a réztányér
               alá.</p>
            <p>- Micsoda tökfilkó! - boszankodott Tölgyes.</p>
            <p>- Mit törődsz vele! - felelte Porgesz vállat vonva. Én csak azoktól félek, akik
               dolgoznak; ez pedig egyebet se tesz, csak a világot bolonditja.</p>
            <p>Egy este Rosty meglepetéssel látta, hogy Fejér Miksán, a „férfi divat”
               rovatvezetőjén, elég tisztességes ruha lötyög.</p>
            <p>- Mi a manó! - kérdezte nevetve: - talán megütötted a főnyereményt, Maxi?</p>
            <p>- Körülbelül, - felelte Fejér rekedten. - Ott hagytam a férfi divatot: Kutyának való
               az! Most tárcákat meg regényeket irok s tegnapelőtt kaptam ötszáz koronát.</p>
            <p>- Kezdetnek nem rossz, - vélte Rosty: - de nem emlékszem, hogy olvastam volna a
               nevedet.</p>
            <p>- Nem is én irom alá, amit irok, - magyarázta Fejér. - Szerződést kötöttem
               Porgeszszel; most társas cég vagyunk. Én nem értek az üzlethez, én csak a kéziratot
               adom; ő meg aláirja, eladja s az árán osztozunk. Tudod: gyöngéje, hogy ország-világ
               ismerje a nevét; én meg nem törődöm az ilyesmivel. Aztán meg - tette hozzá maró
               gúnynyal, - igazság szerint még én se irhatnám alá a nevemet...</p>
            <p>- Hogyhogy? - kérdezte Rosty megütődve.</p>
            <p>- Hát csak úgy, hogy összeszedek 10-12 „eredeti” regényt és csinálok belőlük egy
               tizen­harmadikat, amelyik se nem jobb, se nem rosszabb a szüleinél.</p>
            <p>- És ha rajt érnek?...</p>
            <p>- Rajt érnek, rajt érnek! - vonogatta a vállait Fejér. - Hát aztán? Hány „jeles irót”
               értek már rajt a plágiumon a „Kant magyar kritikusától” kezdve a „talyiga-forma
               tintatartóból” eredeti ötleteket meregető iróig?... Ha rajt érnek, ráfogom, hogy az
               egész csak rágalom s az irigyeim tisztességtelen hajszája ellenem. Aztán sorra járom
               a nagyfejűeket az „Otthon”-ban s egy kis könyörgéssel, nyavalygással akármelyiket
               ráveszem, hogy rehabilitál... Van rá példa elég: sőt azt mondhatnám, hogy a magyar
               irodalomban semmire sincs annyi példa, mint a fölfedezett és elsímított plágiumra,
               amelynek logikus, fatális eredménye mindíg az volt, hogy a gondolatorzó - fölfelé
               bukott...</p>
            <p>Rosty nem felelt. Elgondolkozott ezen a hajmeresztő dolgon és szomorúan ismerte el,
               hogy a Fejér cinizmusában sok az igazság. Akadémikusok, akikre rásütötték a
               nyilvánvaló plágiumot, - fölfelé buktak és zsíros stallumokhoz jutottak a klikk
               révén, mely nem hagyta veszni őket; egyetemi tanárok, akik úgy plagizáltak, hogy még
               meg se értették az idegen szerzőt, akinek a szellemi kincseit elorozták, - szintén
               fölfelé buktak s magosabb polcra jutván, alávaló sikerük példájával megrontották,
               szinte ösztönözték az oktatásukra bízott ifjakat, hogy hasonló módon keressék a
               boldogulást. A belletristák pedig, - óh ezek már oly mindennapi, közönséges dolognak
               tartották a plágiumot, hogy vakmerőségükben még törvény elé is merték állítani az oly
               becsületes irókat, akik e gyalázatosság ellen felszólaltak. Reminiszcenciának
               nevezték el a plágiumot: amely „reminiszcencia” az volt, hogy a magyar iró elővette a
               német, vagy olasz iró munkáját és jól-rosszul lefordította. Így lett a „Das war
               ich”-ből „Almafa”, a „Pinocchio kalandjai”-ból a „Bártfai Fajankó” története: - s így
               támadt még igen sok külföldi iró munká­jából egész csomó „eredeti magyar” könyv, - az
               Úr születésének 1950-ik esztendejében...</p>
            <p>Rosty napról napra gyalázatosabb históriákat tudott meg, amint fokozatosan beljebb és
               beljebb haladt abban a mocsárban, amelynek „modern hirlapirodalom” a neve.
               Szíve-lelke föl­lázadt a piszkos dolgok láttára, amikkel lépten-nyomon találkozott: s
               mivel nem volt „prak­ti­kus érzésű”, cinikus ember, nagyon is tragikusan fogta föl a
               késhegyre menő küzdelmet a dicsőségért, amely pedig voltaképen csak hitvány bohózat.
               Néha erős vágy szállta meg, hogy elszigetelje magát attól a fenékig elaljasodott
               bandától, mely kíméletlenül marta, ütötte, tiporta egymást a szennyes koncokért: - de
               az igazságérzetnek vele született ösztöne csak­hamar fölülkerekedett szívében és
               hajtotta, sarkantyúzta, hogy tiltakozzék ama tömérdek alávalóság ellen, mely mind ott
               játszódott le a szemei előtt. S az eddig félénk ifjúból harcias kedvű kritikus, az
               ideális poétából maró szatírájú erkölcsbíró lett, aki nyiltan, tartózkodás nélkül
               szemébe vágta „kollégái”-nak mind azt a gyalázatosságot, amit kölcsönösen,
               hallgatagon elnéztek egymásnak, nehogy söpörniük kelljen a tulajdon házuk előtt.</p>
            <p>Ez a meghasonlott kedély-állapot azonban nagyon megviselte Rostyt. Olyan újságról
               álmo­dozott, ahol szabad lenne megirnia a meggyőződését, ahol kiönthetné méltó
               fölháborodását ama sok visszaélés, alávalóság miatt, amit némán kellett tűrnie. A
               saját tehetetlensége érzete valósággal megbénította; rögeszméje lett, hogy neki kell
               „helyretolnia az újságirás kizökkent szekerét”: s ez a rögeszme, mely egyre forrt,
               viharzott a lelkében, megölte azt a nyugodt, derült filozófiát és világfölfogást,
               amely nélkül regényt irni merő képtelenség. Mert valahányszor leült az asztalához és
               folytatni akarta a megkezdett regényt, mindig olyasmit érzett, mint a
               kényszerzubbonyba bujtatott rab: nem tudott irni, mert nem irhatta azt, a mit akart.
               Sőt, ha talán meg is tehette volna, kérdés, nem járt volna-e úgy, mint a túlságosan
               megtöltött puska, mely szétpukkan, de nem öl?... A néma, elnyomott harag, a
               visszafojtott fölháborodás úgy feszegette a koponyáját, mint a gőzök a túlhevített
               kazánt: s ebben az ideges, örökké háborgó kedélyállapotában csak egy szórakozása,
               könnyebbülése volt, - ha Fejérváryval összejött és tartózkodás nélkül kifakadhatott.
               Mos már értette, hogy Fejérváryt a becsületes ember őszinte fölháborodása tette azzá,
               ami, - és lelke mélyéből sajnálta, siratta ezt a talentumos irót, aki nyomorgott,
               szenvedett és ismeretlen maradt, - csupán azért, mert igazat mondott, s nem akart
               együtt vonítani a farkasokkal.</p>
            <p>A mióta ott hagyta a Híradót, minden újság bezárta előtte az ajtaját s a kritika egy
               szóval se emlékezett meg legutolsó regényéről, melyet a maga költségén kellett
               kiadnia, mivel egy kiadó se vállalkozott rá.</p>
            <p>- A mai sajtó, - mondta szomorúan Rostynak, - szervezett tolvajbanda. A becsületes
               ember, a független iró a zsandár, akit minden rabló ösztönszerűen gyűlöl és
               üldöz.</p>
            <p>- S ha lehet, el is teszi láb alól, - bólintott rá Rosty.</p>
            <p>- Vigyázzon, fiatal barátom, - sóhajtott Fejérváry, - hogy önt is el ne érje ez a
               sors!</p>
            <p>Egy-egy mosolya, tekintete, gyöngéd szava annak a nőnek, akit szeretett, égi
               sugárként világí­tott be néha abba a sötét pokolba, amelyben a szegénység fogva
               tartotta Rostyt. Máriássyné minden pénteken otthon volt és fogadta Rostyt, aki
               voltaképpen csak ezen a napon volt boldog. A hét többi napjain, amikor nem láthatta,
               hosszú leveleket irt, melyekben zavaros, összefüggéstelen nyelven szólalt meg a
               szenvedély, mintha próbálgatná, tanúlgatná a viharos, féktelen érzések beszédjét,
               amely kifejezze azt is, amit szavakkal visszaadni nem lehet. Ezeket a leveleket,
               mikor újra elolvasta, legtöbbször összetépte, mert nevetségesnek találta őket.
               Véghetetlenül gyötörte és bántotta, hogy nem tudja leirni, elmondani, amit érez.
               Ilyenkor mindig elővette Petőfit, lázas hévvel falta a nagy költő verseit s mikor
               betelt velük, csüggedten, elkeseredve tette le a könyvet s megóriásodott lelkében a
               tulajdon nyomorúsága, semmisége érzete...</p>
            <p>- Ez legalább el tudta mondani, hogy mi bántja, mi boldogítja, - kesergett Rosty: -
               én még ezt se tudom!... Hogy is számíthatnék hát arra, hogy megértse, amit
               érzek?...</p>
            <p>Máskor, mint ahogy a zarándok a szenthez vándorol, ő is elment a Margit-rakpartra, s
               órák hosszáig elsétált, elácsorgott a ház előtt, a hol Máriássyné lakott. Mint a
               gyerek, aki rosszban jár, bujkálva osont háztól-házig, s megvonulva az utcasarkon,
               hogy Máriássyné esetleg meg ne lássa, sóvár szemmel leste a harmadik emeleti
               ablakokat, amelyek mögött az imádott nőt tudta. S ez a szerelem, amely naivságra
               vetekedett a serdülő diák éretlen ábrándozásával, annyira úrrá lett rajta lassanként,
               hogy szinte fölébe kerekedett másik, sokkal hevesebb, emésztőbb szenvedélyének: az
               irói szenvedélynek. Kettős életet élt, mintha a szíve és elméje birtokáért folyton
               két ember viaskodott volna. A szíve tele volt romantikával és szenvedélyes mohósággal
               vágyott az illuzióra: az elméje pedig a mélyre látó filozófus logikájával csak a
               valót kutatta s kigúnyolt minden csalódást, ábrándos képzelődést...</p>
            <p>Mivel a „Máriássy” nevet, mióta a gazdáját megismerte, lelke mélyéből gyűlölte,
               megkérte Máriássynét, engedje meg, hogy a keresztnevén Margitnak szólitsa. S mikor
               megkapta rá az engedelmet, határtalan boldog volt: - ezzel is ledőlt egy korlát, mely
               a szíveik közt emelkedett.</p>
            <p>Eleinte a testvérek szelíd, gyöngéd és nyugalmas szeretetével vonzódtak egymáshoz; ez
               a tiszta, összhangzó és meleg érzés ment volt minden érzékiségtől, de azért
               véghetetlenül bol­do­gította mindkettőjüket, mert kölcsönösen elmondhatták a
               bánatukat, reményeiket, vágyai­kat. Margit mindent elbeszélt Rostynak. Szelíd, lágyan
               csengő szava, melyet meghalkított, fátyolossá tett a múlt szenvedéseinek sajgó
               keserűsége, olyan volt, mint a lélekharang elhaló hangja, melynek foszlányait
               felkapja a szellő és zsongva-bongva viszi tovább a tavaszi éjszakában... És Rostyt,
               amint elábrándozva hallgatta, édes bágyadtság szállta meg. Olyan forma szorongó,
               rejtélyes gyönyörűséggel szállt le a Margit lelkének mélységeibe, mint aminővel a
               búvár gyöngyöt keresni száll le a tenger fenekére. A szenvedélye megtisztúlt,
               megszentesült a részvét és szánalom hevében, mely egész szívét-lelkét betöltötte;
               meg­nyu­godott abban, hogy Margit föláldozza szerelmüket, boldogságukat a
               kötelességnek, s beérte avval, hogy szerelmüket csak sejtessék egymással: - s
               élvezzék a néma vallomás minden gyönyörűségét, a gyötrelmei, a lelkifurdalásai s a
               szemérem megsértése nélkül.</p>
            <p>De aztán, szinte észrevétlenül, elhatalmasodott Rostyban az érzékiség s vérének
               minden cseppje vágyott a Margit csókjaira. Egy este, amint halkan beszélgettek, oly
               elemi erővel támadt föl benne ez a vágy, hogy nem birta elfojtani. Önkénytelenül
               fölkelt s kettőt feléje lépett... A szemeiben oly forró és mégis alázatos vágy,
               könyörgés tükröződött, hogy Margit szinte reszketve emelte föl a kezét s a mozdulat,
               amelylyel visszaintette Rostyt, nem tiltó, nem is parancsoló, hanem esdő, könyörgő
               mozdulat volt, ahogy a megriadt gyerek eseng, hogy ne bántsák... Teljes két percig
               álltak igy szemben egymással, reszketve a szenvedély lázában, mely egymás karjaiba
               űzte, hajtotta őket - s aztán, amikor Rosty már közel hajolt hozzá, hogy megcsókolja,
               a Margit szeméből két nehéz könycsepp csordúlt ki...</p>
            <p>- Maradjunk barátok - könyörgött halkan s a hangja oly tompa, színtelen volt, mintha
               a föld alól jött volna.</p>
            <p>És Rosty nem merte megcsókolni: lassan fáradtan visszaült a helyére és két kezébe
               temette az arcát.</p>
            <p>Csönd lett. A cukortartóban, mely az asztalon volt, zsongva-zízegve vergődött egy
               légy és nem tudott szabadúlni börtönéből. Sokáig csak ennek a légynek a dongását
               lehetett hallani, mert a két szerelmes oly csöndesen ült, mintha nem is élt volna...
               Aztán a fájdalmas szenve­dély hirtelen, erőszakosan kitört Rostyból. Ráborúlt az
               asztalra és görcsös, ugató zokogásra fakadt, ahogy a férfiak, az erős, a szenvedélyes
               férfiak sírnak.</p>
            <p>- Miért teszi ezt, Gyula? - kérdezte ijedten Margit, s odahajolva hozzá, gyöngéden
               símogatta a fejét.</p>
            <p>Rosty nem felelt; még csak föl se nézett. Érezte, hogy minden vágya, reménye,
               szenvedélye megtörik ennek a becsületes asszonynak az akaratán, aki megint olyan
               szűzies, ártatlan, s a szemérmét féltő teremtés lett, aminő leánykorában volt: -
               olyan tiszta, erényes nő, amilyenek lesznek előbb-utóbb mindazok, akik csak a
               testüket adták oda a férfinak, mivelhogy a törvény, vagy a nyomor rákényszerítette
               őket, hogy eltűrjék az ölelését...</p>
            <p>* * *</p>
            <p>Ez alatt, a Híradó kulisszái mögött, tragikómikus dolgok történtek: Berkes ki akarta
               buktatni a nyeregből Kohárit. Ez a ravasz, alattomos fickó, aki minden sikerét annak
               az alkalmazkodó képességének köszönhette, amelylyel hozzá tudott símulni mindenkihez,
               elővette a furfango­sabb eszét és nem Pákozdit, hanem a feleségét ingerelte Kohári
               ellen. Az ostoba és hiú zsidó asszonynak hízelgett a Berkes udvarlása, és mivel a
               gyöngeségeit, a hiúságát senki se tudta úgy legyezgetni, mint Berkes, lassanként a
               férjével is elhitette, hogy Berkes a lelke a Híradónak, és nélküle összedőlne a
               lap.</p>
            <p>- Az a Kohári üres, korlátolt ember, - uszította a férjét. - Lehet, hogy a jóakarat,
               az iparkodás megvan benne, de az ereje, a tehetsége már nincs meg hozzá, hogy meg is
               valósíthassa a jó szándékait.</p>
            <p>Kohárinak ugyancsak össze kellett szednie magát, hogy alúl ne maradjon a küzdelemben.
               Eredményt kellett fölmutatni minden áron, még pedig pénzügyi eredményt, mert
               Pákozdinak csak ez imponált. Széteresztette hát az ügynökeit, hogy minél több
               hirdetést kapjon, ő maga pedig egész nap a bankokat, részvénytársaságokat és
               szövetkezeteket járta, hogy minél nagyobb átalányt csikarjon ki tőlük. A vezércikken
               kívül, amelyet a kormány fizetett meg, a lapnak majdnem minden sorát eladta, vagy
               megfizettette. Senki se volt ment ettől a kalóztól; aki csak nyilvánosan szerepelt és
               valami baklövést, ballépést követett el, készen lehetett rá, hogy Kohári megsarcolja.
               S ennek a roppant energiának valóban meg is volt az eredménye: a Híradó mérlege,
               melyen Kohári maga három nap, három éjjel dolgozott, nem záródott deficittel. Persze,
               csak papiroson: mert a valóságban még meg volt a deficit, de Kohári ügyesen
               elpalástolta ezt, amit már csak azért is megtehetett, mert egész bizonyos volt benne,
               hogy pár hónap múlva már valóban nem lesz deficit.</p>
            <p>Hajszálon múlt, hogy Berkes nem buktatta ki, de mit bánta ezt Kohári! Egy évig, két
               évig, öt évig kibírja még a lap azt az őrült költekezést, amelybe az ő könnyelműsége
               sodorta: öt év múlva pedig, ha a Híradó valóban megbukik is, lesz más lap, amelynél
               tovább uraskodhatik. De, ha Berkes nem diadalmaskodott is, annyi eredménye mégis volt
               az aknamunkájának, hogy megduplázták a fizetését és tíz éves szerződést kapott. Most
               már ő lett a fő-karcolatos: a rendes fizetésén kívül ötven fillért kapott minden
               sorért, amit irt és 200-250 soron alúl meg se állt naponta.</p>
            <p>Ettől az irodalmi akrobatától sokat várt a Híradó, pedig voltaképpen semmiféle
               talentuma nem volt. Hiányzott belőle az egyéniség, az a szubjektivitás, amely a
               meggyőződés erejével „még a szalmaszálért is küzd nagyszerűn”, ha egyszer rászánta
               magát a harcra. Az a meggyőződés, amelyet fitogtatott néha-néha, csupa színlelés
               volt: áltatása a közönségnek és önmagának is, mert minden, a mit irt, az utolsó
               impresszió sekélyes forrásából fakadt. Igazi eredetiség egy csöpp se volt benne; de
               ha nem tudott alkotni a maga erejéből, annál jobban értett a mások gondolatainak,
               ötleteinek az asszimilálásához. Valóságos tabula rasa volt, amelyen legott nyomot
               hagyott minden új vélemény, fölfogás, de csak addig, míg az utána következő le nem
               törülte onnan.</p>
            <p>A cimborák, föllelkesülve ennek az „irodalmi szmok”-nak az arcátlan, meg nem érdemelt
               szerencséjén, amelyet titokban irigyeltek, többé-kevésbbé „csoportosultak” Berkes
               körűl és őt vallották mesterüknek. Mert furcsa portéka a siker: egyszeriben
               tiszteletre méltóvá teszi a gaz­dáját, akárhogy szerezte is; a fő, az hogy
               megszerezte, mert így már érdemes hozzászegődni és esetleg belekapaszkodva mászni
               fölfelé a Parnaszus tetejére.</p>
            <p>Rosty nem állt be a többiek közé, akik a Berkes „udvarát” alkották. Megvetően lenézte
               ezeket a gerinctelen, meggyőződés nélkül kapaszkodó szolgalelkeket, és mind jobban
               magába zárkózott. De ez az önkényes elszigeteltség lassanként elcsüggesztette. A
               hiába való eről­kö­dés, hogy szerződésében biztosított jogait érvényesítse,
               kifárasztotta és napról-napra fokozta elkeseredését. Minden héten kellett irnia egy
               tárcát a Híradónak. Meg is irta pontosan, lelkiismeretesen; de a tárcát csak nem
               közölték, következésképpen nem is fizettek érte. Lakatos, aki nem szerette Rostyt,
               passziv rezisztenciával hallgatta végig a fiatal iró szemre­hányásait, könyörgéseit,
               fenyegetéseit, és minden jóval bíztatta szegény Rostyt, de azért a novelláját mindig
               félre tette arra az időre... amikor majd jobban divatba jön ez a szorgalmasan boncoló
               pszihológia, amely legjobb és legértékesebb nyilatkozása volt a Rosty reálisztikus
               irányának.</p>
            <p>Ez a sikertelen küzdelem, melynek alacsony voltát jól érezte Rosty, nagyon leverte
               őt. Mint a szárnyon lőtt madár, tehetetlenül vergődött abban a szomorú, szinte
               vígasztalan állapotban, amelyre Lakatos kárhoztatta. Noha már régen hozzá fogott
               második regényéhez, a munkája csak nagyon lassan haladt, mert az irói készségét,
               kedvét nagyon megbénította annak a méltat­lankodásnak az érzése, amelyet a maga
               mellőztetése váltott ki érzékeny lelkéből. Tízszer is belekezdett egy-egy fejezetbe
               és mind a tízszer ismét letette a tollat és megesküdött, hogy nem is dolgozik többé,
               mert nincsen talentuma.</p>
            <p>Porgesz egyre sürgette, hogy végezze be már a második regényét.</p>
            <p>- Elfelejtik az első regényedet, mire a második elkészül! - ösztönözte Rostyt. - Mire
               való ez az alvás és huza-vona? Ma már nem szabad kilenc évig kotolni a könyvön, mint
               az a szamár Horatius mondta! Gyorsan élünk, gyorsan felejtünk és ezért minden évben
               legalább egy könyvet kell irni, hogy a közönség érdeklődjék irántunk és megtartsa
               eszében a nevünket. Ma már nem a dicsőség, hanem a mennyiség hozza meg a sikert:
               minden könyvünk egy-egy létrafok, amelyen fölfelé hágunk, a dicsőség halmán.</p>
            <p>Rosty csüggedten hallgatta a Porgesz szemrehányásait, tanácsait. Érezte, hogy igaza
               van és ez még habozóbbá, bátortalanabbá tette. Érezvén a maga talentumának a
               fogyatékait, nem mert neki vágni a nehéz társadalmi kérdésnek, mely izgatta...
               Hogyan, hol és mikor irja meg, ha nincs hozzá kedve, nyugalma?... Jeles, irodalmi
               becsű munkát akart irni, amelynek koncepció­jához derült, nyugodalmas, gondoktól ment
               kedélyre volt szüksége, - az ő kedélye pedig már zavart nyughatatlan, tépelődő lett,
               úgy hogy elhajította volna a tollát és talán soha többé nem ir, ha véletlenül akad
               olyan foglalkozás, amelyből meg tud élni...</p>
            <p>Legjobban szenvedett becsületes lelke a miatt, hogy soha se irhatta azt, amit akart,
               sőt erőszakkal rá akarták kényszeríteni, hogy olyat irjon, aminek a hite és
               meggyőződése ellene mondott. Egy este Kohári dölyfösen oda dobott az iró-asztalára
               egy könyvet:</p>
            <p>- Olvassa el, aztán dícsérje meg.</p>
            <p>A szerző, illetőleg a kiadója ezer koronát fizetett a kritikáért. Rosty elolvasta a
               könyvet. Banális, ostoba regény volt és a szerzője még irni se tudott. Rosty
               kijelentette, hogy nem ir róla, mert nem dicsérheti meg, szidnia pedig nem szabad.
               Kohári megütődve nézett a fiatal-emberre; szinte személyes sértésnek vette a
               visszautasítást.</p>
            <p>- Úgy... Hát nem dícsérheti meg? - kérdezte vontatva. - No, se baj; majd ir róla
               más!</p>
            <p>És a „más” azonnal kéznél volt: Tölgyes egekig magasztalta a könyvet. Rostyt pedig
               nem csapták ugyan el, hogy végkielégítést ne kelljen adniuk, de ettől fogva renitens
               híre kelt és még jobban mellőzték.</p>
            <p>A következő héten azonban, maga se tudta, hogyan, úgy tetszett, hogy Kohári megint a
               kedvébe veszi. A Híradó pályázatot hirdetett novellára, s mivel a legjobb novella
               jutalmazá­sára ezer koronát tűzött ki, természetes volt, hogy a kézirat garmadában
               omlott mindenfelől. Ezt a tömérdek novellát Rostyra bízták, hogy nézze át nagyjából
               és szedje ki azokat, melyeket a szűkebb körű bíráló-bizottságnak is érdemes lesz
               elolvasnia.</p>
            <p>Rosty nagy buzgalommal és lelkiismeretesen fogott hozzá a nehéz munkához, de Kohári
               kinevette.</p>
            <p>- Ugyan mire való ez a haszontalan fáradság? - mondta nevetve. - Elég, ha elolvassa
               az első három sort, már abból is láthatja, hogy ér-e valamit, vagy sem.</p>
            <p>És, hogy példával is illusztrálja a leckét, találomra kimarkolt egyet a nagy
               halomból.</p>
            <p>- Na, lássa: elolvastam az első mondatot... Hülye!... Minek vesződni a többivel
               is?</p>
            <p>S beledobta a kéziratot a papirkosárba.</p>
            <p>A novella Mikszáth egyik legjobb aprósága volt, amelyet valami vakmerő „bokorizáló”
               ifjú küldött be a saját nevével. Rosty meg is jegyezte ezt.</p>
            <p>- Ah, igazán? - vonogatta a vállait Kohári. - Hát lehet, hogy néha téved az ember, de
               hát ez nem fontos... Hanem tegyen, ahogy tetszik. Csak arra kérem, hogy legfölebb
               tízet válogasson ki, hogy ne sok dolga legyen a bíráló bizottságnak, amely dönteni
               fog.</p>
            <p>Ez a bíráló bizottság a Híradó java iróiból alakult. Abban állapodtak meg, hogy
               kedélyes vacsora után döntik el a pályázatot. A vacsora „kedélyes” is volt: a bírálók
               egyik-másika már kótyagosan dőlt hátra a székében, mikor a fekete kávét behozták.
               Ekkor fölkelt Lakatos és nagyot ütve a kézirat-csomóra, így szólt:</p>
            <p>- A pályázatnak oly fényes eredménye volt, aminőre nem is számítottunk. Hatszáznál
               több novellát kaptunk, de - sajnos - alig tíz van köztük, amely méltó a
               meghallgatásra. Ezeket, szíves engedelmükkel, egymás után fölolvasom.</p>
            <p>Csönd lett; majd a bírálók egyik-másika hangosan ásított. Lakatos elkezdett olvasni.
               Cudar, tompa fahangja volt, amely megölte volna a legkitűnőbb remekművet is. De senki
               se hallgatott rá; sokkal jobban ettek-ittak, semhogy érdeklődni tudtak volna az
               irodalom iránt. Végre, éppen mikor Lakatos a kézirat harmadik lapjához ért, Bernheim
               rácsapott öklével az asztalra és mérgesen fölcsattant:</p>
            <p>- Mire való ez a lári-fári? Berkesnek éppen kell ezer korona. Megmondjuk neki, hogy
               irjon egy novellát s aztán legyen a jutalom az övé.</p>
            <p>- Én rászavazok! - mondta Nagy Dezső.</p>
            <p>- Én is!... Én is!...</p>
            <p>Csak Rosty akadékoskodott, de letorkolták. Az keserítette legjobban, hogy teljes két
               hetet vesztegetett el, míg a tömérdek kéziratot mind lelkiismeretesen átolvasta, - s
               most kitűnt, hogy semmiért!</p>
            <p>Ah, micsoda kegyetlen csalódások, mily leverő tapasztalatok érték lépten-nyomon! Két
               esztendeje, hogy újságiró volt, s máris jobban gyűlölte ezt az undok mesterséget,
               mint a gályarab a padot, amelyhez minden reggel odaláncolják. Gyűlölte a kollegáit,
               megvetette ön­magát, útálta azt a piszkos, irígy, kaján, önző bandát, amelyben élnie
               kellett, s lelke mélyéig föllázadt a zsarnokság ellen, mely arra kényszerítette, hogy
               az akarata, a meggyőződése és legjobb tudása ellenére hazugságokat irjon!</p>
            <p>És, amint meggyűlölte haszonleső, gerinctelen, meggyőződés és lelkiismeret nélkül
               való kolle­gáit, ép úgy gyűlölte önmagát is, hogy nem tud barátokat szerezni s nem
               tud megalkudni a lelkiismeretével, a meggyőződésével, mint a többiek... Micsoda
               alávalóság és szolga­lelkűség, micsoda gyalázat és gonoszság árán szerezték meg
               némelyek azt a rongy hírnevet, amely csak addig ért valamit, amíg akadt fehér
               rabszolgatartó, aki fizetett érte!...</p>
            <p>Rosty oly ideges, ingerült és izgatott volt heteken át, hogy szinte ágynak esett és
               megbetege­dett. Lázas álmaiban csak egy vágya volt: hogy bár találhatna oly őszinte,
               becsületes lapot, amelynek hasábjain elmondhatná, amit érez, gondol, s ami már oly
               sok éjszakán nem hagyta aludni!</p>
            <p>De hol volt ilyen újság?... Sehol!... És Rosty még jobban magába zárkózott, mint
               ahogy a sebzett vad is fut, menekül az erdőbe s a legsűrűbb csalitba rejtőzik. Csak
               az a két mély, keserű ránc a szája szögletei körül árulta el a kegyetlen lelki
               drámát, mely a bensejében egyre tartott. De mivel keveset beszélt s úgyszólván már
               szót se váltott senkivel, lassanként mind megvetették és nem tartották
               veszedelmesnek. Azt mondták róla, hogy még zöld és nem mer szólni: pedig a baj nem ez
               volt, hanem az, hogy Rosty sokkal jobban útálta ezt a modern kalandor-szövetséget,
               minthogy érdemesnek tartotta volna közéjük keveredni.</p>
            <p>Iró volt a szónak abban a nemes értelmében, amely nagy és tiszta szenvedélyeket,
               őszinte lelkesedést, a mestersége megbecsűlését követeli mindenkitől, aki eszével és
               tollával az ideálok szolgálatába szegődik. Százszor is megesküdött, hogy soha többé
               be nem teszi a lábát a Híradó szerkesztőségébe: s mégis, mikor közeledett az óra,
               amelyben rendesen oda szokott menni, valami ellenállhatatlan erő hajtotta abba a
               nyomdafestékkel terhes levegőbe, amely méreg volt neki: - éppen úgy, mint ahogy a
               morfinista is reszket a méregért, amely megöli. A nyomdafesték erős illata, mely
               átjárta a szerkesztőségi termek levegőjét, szinte megrésze­gítette, s mivel nem bírt
               elmaradni, avval a szofizmával áltatta, csillapítgatta háborgó önérzetét, hogy ez a
               csatamező, amelyről gyávaság volna megfutni, csupán csak azért, hogy az ellenséggel
               ne kelljen találkoznia.</p>
           
         </div>
         <div type="chapter">
            <head>IX.</head>
            <p>Egyszer aztán váratlan nagy öröm érte: levelet kapott, amelyben fölszólították, hogy
               álljon be munkatársnak egy új laphoz, amely „Világosság” címmel egy hét múlva indul
               meg. A szerkesztő nyiltan és becsületesen megirta neki, hogy nem fizethet semmit,
               mert az újság szegény s csak úgy élhet meg, ha valamennyi munkatársa önzetlenül
               szolgálja az igazságot. Mert a lap csakis az igazságot fogja szolgálni: mindenki azt
               irhatja bele, amit akar, föltéve, hogy legjobb meggyőződése szerint csakis igazat ir.
               S a levél evvel végződött:</p>
            <p>- „Szegődjék hozzánk; jó társaságban lesz: már Fejérváry is a miénk.”</p>
            <p>Rosty lelke mélyéig fölindult, mintha megsejtette volna, hogy új élet küszöbére ért.
               Úgy vélte, hogy ütött az ő órája is, és elkövetkezett az idő, amikor végre szíve és
               kedve szerint megnyilatkozhatik... Azonnal felelt, hogy köszöni a bizalmat és
               elfogadja a meghívást.</p>
            <p>Újság, amelyben mindent megirhat, ami a lelkében háborog! Mintha óriási terhet vettek
               volna le a melléről, megkönnyebbülve, tele tüdővel szívta a levegőt, amely szinte
               édes és balzsamos volt.</p>
            <p>Egymásra lázadt gondolatjai nem hagyták nyugton: mozgásra volt szüksége, hogy idegei
               kifárasztásával csillapítsa lelke háborgását. Sétálni ment: azaz, úgy szaladt,
               nyargalt utcáról utcára, mint a rab, akit hosszas fogság után hirtelen, váratlanul
               kieresztenek a börtönből. Meg­szállta, megrohanta az élet öröme, s mintha az
               egyénisége csak most ébredt volna teljes ereje öntudatára, úgy tetszett neki, hogy
               egyszerre egész más ember lett: komoly, felelősségekkel terhelt férfi, akinek csak
               kötelességei vannak, amelyeket teljesítenie kell, még az élete árán is...</p>
            <p>Gyönyörű, enyhe nyári éjszaka volt, de a holdvilág nem sütött. A roppant város
               elcsönde­sedett, csak valami halk, egyforma, állandó zsongás rezgett át a levegőn,
               mintha az alvó város csöndes, ritmikus lélekzet-vétele lett volna... Rosty észre se
               vette, mikor és hogyan került a Vigadó mögé, a Duna-partra. Szemben, a túlsó parton,
               feketén sötétlett a Várhegy, melynek aljában, óriási ívben elnyújtva, égett a sok
               száz gázláng, aranyos pontokkal szórva be a nagy folyam síma tükrét... A mély
               csöndben búgva kondúlt meg a Bazilika öreg-harangja: kettőt kongatott éjfél után.</p>
            <p>Rosty megállt a Duna-parton, és merengve, ábrándozva bámult le a halkan lefelé sikló
               sötét hullámokra. Az ősei jutottak eszébe, akik valamikor karddal harcoltak itten s
               most, ki tudja, hol álmodoznak diadalmas csatáikról... talán éppen a nagy folyó
               mentén, mely harsogva zúgja fülükbe altató dalát...</p>
            <p>Most már ő is harcolni fog: nem karddal, az igaz, hanem a tollával; és ha ősei vérük
               hullajtásával szolgálták a hazát: ő is a vérével szolgálja az igazságot, - a szíve
               vérével, amelynek minden cseppje szomjuhozza az igazságot. És mint hogyha ez a
               fogadás bűvös talizmánként, csodamódra levette volna szemeiről a hályogot, egyszerre
               látni és érezni kezdte, hogy az egész társadalmi rendszer a hazugság és a gonoszság
               talpkövein nyugszik, hogy minden ész, erő, tehetség és erény igavonó rabszolgája
               ennek a galád társadalomnak és hogy a csalás, az önzés, a lelketlenség, a gyűlölet és
               az irigység az a cement, mely az egész társadalmi épület köveit összetartja...</p>
            <p>Révedezve nézett a ködös távolba, ahol a Ferenc József-hid gigászi méretei feketén
               rajzo­lód­tak le a szürke háttérben... Föl fogja áldozni a maga kicsinyes ambicióit
               az igazság fönséges ideáljának, nem vár se jutalmat, se dicsőséget, csak küzdeni fog
               az igazság diada­láért mind azokkal az eszközökkel, melyeket a becsületes meggyőződés
               sugalmaz neki. Eszébe jutott a stoikus Epictetus egyik mondása: - „Ha tetszeni
               akarsz, megcsalatkozol...” Ez lesz a jelszava; nem akar tetszeni senkinek, s elszánja
               magát, hogy semmiféle tekintet nem fogja eltéríteni az igazságtól, s bármibe kerül
               is, mindvégig őszinte lesz... A hűvös éjszakai levegő megenyhí­tette a lázát; lassan
               elindult haza felé s iparkodott rendbe szedni a gondolatait. Haza érve leült
               asztalához s egyfolytában megirta első cikkét a Világosság-nak.</p>
            <p>Keserű és szenvedélyes ékesen szólással vádolta meg benne a haszonleső, bérenc
               sajtót, mely eladja magát, a meggyőződését, az elveit a legtöbbet igérőnek s az
               erkölcsi korrupció leg­arcát­lanabb cinizmusával gyakorolja a cenzori tisztet, noha
               senkitől se kapott rá mandátumot.</p>
            <p>Ez a heves támadás nem maradt eredmény nélkül; Rosty egész csomó névtelen levelet
               kapott, melyeknek irói mind lelkesedve bátorították, hogy csak rajta! ne álljon meg a
               fél úton, hanem folytassa a sajtó purifikációjának derék munkáját. És Rosty folytatta
               is. Második cikkében már konkrét esetekkel állt elő, megnevezte a legorcátlanabb
               zsarolókat s lerántotta az álarcot néhány „közéleti jelesség”-ről és előkelő
               publicistáról, akiket a közvélemény, vagy helyeseb­ben: a közelfogultság, bálványnak
               tolt és állított föl az emberi ostobaság és gyávaság talp­kövére.</p>
            <p>A kollégák meglepetve bámultak Rostyra.</p>
            <p>- Nem is tudtuk, mi lakik benned! - csóválták a fejüket.</p>
            <p>És nagyobb tisztelettel kezdtek bánni vele, figyelemmel olvasgatták a cikkeit,
               melyekben a tiszta meggyőződés, a teljes őszinteség elementáris ereje nyilatkozott. A
               félénkek még serkentették is titokban:</p>
            <p>- Csak folytasd: becsületes munkába fogtál!...</p>
            <p>És a gyáva gyűlölet, mely annál elkeseredettebb, minél inkább elfojtja a félelem,
               egész sereg névtelen irót csoportosított Rosty körül, akik dühös harcot indítottak az
               összes társadalmi bűnök ellen. A Világosság pár hét alatt ismert, rettegett újság
               lett, de mivel nem volt forgó tőkéje csak napról napra tengődhetett.</p>
            <p>A munkatársak közt ott volt Fejérváry is, aki előtt az összes újságok becsapták az
               ajtajukat. De a vénülő publicista, mintha elvesztette volna a méregfogait; a
               bátorsága, a szenvedélye lelohadt, mintha meg lett volna győződve heves támadásainak
               a hiábavalóságáról. Keserűség és panasz volt csak a cikkeiben, nem szenvedélyes
               kifakadások, se izzó gyűlölet, mint régente; és fájdalmas, lemondó mosolygása,
               merengő némasága, csöndes magába szállása, mind a megtört erőnek, a legyőzött
               szívnek, a meghasonlott kedélynek a szomorú bizonyságai voltak.</p>
            <p>- Mire való ez a csüggedés? - csodálkozott Rosty. - Hogy lehet megvert reménynyel
               menni a harcba? Csak az a legyőzött, aki annak tartja magát!</p>
            <p>- Minek erőlködjem? - sóhajtott Fejérváry, a vállait vonogatva. - Aki fejjel megy a
               falnak, kitöri a nyakát. Ön is úgy jár majd, mint én. Huszonöt esztendei becsületes
               irodalmi munkás­ság után még a kenyeremet se birom megkeresni... Lássa, ezt hozta
               jutalmul az őszinteségem!</p>
            <p>De Rosty nem hallgatott rá. Folytatta a megkezdett harcot és nem kímélt senkit.
               Egymás után szúrta föl tollára a hírnév, a közelismerés bitorlóit, akik mind esküdt
               ellenségei lettek. Minél magasabban állt, akit megtámadott, annál hevesebben,
               szenvedélyesebben, kíméletlenebbűl irt róla, s jaj volt annak, akivel polémiába
               keveredett. Maró szarkazmusával, szerencsés ötletei­vel, vaslogikájának cáfolhatatlan
               erejével összetörte, pellengérre állította ellenfeleit, akik fogcsikorgatva esküdtek
               bosszút s csak az alkalomra vártak, hogy hasonló jóval fizethessenek neki.</p>
            <p>Porgesz gáncsolta Rostyt ezért a hevességért.</p>
            <p>- Elveszted magadat. Kegyetlenül megfizetsz egyszer ezért a sok polémiáért, mert a
               barátaid cserben fognak hagyni, az ellenségeid pedig megmaradnak. Mind azok, akik ma
               ugratnak, mert titokban örülnek, hogy vetélytársaikra rájáratod a rudat, azonnal
               hátat fordítanak neked, mihelyt ellened fordul a közvélemény. Pedig a közvélemény
               olyan ingatag, mint a viharban a nád erdeje. S te egyedül maradsz, mint a megszedett
               fa; modern <hi xml:id="Hlk141801993">Don Quijotte</hi>, aki szél­malmok ellen harcol
               falándzsával. Mert mit is ártasz az újságok kiadóinak? Az övék a pénz, tehát a
               hatalom is az övék. S a helyett, hogy ártanál nekik, inkább csak használsz, mert, a
               nevüket emlegetvén, reklámot csinálsz nekik. Szóval, akár mit irsz is, mind
               hiábavaló.</p>
            <p>- Annál nagyobb érdem! - felelte Rosty büszkén. - De én mind evvel nem törődöm. Én
               csak azt érzem, hogy meg kell irnom, amit látok, érzek és hallok, mert a
               meggyőződésem parancsolja ezt. Annál rosszabb, ha elbukom. Nem akarom azt mondani,
               amit te és a többi újságirók hirdettek, hogy: - „Mivel a világ ilyen, s minden
               sikernek alapja a gyávaság és elvtagadás, legyünk mi is gyávák és elvtagadók.” De nem
               is akarok ezeknek az útjába állani, sőt inkább lemondok a sikerről, eredményről,
               csakhogy megmondhassam az igazságot.</p>
            <p>- Néha nagyobb bátorság kell a hallgatáshoz, mint a leghevesebb támadáshoz, - felelte
               Porgesz. - Én is éreztem azt, amit te, én bennem is fölforrt a méreg és háborgott a
               méltat­lankodás: de nincs vagyonom és... nincs talentumom se, mint neked. El kell hát
               fogadnom az életet olyannak, aminő, hogy áldozatul ne essem a dolgok oly állapotának,
               amelyet nem én csináltam s amelyért nem én leszek felelős; megadom magamat, mert nem
               tehetek mást, ha csak elbukni nem akarok.</p>
            <p>Rosty ellágyulva szorította meg Porgesz kezét.</p>
            <p>- Óh, azért se nem haragszom rád, se meg nem vetlek, - mondta. - Lehet, hogy igazad
               van: néha talán nagyobb heroizmus, szótlanul tűrni az inzultust, mint kifakadni
               ellene.</p>
            <p>Két hónapnál tovább tartott az a heves, szenvedélyes harc, melyet Rosty a társadalom
               félszegségei, bűnei, ferdeségei, de legkivált a sajtó visszaélései ellen folytatott.
               Valóságos keresztes háború volt ez, amelyben nem volt treuga dei; megrostálta a
               politikai és közélet nagyképű álprófétáit, akik hazug frázisokkal áltatták a
               nemzetet, az irodalmi nagyságokat, akik saját maguk avatták hírneves irókká becses
               személyüket, a fontoskodó, irástudatlan kriti­kusokat, akik farizeus
               vállveregetéssel, tudákos léhasággal irtak olyan könyvekről, amelyeket azon
               fölvágatlanul adtak el az ószeresnek, a színházakról, melyeket az üzleti spekuláció
               bordélyházakká tett, - s a támadás hevessége, mámora annyira megszédítette, hogy
               sokszor túl ment az illendőség határán is és a legnagyobb mértékben
               személyeskedett.</p>
            <p>Az ellenségei, természetesen, rohamosan szaporodtak; két-három párbaja, néhány
               szenzációs sajtópöre ismertté tették a nevét: - de ez nem az a hírnév volt, amelyre
               vágyott. Másként akart bosszút állni ellenségein, úgy, hogy megszégyenüljenek; s
               mivel a lázas élet, melynek minden napra megvolt az erős izgalma, szinte a végsőig
               fokozta talentumának az élét és erejét, új regényén, amelyet félben hagyott,
               rohamosan dolgozott. Ettől várt mindent, evvel akarta bizonyítani a közönség és
               ellenségei előtt, hogy nemcsak rombolni, - de alkotni, teremteni is tud.</p>
            <p>Mikor elkészült, elvitte a kéziratot a Híradó-hoz, amelylyel már szerződése volt,
               hogy a „Regénycsarnok”-ban hozza a regényét. De a szerződésbe nem irták bele, hogy az
               újság mikor köteles megkezdeni a regény közlését és Rosty nem is gondolt erre, mikor
               a szerződést aláirta.</p>
            <p>Kohári elvette a kéziratot, megmérte a kezében, hogy súlyra mennyi lehet, aztán
               letette az asztalra és nyugodtan mondta:</p>
            <p>- Nagyon jól van. Két év mulva majd sort kerítünk rá.</p>
            <p>- Két év mulva?! - kiáltott föl Rosty.</p>
            <p>- Úgy van; előbb nem lehet, mert más kötelezettségeink vannak, - mondta Kohári; s
               aztán, hátradőlve a székében, unottan folytatta: - De ha önnek sietős, vigye a
               Világosság-hoz, amely bizonyára azonnal megkezdi a közlését...</p>
            <p>Majd hirtelen, nagyot ütve öklével az asztalra, fölkiáltott:</p>
            <p>- Ah, azt szeretné, hogy szívességeket tegyünk önnek, s ön egyre gyaláz és támad
               bennünket?! Mindenkit leránt, meggyanusít, röpiratokat ir az újságirók és lapkiadók
               ellen, elnevez bennün­ket a közélet utonállóinak, ránk fogja, hogy zsarolunk, pénzért
               hazudunk, minden bankot, iparvállalatot megsarcolunk, s aztán ide jön, hogy adjam ki
               a regényét soron kivül! Ah, hát annyira naiv, hogy elhiszi rólam ezt az
               ostobaságot?... Valóban nevetséges!... Mit tudja ön, hogy micsoda az újság? Mit tudja
               ön, mily eszközökkel kell küzdenie az újságvállalatoknak, hogy legalább ne sokat
               veszítsenek? Tudja-e, mit mondok önnek? Azt, hogy a becsületes, tisztességes újság
               nem élhetne meg, még ha lenne is! Nem az előfizetők tartják fönn az újságot, mert az
               a 24, 28, 32 lap, amit naponta adunk, nem is számítva a kivételes, ünnepi számokat,
               amikor 64, 80 sőt 100 lapot is adunk egyszerre, sokkal többe kerül nekünk annál a 8
               fillérnél, amit érte kapunk: - maga a papiros is többe kerül! Hol van még a
               szerkesztés, a kiadóhivatal költsége?... Tudja-e, hogy a Híradó napi kiadásai megütik
               a 3000 koronát? S tudja-e, mennyi ez egy évben?... Nos, miért hökken meg?... Egy
               millió korona!... Számítsa ki, hány ezer előfizető kell, hogy csak a lap önköltsége
               megtérüljön?... Harmincezer, ugy-e? Hol van nekünk annyi? De, még ha volna is, ez
               csak a magunk költsége: hol van a polgári haszon, a nyereség, amely minden üzleti
               vállalkozásnak a mozgatója?... Hol vegyük ezt, ha nem a bankoktól, a
               részvénytársaságoktól, az ipari és kereskedelmi vállalatoktól, ahol van pénz, még
               pedig igen sokszor olyan pénz, amely nem kifogástalanúl tisztességes úton gyűlt?...
               Mondom, hogy tisztességes újság, a mai viszonyok közt meg se élhetne!</p>
            <p>- Én meg azt állítom, - felelte Rosty, - hogy a tisztességes újság igen is
               megélhetne, s ha kívánja, mindjárt be is bizonyitom.</p>
            <p>- Fütyülök az ön bizonyitásaira és a theóriáira! - fakadt ki Kohári. - Mit ért ön
               ehhez! Én nekem több tapasztalatom van, mint önnek, mert kenyerem javát az
               újságcsinálásban ettem meg. A sajtót megtisztítani nem lehet, a világot átteremteni
               ostoba, hiábavaló erőlködés... Lássa, én őszintén tisztelem önt és elismerem, hogy
               van talentuma. Akarja, hogy segítsek önön?... Fogadja meg a tanácsomat: hagyja abba
               ezt az ízetlen, gyűlöletes hajszát, álljon be közénk és ne törődjék semmivel, csak
               dolgozzék. De ne a napi kérdéseket feszegesse, és ne akarja reformálni a társadalmat,
               - csak regényeket, novellákat irjon... Nos, akarja?... Akkor a jövő hónapban
               megkezdhetem a regénye közlését.</p>
            <p>- Köszönöm, - felelte Rosty, - de nem fogadhatom el az ajánlatát.</p>
            <p>- Megbánja...</p>
            <p>- Az meglehet, - hagyta rá Rosty.</p>
            <p>Köszönt Kohárinak, fogta a regénye kéziratát s elvitte ahhoz a kiadóhoz, aki az első
               regényét is közrebocsátotta... Hát jól van; nem újságban, hanem mindjárt kötetben
               jelenik meg a regénye. Evvel ugyan veszít vagy ezer koronát: de hát mi az?...</p>
            <p>Egy hónappal később elkövetkezett a Világosság-ra a vég kezdete. Pénze nem volt, a
               gazdája rosszul adminisztrálta, hirdetéseket nem kapott, az előfizetők száma nem
               növekedett, s bár sokan olvasták és szerették, mivel az iránya teljesen független
               volt, ez a „közkedveltség” még se hajtott a konyhára semmit. Az adósságok szaporodtak
               s a hitelezők egyre türelmetlenebbek lettek; a lap mindenkinek tartozott: a
               nyomdának, a papirgyárosnak, a háztulajdonosnak, aki szállást adott a
               szerkesztőségnek. Az irók sohase kaptak tiszteletdijat, de utóbb már a szolgák
               fizetése is elmaradt, mert nem volt jövedelem.</p>
            <p>Az egész szerkesztőség összeállt és vállvetve fáradozott, hogy megmentse a vergődő
               lapot, mely még a végső vonaglásában is félelmetes volt. Megszerették ezt az újságot,
               amelyben annyi hévvel, akkora őszinteséggel védelmezték az igazságot s önzetlenül,
               tehetségük legjavá­val szolgálták ideális céljaikat. Minden nap ugyanaz a szorongó
               aggodalom gyötörte őket: - Megjelenik-e a Világosság holnap is? - és a lap megjelent,
               mert a szerkesztők egymást múlták fölül az áldozatkészségben és találékonyságban.</p>
            <p>Rostynak úgy tetszett, hogy ez a lap az ő élete, a vére, mely dobogtatja a szívét,
               egyetlen forrása minden örömének. Hogy megmentse a haldoklót, vagy legalább nyújtsa a
               halál­küzdelmét, bámulatos dolgokat mívelt: megtanulta a hírlap-adminisztráció minden
               fogását, csínját-bínját, biztatta, békítgette a türelmetlen hitelezőket,
               lótott-futott pénz után a városban, s napról-napra rá bírta venni a nyomdát, hogy -
               még csak holnap nyomják a lapot! Ő maga pedig még nagyobb gonddal irt: eleven
               szenvedéllyel, izzó lelkesedéssel telítette sorait, mintha a tulajdon életét akarta
               volna átönteni a haldokló lapba... Nem, nem! Nem szabad meg­halnia! Csodának kell
               történnie: de a lapnak meghalnia nem szabad!</p>
            <p>A szerkesztőségnek végre ki kellett költözködnie helyiségeiből, mert a háziúr megúnta
               az örökös huzavonát s inkább lemondott félesztendei hátralékos házbérről, semhogy
               tovább megtűrje házában a Világosság-ot. A lap egy sötét pincehelyiségbe költözött,
               melyet ingyen engedett át neki a gazdája, aki buzgó előfizetője és olvasója volt. Egy
               reggel aztán úgy látszott, hogy mindennek vége: a papirgyáros megtagadta a hitelt. A
               szerkesztőség kétségbeesetten üldögélt a nyomdában a kiszedett és megtördelt lap
               körül, amelyet csak be kellett volna emelni a gépbe, hogy nyomhassák: - de nem volt
               papíros.</p>
            <p>Most kellett megtörténnie a csodának!... És, ime - meg is történt. Délután egy órakor
               berohant Rosty és újjongva kiáltott föl!</p>
            <p>- Itt a pénz!</p>
            <p>Ötszáz koronát hozott: ennyit kapott a kiadótól regényeért, melynek kéziratát egy
               héttel előbb adta át. És a lap, mint rendesen, délutáni három órakor ismét
               megjelent.</p>
            <p>De ez az ötszáz korona csak annyi volt, mint egy csöpp víz a halálra tikkadt utasnak.
               A legnyomasztóbb adósságok kifizetése után, két nap múlva már egy fillér se maradt
               belőle, s a Kálváriajárás ismét elülről kezdődött. Most már a korrektor is elment,
               sőt harmadnapra a rikkancsok is visszahozták a lapot.</p>
            <p>- Nem adunk el belőle semmit, - mondták: - minek vesződjünk hát vele?</p>
            <p>- Hát jól van, - kiáltott föl Rosty elkeseredve: - majd magunk állunk be rikkancsnak,
               s úgy áruljuk a lapot.</p>
            <p>Ezt azonban könnyebb volt kijelenteni, mint megcselekedni. A katasztrófa lecsapott
               rájuk, s nem volt módjukban, hogy elhárítsák. Bele kellett törődniük, hogy a
               Világosság fölött megkondúlt a lélekharang: most már csak illendő temetésről
               gondoskodhattak.</p>
            <p>Szenvedélyes tanácskozás után elhatározták, hogy még egy utolsó számot összeütnek s
               ezt - dinamittal töltik meg. Rosty elővette a kalapját és körüljárt vele: mindenki
               kifordította a zsebeit és beledobta a pénzét... Éppen, hogy kifutotta a költség.</p>
            <p>- Most pedig rajta! - mondta Rosty.</p>
            <p>Mindenki leült a helyére és komolyan, mintha szent kötelességet teljesítene, a
               törhetetlen hit erejével megirta utolsó cikkét melyben elbúcsúzott az olvasótól;
               mindegyiknek a testamen­tuma volt ez a cikk, félelmetes hadüzenet a képmutatásnak és
               a hazugságnak, forró vágy a jobb kor után, melyben diadalra jut az igazság s
               megtisztítja a társadalmat mind ama salaktól, melylyel az emberek önző, gyalázatos
               bűnei bemocskolták.</p>
            <p>Egymás után olvasták föl cikkeiket mindannyian s kölcsönösen javítgattak, csiszoltak
               egymás munkáján.</p>
            <p>- Öleljük meg egymást, mielőtt elválunk, - mondta Rosty.</p>
            <p>Két-három fiúnak kicsordultak a könyei, amint sorra ölelte kollégáit, s nem volt
               köztük egy se, akit lelke mélyéig meg nem rendített ez a búcsú.</p>
            <p>- Mi még találkozunk, - mondta Rosty, inkább csak mindnyájuk vigasztalására, mint
               meggyőződésből.</p>
            <p>- Úgy van, úgy: találkozunk! - ismételték a többiek is, szinte önmagukat bíztatva, de
               végtelen csüggedéssel. - Találkozunk és tovább folytatjuk, amit elkezdettünk...</p>
            <p>Aztán szétmentek, mindegyik másfelé, a szívük csordúltig tele keserűséggel, mintha
               nagyon kedves, nagyon szeretett halottjukat temették volna el. Mindegyik külön akart
               menni, hogy egyedül legyen, s ne lássa a másik fájdalmát, csüggedését, amely az övé
               is volt...</p>
            <p>Rosty a Múzeum-kertbe ment, hogy ott várja meg a három órát, amikor széthordják a
               lapot. Abban a kis kioszkban, a kapu előtt mindig árulták a Világosság-ot: most ő is
               ott veszi meg a lap utolsó számát... Oh, micsoda érzés volt az, mikor a
               nyomdafestéktől még nedves lapot kibontotta reszkető kezével, s az első cikket
               megpillantotta: - „Testamentum, és búcsú!” - Elfacsarodott a szíve, mert végtelenül
               szerette ezt a kis újságot; hisz néki volt adósa még azért a kevés népszerűségért is,
               amit a révén szerzett...</p>
            <p>Étlen-szomjan, céltalanúl bolyongott a városban késő estig, mint az üldözött vad,
               amely nem mer megpihenni. Végre kiment a korzóra, megállt a Dunaparton, s levette a
               kalapját, hogy a hűs szellő megenyhítse lázas halántékait... Egyszerre, amint a
               járókelőket nézte, megpillan­totta köztük egyik „szorgalmas olvasóját,” aki annyiszor
               dícsérte a Világosság-ot, annyiszor elmondta szóval, irta levélben, hogy „leborul a
               szerkesztőség erkölcsi ereje és nagysága előtt”: - annyiszor megcselekedte ezt, hogy
               Rosty, hálából, már messziről mosolygott és intett neki, hogy csatlakozzék hozzá.</p>
            <p>De a „szorgalmas olvasó” színlelte, hogy nem látja, nem ismeri Rostyt, mert hirtelen
               oldalt nézett és egyenesen átment a korzó másik felére... Rosty azonban mindezt
               észrevette és véghetetlen keserűség, mély erkölcsi undor szállta meg... Hogyan? Már
               is megtagadják a tisztelői, mint Júdás a Mestert?... Hisz alig pár órája, hogy a
               Világosság utolsó száma meg­jelent, s ezek már tudják?...</p>
            <p>- Kiesett kezemből a fegyver és védtelen vagyok! - sóhajtott csüggedten.</p>
            <p>És nem is tudta, mily igazat mondott! Úgy van: kiesett kezéből a fegyver, és nem volt
               semmije, amivel védhetné magát. Kenyér vagy bot kell a kezébe annak, aki ebek közé
               megy: neki pedig már nem volt semmije... semmije, csak a végtelen bánat és csüggedés,
               mely a legerősebb lelket is megszállja, ha temetésen volt.</p>
           
         </div>
         <div type="chapter">
            <head>X.</head>
            <p>Mindjárt harmadnap három levelet kapott egyszerre. Az elsőt egy hetilap szerkesztője
               irta: udvarias szavakkal küldte vissza Rostynak egyik novelláját, amelyet pedig már
               elfogadott... A másodikban a kiadója bocsánatot kért, hogy a Rosty regényét csak
               félesztendő múlva adhatja közre; „mert, - így irta, - nem volna tanácsos, ha most,
               amidőn Rosty annyi ellenséget szerzett a polémiáival, kockáztatnák az anyagi
               eredményt”... Végre a harmadikat Rosty apja irta, s miután kemény szavakkal
               megleckéztette a fiát azért a könnyelműségért, hogy irónak állt, kijelentette, hogy
               mindaddig egy fillért se ád neki, míg csak eszére nem tér...</p>
            <p>- Az már bizonyos, - dünnyögte magában Rosty, - hogy a siker mindent igazol, a
               balsikert pedig még a család se bocsájtja meg.</p>
            <p>Most mit tegyen?... A szíve sokkal jobban tele volt keserűséggel, semhogy dolgozni
               birt volna. Nyakába vette hát a várost, elment két barátjához, akikkel harmadnapja
               még együtt csinálta a Világosság-ot, de egyik se volt otthon: - azok már kenyér után
               jártak, s ki tudja, hány szerkesztőség ajtaján kopogtattak be, eredménytelenül!</p>
            <p>Rosty nem akarta ezt tenni, de meg nem is volt meg hozzá az erkölcsi bátorsága. Úgy
               tetszett neki, hogy a Világosság megszűntével véghetetlen üresség támadt a szívében,
               - olyan üresség, amit semmise tölthet be. Az elhagyatottság, az egyedülvalóság kínos,
               csüggesztő érzése szállta meg szívét-lelkét. Minden idegen volt neki: idegen és
               gyűlölt az egész világ, amelyben csak ellenségeket, irígyeket látott... Mi is köti őt
               ehhez a gyűlölt élethez?... Semmi, semmi! Nincsenek reményei, nincsenek emlékei, sőt
               a vágyak is mintha kihaltak volna a szívéből...</p>
            <p>Órák hosszán át bolyongott keresztül-kasul a városban, s ösztönszerűleg az eldugott,
               néptelen utcákat kereste, mintha bujna, futna, menekülne az emberek elől, akikben
               csupa kárörvendő ellenséget látott... Így ért ki a városligetbe, ahol egy pillanatra
               oly szorongó gyöngeség rohanta meg, hogy le kellett ülnie. Szinte leroskadt a padra s
               aztán ült, ült sokáig mozdu­lat­lanul, révedezve bámult a semmibe s oly szörnyű volt
               a fájdalma, hogy még sírni se tudott...</p>
            <p>Péntek volt. Eszébe jutott Máriássyné. Több mint hat hete nem látta már, mert az
               utóbbi időben a Világosság annyira elvette napját-éjjelét, hogy szinte meghalni se
               volt ideje. Máriássyné bizonyára neheztel rá, hogy ennyire elhanyagolta. Rosty pedig
               szeretett volna a lábai elé borulni, hogy bocsánatot kérjen tőle s elmondhassa
               végtelen keserűségét. Mert ki más is vígasztalhatná meg, ki más tudná elfeledtetni
               gyöngédségével, őszinte részvétével ezt a nagy fájdalmat, ha nem az a nő, akit csak
               azért hanyagolt el rövid időre, mert az írói szenvedély túlontúl elhatalmasodott a
               lelkén.</p>
            <p>Elhatározta, hogy fölmegy hozzá. Fölkelt a padról, lassan elment az első villamos
               megállóig és megvárta a kocsit. Kevesen ültek benne, de ő még ezekkel sem törődött.
               Kétszer kellett átszállania, míg odaért, s csak arra vigyázott, hogy az átszálló
               helyeket el ne mulassza. De mikor a kocsiról leszállt és a ház elé ért, habozva állt
               meg; olyan szorongó fájdalom fojtogatta a torkát, hogy attól félt, hogy majd szólni
               se bír, ha fölért. Lassan, tétován botorkált föl a harmadik emeletre, s a folyosón
               megállt, várva, míg elcsendesedik heves szívdobogása. Aztán becsöngetett; de oly
               sápadt volt, hogy a szobaleány szinte visszahökkent tőle.</p>
            <p>- Mondja meg, - dadogta Rosty rekedten, - hogy elutazom és búcsúzni jöttem...</p>
            <p>Ez ugyan hazugság volt, de Rosty azért mondta, hogy Máriássyné esetleg ne küldhesse
               el.</p>
            <p>A szobaleány bevezette Rostyt a kis szalónba s elment, hogy megjelentse a látogatást
               asszonyá­nak. Pár perc múlva bejött Máriássyné, bő, kényelmes pongyolában. Rosty
               észre se vette, hogy megkövéredett, illetőleg karcsú dereka sokkal vastagabb, szinte
               formátlanabb volt, mint azelőtt.</p>
            <p>- Bocsásson meg, asszonyom, - kezdte zavartan, - hogy ily alkalmatlan időben
               zavarom...</p>
            <p>- Igaz, hogy elutazik? - vágott közbe Máriássyné hirtelen.</p>
            <p>- Nem, - felelte Rosty halkan, és szégyenkezve lesütötte a szemét.</p>
            <p>Máriássyné fürkészve nézett rá, s legott kitalálta, hogy Rostynak valami nagy
               fájdalma lehet. Gyöngéd, szelid hangon, amelyből azonban kiérzett a szemrehányás is,
               lassan így szólt:</p>
            <p>- Sokáig nem volt nálam... De mi baja? Még soha se láttam ily csüggedtnek és
               boldog­talannak. Valami szerencsétlenség érte?</p>
            <p>- Minden ellenem fordult! - felelte Rosty kétségbeesve.</p>
            <p>- S én csak most tudom meg ezt? - kérdezte Máriássyné szemrehányóan.</p>
            <p>- Oh, tudom, hogy vétettem ön ellen! - kiáltott föl Rosty szenvedélyesen. - Ne
               fokozza még ön is a fájdalmamat! Csak ön volt jó hozzám mindig: csak ön nem csalt meg
               soha. És most is: csak ön adhatja vissza a bátorságomat, hitemet az életben, erőmet a
               további küzdelemre... Azért jöttem, mert összetört a bánat s leroskadtam a csalódások
               keresztje alatt. Szükségem volt rá, hogy lássam önt, hogy halljam vígasztaló szavát:
               óh, ne tagadja meg tőlem, amit kérek!</p>
            <p>- De hát mi az oka ennek a kétségbeesésnek?</p>
            <p>Rosty gyorsan, röviden, szakadozottan elmondott mindent: a Világosságbukását,
               kellemetlen­ségeit a Híradónál, Kohári elutasító feleletét, s végre a ma reggel
               kapott három levél tartal­mát.</p>
            <p>- Szegény barátom, - mondta részvéttel Máriássyné, miután végighallgatta Rostyt: - ön
               még sokat fog szenvedni az érzékenysége miatt abban a világban, amelyben él. De ez a
               mostani állapota nem oly kétségbeejtő, mint hiszi. Budapesten, legkivált az
               újságírók, nagyon hamar felejtenek, a gyűlölet nem tart sokáig, kivált az irók közt,
               akik úgyszólván kölcsönösen rászorúlnak egymásra. Ön még fiatal és van talentuma. Az
               első siker azonnal lefegyverzi ellenségeit, s higyje el, hogy azok, akiknek legtöbbet
               kell öntől tartaniuk, lesznek az elsők, akik magasztalni fogják önt, ha sikere lesz.
               Mert le akarják kenyerezni a dícsérettel, hogy elhallgattassák. Ne izgassa hát magát;
               inkább csillapodjék le, fogjon nyugodtan a munkához, az majd meghozza a lelki
               egyensúlyát.</p>
            <p>- Óh, ha ön szeretne, - fakadt ki Rosty elkeseredve, - semmivel se törődném!
               Megvetném a dicsőséget, az irodalmat s minden hiábavaló hiúságot, amit tőle
               várhatnék!...</p>
            <p>És midőn látta, hogy Máriássyné arca elborul, szorongva kérdezte:</p>
            <p>- Hát nem hisz nekem?... Nem hiszi, hogy ön miatt szenvedek?</p>
            <p>- Nem, barátom, nem hiszek, - felelte Máriássyné szomorúan. - Nem az őszinteségében
               kételkedem, hanem azt gondolom, hogy ön még nem ismeri önmagát. Mert ön - mindenek
               előtt iró. Az irodalom, amelyről hiába mondja, hogy megveti, mindíg legelső forrása
               lesz az ön örömeinek és szenvedéseinek. Ez az ön szerelme, élete, mindene: imádott
               zsarnoka, aki utolsó lehelletéig uralkodni fog az ön szívén-lelkén... s most is, bár
               azt mondja, hogy engem szeret: csakis őt, az irodalmat szereti.</p>
            <p>- Ne mondja ezt! - tiltakozott Rosty szenvedélyesen. - Mondja meg: mivel bizonyítsam
               be szerelmemet; kívánjon bárminő áldozatot: én meghozom!... De ön csak beszél és nem
               szeret!</p>
            <p>Máriássyné nem szólt, csak hosszasan, merőn nézett Rostyra... Oh, mit nem mondott ez
               a mélységes, szomorú tekintet: a visszafojtott szenvedély minden vágya, kéje,
               gyönyörűsége ott ragyogott abban a szomorú, kék szempárban, melyet fátyolossá tettek
               a kicsordúlni készülő könyek!</p>
            <p>Rosty odalépett a fiatal nőhöz, aki mint az alvajáró, szinte nem is látta, nem is
               érezte, mi történik vele. Heves szenvedélyében megölelte s odarántván magához a
               megriadó nő fejét, oly hosszú, forró, kéjes csókkal szívta az ajkait, hogy Máriássyné
               lihegve húnyta be a szemét és kis híjja volt, hogy le nem roskadt az édes gyönyörűség
               terhétől... De még idejében legyőzte elhatalmasodó gyöngeségét, kifejtőzött a Rosty
               ölelő karjaiból s ideges ijedtséggel mondta:</p>
            <p>- Nem, nem lehet!... Soha!</p>
            <p>A fiatal-ember térdre borúlt és reszkető hangon könyörgött:</p>
            <p>- Ne tegyen boldogtalanná! Oh, lássa meg végre, mily véghetetlenül szeretem s értse
               meg, hogy nincs egyéb, amiért élnem érdemes, mint az ön szerelme!... Minden romba
               dőlt körülöt­tem; szertefoszlottak álmaim, vágyaim, reményeim: csak ön és a szerelme
               él még lelkemben, - ne foszszon meg hát utolsó illuziómtól!... Ha ön is szeret,
               hagyjuk itt ezt a gyűlölt, utálatos várost, ahol mind a ketten csak szenvedünk;
               menjünk máshová, ahol senkit se ismerünk és kezdjünk új életet, mivel ettől a
               mostanitól úgy sincs mit várnunk!... Oh, hallgasson meg: és jőjjön velem!...
               Meglássa, boldogok leszünk!</p>
            <p>- Keljen föl, keljen föl! - dadogta Máriássyné zavartan, izgatottan. - És ne
               beszéljen ilyeneket... Ha tudná, mily őrültség, amire csábít!</p>
            <p>- Nem őrültség, nem! - könyörgött Rosty fölkelve: - sőt ez a legjobb és legokosabb,
               amit tehetünk. Legyen őszinte: mit remélhet ettől a társaságtól, amelyben él?...
               Hányszor mondta önmaga is, hogy semmit! De akkor hát miért ne mehetnénk máshová, ahol
               megtalálhatjuk a boldogságot és szabadon, félelem, szégyenkezés nélkül szerethetjük
               egymást?... Hisz ön is szeret engem: ne tagadja, hogy szeret!... Miért nem akar hát
               velem jönni?</p>
            <p>- Mert ön nem sokára megátkozna, hogy szót fogadtam! - felelte Máriássyné sóhajtva. -
               Én már nem vagyok fiatal; elmultam harminc éves, ön pedig nincs huszonnégy se. És
               lélekben is öreg vagyok: nem tudnám beleélni magamat az ön ábrándjaiba... Nem, nem!
               Érzem, hogy nem birna sokáig szeretni...</p>
            <p>- Margit! - kiáltotta Rosty szenvedélyesen: - esküszöm...</p>
            <p>- A szerelmi eskü homokba irt mese... És még azért se mehetnék önnel, mert a
               válópöröm még nem dőlt el; s ha most szökném meg a kedvesemmel, a bíróság az én
               hibámból mondaná ki a válást.</p>
            <p>S midőn Rosty nem tudott mit felelni erre, félig tréfásan, félig szomorúan
               mondta:</p>
            <p>- Aztán miből is élnénk abban az ismeretlen országban, a hová csábít? Engem tönkre
               tett a férjem, önnek pedig nincsen semmije... A szerelem nagy, az igaz: tehet
               csodákat is, de megélni még se lehet belőle.</p>
            <p>- Tudok dolgozni, - felelte Rosty; - találnék hivatalt. Nincs lehetetlenség annak,
               aki akar s az ön szerelme emberfölötti erőt és akaratot öntene belém... De, ha nem
               akar szökni velem, - folytatta halk, szenvedélytől fojtott hangon, - miért utasítja
               vissza a szerelmemet itthon? Oh, hány nő van, akinek nincs is meg a mentsége, mint
               önnek s mégis tart szeretőt!... A férje elhagyta önt: Ön most szabad... szabad vagyok
               én is: - szeretjük is egymást... Oh, hát miért tagadja meg a boldogságot tőlem is,
               önmagától is?... Miért?</p>
            <p>Csönd lett. Máriássyné némán lesütötte a szemét és habozni látszott. Majd, mintha
               hirtelen nagy dologra szánta volna el magát, merően a Rosty arcába nézett, és
               csöndesen így szólt:</p>
            <p>- Oly vallomásra kényszerít, amely nagyon nehezemre esik: de őszintén meg kell
               mondanom mindent, hogy higyjen nekem... Hat hónap óta anya vagyok. Három hónap mulva
               kis gyermekem lesz, s egy év mulva elválasztanak gyermekem apjától... És nincs
               semmim; mert az, akit a törvény urammá tett, a szó szoros értelmében megrabolt és
               kifosztott... Most szóljon hát és vádoljon szívtelenséggel, ha tud! Ön vigasztalásért
               jött hozzám: de kettőnk közül nem én szorulok-e inkább vigasztalásra?</p>
            <p>- De ön, - felelte Rosty, szinte reszketve nagy szenvedélyében. - És most, hogy
               ismerem a sorsát, csak még jobban, forróbban szeretem... Mondja, Margit: akar-e a
               feleségem lenni?</p>
            <p>- Elvenne a gyermekemmel, koldusan, ahogy vagyok?</p>
            <p>- El; mihelyt a törvény megengedi.</p>
            <p>- Gyermek, gyermek! - rázta a fejét Máriássyné szomorúan. - Szép az ön nemes szíve,
               de ezt az áldozatot még se fogadhatom el. Az én sorsom sivár, az utam kopárba tér: s
               bűn volna, ha önt is erre az útra kényszeríteném... Nem, nem! Mondjon le rólam. És ne
               is jőjjön többé hozzám: hisz látogatásai csak kínt és fájdalmat okoznak
               mindkettőnknek. Különben is, - tette hozzá habozva, - el kell mennem a fővárosból;
               vidékre utazom egyik rokonomhoz s egy év előtt aligha jövök vissza... Akkor, ha még
               emlékezni fog rám, s ha újra találkozunk: bizonyára jobban fog szeretni és becsülni,
               mint most, - ha eszébe jut ez a mai beszélgetésünk. Köszönni fogja, hogy nem engedtem
               leugrani az örvénybe, ahol a boldogságot vélte... Rajta, barátom: legyen erős egy
               percig és búcsúzzon el.</p>
            <p>De Rosty csak állt a helyén, mintha se szólni, se mozdulni nem birna, mialatt égő
               köny­cseppek szántották végig az arcát.</p>
            <p>- Nos, csókoljon meg, - mondta Máriássyné szelíden.</p>
            <p>Odalépett a fiatal-emberhez, megcsókolta a homlokát, majd a szemeit, mintha a könyeit
               akarná szűntetni. Rostyt végtelen, édes bágyadtság szállta meg s a lelke szinte
               fölolvadt az imádott nő langyos lehelletében; a szelíd ölelés tiszta gyönyörűségében
               szerte foszlott minden keserűsége, s csak valami édes szomorúság sajgott hullámzott,
               a lelke fenekén.</p>
            <p>- Oh, - mondta szomorúan, sírva: - soha se találok még egy olyan nőt, mint ön... Ez a
               vízió lesz egész életem talizmánja: elég lesz rágondolnom a kísértés legnehezebb
               óráiban is, hogy soha el ne bukjam.</p>
            <p>Valaki járt a szomszéd szobában. A szalón ajtaja kinyilt és a szobaleány ijedten
               jelentette:</p>
            <p>- Máriássy úr van itt... Beszélni akar a nagyságos asszonynyal.</p>
            <p>- Miért eresztette be?</p>
            <p>- Amint tetszik tudni, kulcsa van neki... Nem is csöngetett, csak egyszerre
               betoppant.</p>
            <p>- Mondja meg neki, hogy nem fogadhatom.</p>
            <p>De Máriássy ekkor már megjelent a szobaleány háta mögött. Félretolta a cselédet,
               kihívóan mérte végig Rostyt s azután gúnyosan fordult a feleségéhez:</p>
            <p>- Lám-lám!... Nem is tudtam, hogy ilyen jó társaságban van.</p>
            <p>- Önnek nincs joga belépni ide, - felelte a fiatal asszony hidegen. - Nem engedtem
               meg, hogy betolakodjék a házamba.</p>
            <p>- Bocsánat, én itthon vagyok.</p>
            <p>- Téved. A negyed óta én bérlem és én fizetem a lakást.</p>
            <p>- Bánom is én! - felelte Máriássy vállat vonva. - Azért jöttem, mert beszélni akarok
               veled.</p>
            <p>Ez a tegezés fölháborította Máriássynét, úgy hogy hevesen kitört:</p>
            <p>- Távozzék a házamból! Semmi közünk egymáshoz. Távozzék szép szerével,
               különben...</p>
            <p>- Nos, különben?...</p>
            <p>- Különben fölhívatom a házmestert.</p>
            <p>Máriássy összeszorította a fogait és fenyegetően a felesége felé lépett, de Rosty
               elébe állt és villogó szemekkel tartotta föl.</p>
            <p>- Vigyázzon! - mondta rekedten.</p>
            <p>Máriássy megállt és végigmérve a fiatal-embert, megvetően kérdezte:</p>
            <p>- Kicsoda az úr és mi keresete van itten?</p>
            <p>- Barátja vagyok Máriássyné asszonynak, barátja és semmi több, - felelte Rosty: - de
               nem tűröm, hogy a szemem láttára erőszakoskodjanak vele. Ön gyáva!</p>
            <p>A két férfi farkasszemet nézett s pár pillanatig csak elfojtott lihegésük volt
               hallható. Majd Máriássyné közbelépett:</p>
            <p>- Barátom, - mondta Rostynak, - bocsásson meg, de nem szorultam az ön védelmére. Jobb
               szerettem volna, ha nem avatkozik a dolgunkba.</p>
            <p>És, a férjéhez fordulva, így folytatta:</p>
            <p>- Kérem, menjen el a házamból.</p>
            <p>Máriássy habozott, látszott, hogy iparkodik legyőzni az indulatait s végre nyugodtan
               így szólt:</p>
            <p>- Hát jól van, megyek...</p>
            <p>S Rostyhoz fordulva, gőgösen folytatta:</p>
            <p>- Mi ketten pedig majd találkozunk.</p>
            <p>Elment. Hallani lehetett, amint becsapta maga után az ajtót s aztán csönd lett. Rosty
               ránézett Máriássynéra. A fiatal asszony sápadt volt, de nyugodtnak látszott, csak a
               tekintete volt szúrós, szinte dölyfös; de, amint a szemeik összevillantak, ismét erőt
               vett rajtuk az a szerelem, amely ellen hiába küzdöttek mind a ketten... S talán el is
               buktak volna, ha Máriássyné össze nem szedi minden erejét, és forrón megcsókolva
               Rosty ajkait, el nem búcsúzik tőle:</p>
            <p>- Isten vele, Gyula!...</p>
            <p>* * *</p>
            <p>Rosty lelke mélyéig megrendűlve ment le a lépcsőkön. Alig ért ki az utcára, már
               beleütődött Máriássyba.</p>
            <p>- Na, végre! - mondta Máriássy: - ugyancsak megvárakoztatott.</p>
            <p>Rosty önkéntelenül hátra lépett és fölemelte az öklét, mintha támadást kellene
               elhárítania. De meglepetve látta, hogy Máriássy nyugodt, sőt mosolyog.</p>
            <p>- Mit akar? - kérdezte Rosty bizalmatlanul.</p>
            <p>- Beszélni óhajtanék önnel néhány percig.</p>
            <p>- Azok után, amik köztünk történtek, - felelte Rosty, - minden további magyarázgatás
               hiábavaló és fölösleges. Ha elégtételt akar, tudja a módját, hogyan kaphatja meg.</p>
            <p>- Nincsen szó se elégtételről, se magyarázgatásról, hanem komoly beszélgetésről okos
               férfiak közt, akik megérthetik egymást.</p>
            <p>Máriássy hangja oly udvarias és előzékeny volt, hogy még jobban meglepte Rostyt.</p>
            <p>- Nem értem a szándékát, - mondta habozva.</p>
            <p>- Mindjárt meg fogja érteni... Talán lemehetnénk egészen a kőpartra, ott nem igen
               járnak és nyugodtan beszélgethetünk.</p>
            <p>Rosty valami cselt, kelepcét sejtett és kitérően felelt:</p>
            <p>- Sajnálom, de nagyon sietek.</p>
            <p>- Ugyan, ugyan: egy negyed órát csak szentelhet nekem?</p>
            <p>- Nos, nem bánom, - felelte Rosty, mivel nem akarta, hogy Máriássy gyávának
               tartsa.</p>
            <p>Lementek a kőpartra s lassan, beszélgetve sétáltak a Bomba-tér felé.</p>
            <p>- Lássa, kedves kolléga, - kezdte Máriássy bizalmaskodva, - ön nagyon okos,
               talentumos fiu, s amit legtöbbre becsülök: ment minden előítélettől. Azt hiszem hát,
               hogy egészen nyiltan és őszintén beszélhetek önnel. Az imént ön megsértett, még pedig
               jogtalanul, mert olyan magánügybe avatkozott, amelyhez semmi köze. Elküldhettem volna
               önhöz két barátomat és dicsekvés nélkül mondhatom, hogy, enyém lévén a
               fegyverválasztás joga, könnyen megöl­hettem, vagy legalább súlyosan megsebesíthettem
               volna önt. De a párbaj semmit se bizonyít, semmit se tesz jóvá és ezért okosabbnak
               tartottam, hogy elfeledjem az ön közbelépését, amelyet túlságosan fejlett
               lovagiasságának róvok föl. De, azért úgy vélem, hogy az őszinte és becsületes
               magyarázat-adást mégse kerülhetjük el.</p>
            <p>Máriássy lassan, megfontolva beszélt, mintha nagy kérdésekről, életbevágó érdekekről
               lett volna szó. Meg-megállt, fölcsíptette a monokliját és egy-egy előkelő
               taglejtéssel fűszerezte szavait.</p>
            <p>- Mindenek előtt, - folytatta ünnepélyesen, - olyasmit kérdezek öntől, ami bizonyára
               meglepi, sőt talán sérti is, de azért kérem: feleljen rá nyiltan és őszintén...
               Szeretője ön a feleségemnek?</p>
            <p>- A becsület szavamra esküszöm, hogy nem vagyok az! - kiáltott föl Rosty, s nagyobb
               nyomaték kedvéért még a kezét is a szívére tette.</p>
            <p>- Hiszek önnek, - felelte Máriássy bólintva. - A feleségem a legerényesebb és
               legtisztes­ségesebb nő a világon: s ha nem ismerném, még ma se hinném, hogy
               egyáltalában van nőerény... De, hogy folytassuk; ön azért szereti a feleségemet?</p>
            <p>- Mi köze hozzá?!</p>
            <p>- Úgy van: szereti; és a feleségem is szereti önt. Nem vagyok vak: s amit láttam, az
               elég.</p>
            <p>- S ha így volna is, - tört ki Rosty hevesen, - micsoda jogon tilthatná meg ezt ön,
               miért bánt­hatná ez önt, aki megszökött házából, a hitvese mellől, akit tönkre tett,
               megcsalt és soha se szeretett?... Talán azt hiszi, hogy még mindig van joga
               beleavatkozni a sorsába, az életébe?... Ah, ne kívánja, hogy szemébe vágjam minden
               gyalázatosságát, amit a feleségével szemben elkövetett!... De különben is elválnak és
               akkor mind a ketten szabadok lesznek... Mi szükség volt hát erre a kérdésre?</p>
            <p>Máriássynak egyetlen arcizma se rándult meg: még csak a homlokát se ráncolta össze.
               Csak a kezével intett, mintha mondaná: „Nyugodtan, barátom”... Majd hidegen,
               higgadtan így felelt:</p>
            <p>- Ön teljesen félreértett engem, kedves kolléga. Meg tudom érteni, sőt tisztelem is
               az ön szerelmét, ami annak a jele, hogy szereti az erényt. De Máriássyné egyébként is
               megérdemli, hogy szeresse: ámbár nem túlságosan szép, de kellemes, és ezt a csekély
               fogyatékot bőven pótolja szívének páratlan jósága, lelkének igazi nemessége. Akármily
               tisztességes férfi boldog lehetett volna vele: csöndes házi béke, zavartalan
               nyugalom, elegendő jövedelem, tűrhető feleség és sziklaszilárd hitvesi erény... De az
               én ideálom egészen más az életről. Gyűlölöm a nyugalmat, a csöndes egyformaságot, s
               legkivált: szeretem szórni a pénzt. Így aztán, mikor a feleségem vagyona, amely alig
               volt negyedmillió korona, lassankint elfogyott...</p>
            <p>- Ön gyáván, nyomorúltan a faképnél hagyta? - vágott közbe Rosty hevesen, mert
               fölhábo­rította ez a cinizmus.</p>
            <p>- Úgy van, a faképnél hagytam, - felelte Máriássy vállat vonva: - de hát nem tehetek
               róla. Már az én természetem ilyen: nem tudok szeretni senkit, önmagamon és a
               szeszélyeimen kívül. Aztán meg hamar is únom a szerelmet, azaz hogy szeretem a
               változatosságot ebben is. Szóval...</p>
            <p>- Szóval, látom, hogy ön tetőtől talpig korrekt bandita, - szólt közbe Rosty maró
               gúnynyal. - Csak azt szeretném tudni: mi célból mondja el mind ezt nekem?</p>
            <p>- Azért, mert... hogy is mondjam csak?... Valami egyezség félét akarok ajánlani
               önnek, amelylyel mind a hárman jól járnánk: ön is, a feleségem is, meg én is. Lássa,
               ön, meg a felesé­gem szeretik egymást. Félév múlva, ha én nem teszek kifogásokat,
               elválasztják a feleségemet s akkor ön még mindíg szerencséjének tarthatja, ha nőül
               veheti. Igaz, hogy nincs semmije, de vannak gazdag rokonai, különösen egy nagynénje,
               aki a vidéken lakik s van egy milliója. Ennek ő az egyetlen örököse. Szóval nagyon
               boldoggá tehetné önt: mért ne venné el hát feleségül?</p>
            <p>- Ha ez volna a szándékom, - felelte Rosty, - nem szorúlnék se az ön tanácsára, se a
               segítségére.</p>
            <p>- Nagy tévedés, fiatal barátom, nagy tévedés! Ha kijelentem, hogy nem akarok válni,
               nagyon sokáig elhúzhatom a dolgot: sőt követelhetem azt is, hogy egyelőre csak ágytól
               és asztaltól válaszszanak el bennünket. Láthatja hát, hogy az én segítségem és
               hozzájárúlásom nélkül nem boldogúlhatnának.</p>
            <p>- Csak azt szeretném tudni, - mondta Rosty megállva és merően Máriássy szemébe nézve:
               - csak azt szeretném tudni, miért unszol erre a házasságra? Ön semmit se cselekszik
               ok nélkül: mily érdeke van hát ebben?</p>
            <p>- Megmondom azt is, - felelte Máriássy, szintén megállva. - Le akarok magamról rázni
               minden terhet és felelősséget. Csakis ezért érdeklődöm a feleségem és születendő
               gyerme­künk sorsa iránt, akivel máskülönben nem foglalkozhatnám, mert az apaság nemes
               érzését nem oltotta belém a természet. Míg, ha ön elveszi a feleségemet, neki is, a
               gyermekének is lesz pártfogójuk s minden a legjobb rendben lesz... Nos, nincs
               igazam?</p>
            <p>Ez a hallatlan cinizmus végkép kihozta sodrából Rostyt. Haragtól reszkető, fojtott
               hangon felelt:</p>
            <p>- Nem tudom, hogy tréfált-e, vagy komolyan beszélt. De így vagy úgy, bizonyos, hogy
               ön a legőszintébb gazember, akivel csak valaha találkoztam, s egyúttal a legostobább
               is, bár a látszat mást mutat. Már így is elég sokáig hallgattam önt, kíváncsiságból:
               de most itt az ideje, hogy takarodjék a szemem elől.</p>
            <p>- Oh! Oh!...</p>
            <p>- Lehet, hogy ön ért a kardhoz és megvagdosna, ha szemtől-szemben állnánk, -
               folytatta Rosty komolyan. - De itt nincs kard: csak nekem van ez a furkós botom,
               amelylyel ugyancsak tudok bánni. Ha tehát ön el nem hordja magát, még pedig tüstént:
               úgy elverem, jogos önvédelem címén, hogy lepedőben viszik haza!</p>
            <p>- Elment az esze? - hökkent meg Máriássy.</p>
            <p>- Hátra arc!... Indulj! - rivallt rá Rosty, s megsuhogtatta a botját.</p>
            <p>Máriássy gyorsan nyakába szedte a lábait és elpárolgott; de, mikor vagy ötven
               lépésnyire ért, megfordult és fenyegetőleg rázta az öklét...</p>
            <p>Rosty azonban rá se hederített. Meg volt elégedve magával és nyugodtabban ment haza.
               Pár napig még izgatott és nyugtalan volt, mert bármerre kapaszkodott, minden ág
               letört alatta. Végre megbékült a családjával, az apja megigérte, hogy havonta 150
               koronát küld neki, s ebből szegényesen megélhetett.</p>
            <p>Most már, biztosítva lévén a holnapja, bezárkózott szobájába, s új regényhez fogott.
               A lelki egyensúlya helyre állt: a nagy erőfeszítésre következő lankadtságot,
               csüggedést az önbizalom, a hit és a remény váltotta föl, s félesztendeig oly boldog
               volt, aminő talán még soha, az előtt.</p>
            <p>Naponta 10-12 óráig dolgozott és se fizikai, se szellemi fáradtságot nem érzett.
               Lelkesítette, tüzelte a munkája, s ha belémerűlt, minden egyébről elfeledkezett. Nem
               járt sehová, csak nagy ritkán látogatta meg Meskót, az akkor élő legnagyobb irót,
               akit nagyon szeretett. Ha hozzá ment, nem kellett félnie attól, hogy „kollegák”-kal
               találkozik: mert Meskó csakis iró volt és szintén nem szerette a hírlapirókat.</p>
            <p>Így végezte el a regényét; s csaknem ugyanaz nap este, mikor az utólsó szót leirta,
               nagy paksamétát kapott a kiadójától: - második regényének a kefelevonatai voltak.</p>
           
         </div>
         <div type="chapter">
            <head>XI.</head>
            <p>- Ön hát nem hisz a regényem sikerében? - kérdezte Rosty.</p>
            <p>- Nem, - felelte őszintén a kiadó: - az ön iskolája már nincs divatban. Ezt mi
               legjobban, legelőbb megérezzük: valósággal a közönség ízlésének az üterén tartjuk a
               kezünket, mert mi, kiadók, tudjuk legjobban, hogy milyen könyvek fogynak. És a
               naturálizmus lejárta magát. Ma már változott az ízlés: romantikát és ideálizmust
               követelnek.</p>
            <p>Rosty nem felelt, mert nagyon sok lett volna az ellenvetése és a kiadó különben is
               tapaszta­lásból beszélt: a számok statisztikáját pedig nem lehet eszthétikai
               értekezésekkel halomra dönteni. Kezébe vette hát azt a névsort, amelyet a kiadó
               állított össze, hogy ezeknek mindnek meg kell küldeni az új könyvet „szíves
               ismertetés” céljából.</p>
            <p>- Mégis rettenetes! - boszankodott Rosty, végig nézvén a névsort: - egyetlen egy
               igazi kritikus sincs köztük. Ah, az irodalmi kritika már meghalt. És önök, a kiadók
               ölték meg avval, hogy megfizetik a reklámot a lapoknak. A legrongyabb operette, a
               leghülyébb bohózat számíthat rá, hogy legalább egy hasábot, sőt gyakran egész tárcát
               is irnak róla, még pedig kivétel nélkül minden újság; a szép könyvről azonban, amely
               talán két esztendei szorgalmas, fáradságos, művészi munkának az eredménye, csak
               egyik-másik újság irat 20-25 száraz sort, a „telek­könyvi rendszabályok”, a „vízórák
               ellenőrzése” és más hasonló szakkönyvekről irt ismerte­tések között, hogy még meg se
               találhassa, akit érdekel!</p>
            <p>Csüggedten letette a listát az asztalra és menni készült.</p>
            <p>- Hát senkinek se küldi el a könyvét? - kérdezte a kiadó.</p>
            <p>- Az lenne a legméltóbb hozzám, ha nem küldeném el senkinek.</p>
            <p>- De egyik-másik barátjának mégis csak elküldhetné?</p>
            <p>- Nincsenek barátaim a sajtóban, csak ismerőseim... Rossz ismerőseim, meg
               ellenségeim. De ön azért szétküldözhet annyi példányt, amennyit csak akar,
               természetesen a maga nevében...</p>
            <p>Megfordúlt, mert valaki kopogtatott és belépett az irodába.</p>
            <p>- Nini, Tölgyes!</p>
            <p>- Jó napot, Rosty. Ezer esztendeje, hogy láttalak.</p>
            <p>Megpillantván a Rosty új regényét, mely nagy garmadákban hevert köröskörül, fölvett
               egyet.</p>
            <p>- Ah! ma jelenik meg a könyved? S most küldöd szét a kritikusoknak?...</p>
            <p>- A kritikusoknak? - ismételte Rosty epésen: - hát vannak még kritikusok? Ezeket a
               könyveket csupa tollforgató boltoslegények kapják, akik rögtön szaladnak velük a
               könyv-ószeresekhez és azon fölvágatlanul eladják nekik harmadáron. Így hát ezek a
               „kritikusok”, akik csakis azért élhetnek, mert mi dolgozunk, nem csak, hogy belőlünk
               és rajtunk élősködnek, hanem még ártanak is nekünk, mert megrontják a könyveink
               árát.</p>
            <p>- Hja, ez a mellékjövedelmünk, - felelte Tölgyes vállat vonva. - Te is tudod, mily
               silányan fizeti őket a lap!</p>
            <p>- Kár, hogy még úgy is fizeti őket, - tört ki Rosty, - mert egyáltalában nem való
               toll a kezükbe... Szégyen, gyalázat, hogy a legszebb és legnehezebb tisztet, mások
               szellemi munkájának a méltatását, mind olyan kezdő volontérekre bízzák, akik ezen a
               réven akarnak befurakodni az irodalomba! Irástudatlan, üres fejű suhancok, akiknek
               meglett emberek, munkában megőszült, becsületes irók hízelegnek, hogy pár elismerő
               frázist koldúljanak tőlük, amelyekről ők maguk tudják legjobban, hogy semmi súlyuk
               sincs, mert minden dícséret értékét a dícsérő személyének a tekintélye szabja
               meg.</p>
            <p>- Ez túlzás, - csóválta a fejét Tölgyes.</p>
            <p>- Hát legyen túlzás, - folytatta Rosty hevesen. - Inkább leszek túlzó a magam
               munkájának a megbecsülésében, mint a hitvány megalázkodásban. S az én véleményem az,
               hogy az a kritikus, aki 20-25 sorban végez a munkámmal, amelyen tudásom lelkem és
               meggyőződésem minden erejével hónapokig dolgoztam, az ilyen kritikus megsért,
               inzultál engem a rongy 20-25 sorával. Az ilyen kritikánál jobb szeretem a
               hallgatást!</p>
            <p>Tölgyes nem felelt. Odafordult a kiadóhoz, s mialatt Rosty leült, hogy könyvének
               10-12 példányába ajánlást irjon, így szólt:</p>
            <p>- Elhoztam a kéziratot. Azt hiszem, meglesz vele elégedve. Van benne minden:
               spiritizmus, házasságtörés, magnetizmus és romantika. Azt hiszem, hogy öt-hatezer
               példányig meg se állunk...</p>
            <p>Sokáig tárgyaltak. Rosty azonban, mikor elvégezte a dolgát, fölállt, hogy elmegy.</p>
            <p>- Várj meg, - kérte őt Tölgyes: - mindjárt kész leszek s aztán együtt mehetünk.</p>
            <p>Rosty kiment a boltba s nézegette a könyveket a polcokon. Fél óra mulva kijött
               Tölgyes is: az arca ragyogott az örömtől.</p>
            <p>- Minden rendben van, - mondta. - Jövő hónapban megjelenik a regényem... Reménylem,
               irsz róla? Nem a magam kedveért kérlek erre, hanem, tudod, szegény beteges anyám sír
               örömé­ben, ha jót olvas rólam... Kértem egy példányt a te könyvedből is... Ugyancsak
               nem lopod meg az olvasóidat: 480 lap, s minden lapon 35 sor... Rengeteg munka! És
               bízol a sikerében?</p>
            <p>- Úgy van, bízom, - felelte Rosty mély meggyőződéssel. - A könyv olyan, mint a
               világra szüle­tett gyerek: ha erős és egészséges, akkor megél, ha pedig nyomorék,
               akkor a reklám összes csodaszerei se tartják meg benne az életet. Ezért nem törődöm a
               sajtóval és a kritikával.</p>
            <p>- Nincs igazad, - szólt Tölgyes. - A hasonlatod csak részben igaz, mert a legerősebb
               és legegészségesebb gyerek is elpusztúl, ha magára hagyják és nem dajkálják. Ez a
               dajka a sajtó és a kritika. És elveszett iró az, aki arra vár, hogy a sajtó vagy a
               kritika rábukkan, mint ahogy a sárba esett gyöngyöt, gyémántot is megtalálják néha!
               Mozognod kell, hogy észrevegyenek. S mivel a kritikus legtöbbnyire lusta és
               kényelemszerető, úgy kell cselekedned, mint ahogy én teszek, valahányszor egy új
               könyvem megjelenik: magam irok róla kritikát, mást és mást minden lap számára, s
               megkérem a kritikust, hogy adassa közre. Hidd meg, ez sokkal könnyebben megy, mintha
               őt unszolnám, hogy irjon róla; s mivel régi dolog, hogy minden­kinek önmaga a legjobb
               barátja, világos az is, hogy kedvezőbb kritikát, mint a magamé, senki se irhatna a
               könyvemről.</p>
            <p>- Mind ez útálatos és alacsony dolog, - mondta Rosty megvetően.</p>
            <p>- Lehet; de így van, - felelte Tölgyes vállat vonva. - S hidd el, hogy ez még semmi.
               Nem­sokára megérjük, hogy a könyvek is épp oly közönséges iparcikkek lesznek, mint a
               fiumei rizskeményítő, vagy a Van Houten kákaó, s a szerzők versenyre fognak kelni a
               reklámban Agulár Dáviddal meg a Hecht-bankházzal. Íme, ez a jövő.</p>
            <p>Fejér Miksa, a „Férfidivat” egykori rovatvezetője szakította félbe őket, aki szembe
               jött velük.</p>
            <p>- Igazán örülök, hogy látlak, - mondta gúnyosan Tölgyesnek. - Éppen te jártál az
               eszemben az imént.</p>
            <p>- Nagyon kedves vagy!</p>
            <p>- Úgy van; azt mondtam magamban, hogy nagy ostobaságot cselekedtél, mikor ott hagytad
               a kereskedelmet az irodalomért.</p>
            <p>- Ejha! És ugyan miért?</p>
            <p>- Hát azért, mert te vagy a világ legelső kereskedelmi talentuma. Te mindent el birsz
               adni: még a szemetet is.</p>
            <p>- Nem értlek...</p>
            <p>- Oh, pedig megértheted! Akármerre néz az ember, mindenütt a te komisz prózádat
               látja. Tele vannak vele a napilapok, a heti lapok, a folyóiratok, az almanachok...
               még a hentesek, vas­kereskedők és házmesterek lapjában is mindenütt szúrja a szemet a
               neved. Az áldóját, honnan ollózod össze ezt a tömérdek holmit? Mert, hogy nem magad
               irod, annyi szent!</p>
            <p>- Mindenki úgy él, ahogy tud, - felelte Tölgyes cinikusan.</p>
            <p>- Csakhogy más is akar ám élni, barátom, - mondta Fejér gúnyosan: - és nem élhet
               miattad, mert mindenütt útban vagy. Akárhol kopogtatok a regényemmel, mindenütt azt
               felelik: - „Sajnáljuk, de már elkésett; éppen most fogadtuk el Tölgyessy Arthur
               legújabb regényét.” - A legújabb regényedet! Mintha neked egyáltalában volna
               regényed, akár új, akár régi...</p>
            <p>- De, kérlek...</p>
            <p>- Disznóság, hogy ilyen kapzsi vagy! - folytatta Fejér mérgesen. - S ráadásul még
               csökkented is az irói munkásság értékét, mert alálicitálsz a többieknek: féláron adod
               a ponyva-regényeidet.</p>
            <p>- Bocsáss meg, barátom, én öreg édes anyámat tartom el a munkámmal...</p>
            <p>- Tatarata! - gúnyolódott Fejér vállat vonva. - Először is: nincsen öreg édes anyád;
               másodszor pedig: nincs egy hete se, mikor részeg állapotban avval dicsekedtél, hogy
               az anyádnak ötezer korona évjáradéka van.</p>
            <p>Tölgyes epésen akart válaszolni, de Rosty kettőjük közé állt és csillapítóan
               mondta:</p>
            <p>- Mire való ez az acsarkodás? Talán csak nem faljátok föl egymást?</p>
            <p>Most odaérkezett Nagy Dezső is, aki az utca túlsó feléről jött át hozzájuk. Egy idő
               óta még jobban megnövekedett ennek az irodalmi Potemkinnek a tekintélye: hetilapnak a
               szerkesztője lett, még pedig olyan hetilapé, amely a legkelendőbb irodalmi cikkel, a
               pornográfiával dolgozott. Az udvara, az udvarlói száma még jobban fölszaporodott s ez
               a monoklis cinikus, akinek minden talentuma az volt, hogy tudott arcátlan lenni és
               gúnyosan, de sokat jelentően mosolyogni, koronátlan királyként tört pálcát a nála
               százszorta különbek irodalmi reputációja fölött.</p>
            <p>- Már láttam az új könyvedet a Dorottya-utcában, - mondta Rostynak; - sőt lapozgattam
               is benne.</p>
            <p>- Ah?! - szólt Rosty önkénytelenül.</p>
            <p>Részint büszkeségből, részint szerénységből nem bírt többet mondani, de szemeinek
               szorongó tekintete elárulta, mennyire kíváncsi a kritikára.</p>
            <p>- Te tudod legjobban, hogy nem őrlünk egy malomban, - folytatta Nagy Dezső; - de az
               nem ok arra, hogy a talentumod előtt meg ne hajtsam a zászlómat. Csak az a kár, hogy
               a naturálizmus már halott s olyan érdemes munkákkal se lehet már galvanizálni, aminő
               a te könyved.</p>
            <p>Érdemes volt-e vitatkozni erről?... Rosty habozott egy pillanatig; talán méltóbb lett
               volna hozzá, ha nem is felel... De művészetének a szeretete elragadta s félig
               szenvedélylyel, félig csüggedten mondta:</p>
            <p>- Igaz, hogy a naturálizmus hanyatlóban van; de nem azért, mert megszűnt igazi
               művészet lenni, hanem azért, mert kapzsi kontárok megszentségtelenítették.
               Naturálizmusnak mondják a pornográfiát, a házasságtörések undorító elemzését, a
               bujálkodás minden faját s a leg­alacso­nyabb, legszennyesebb indulatok
               fölvonultatását. Mind ez azonban nem naturálizmus, hanem ocsmányság s az ízlés
               tisztulásának a jele, ha pusztulóban van az irodalomból. Ám a naturálizmus egészen
               más valami: az igazság és a tiszta valóság kutatása. Aki ezt veti meg, az igazságot
               gyűlöli és nem lehet az én mesterem. De mit bánom ezt! Fölesküdtem a naturálizmus, az
               igazság zászlójához és hű is maradok hozzá; mert az én irói hitvallásom a szép, jó és
               igaz kultusza, nem pedig az, hogy hány ezer példányt adhatok el a könyvemből...</p>
            <p>Elhallgatott, mert látta, hogy rá se hallgatnak. Pár pillanat múlva a vadászatról
               kezdtek beszélni, mire Tölgyes a zsebébe nyúlt s egy csomó kéziratot adott Nagy
               Dezsőnek.</p>
            <p>- Mivel éppen a vadászatról van szó, - mondta, - itt van ez a pikáns és érdekes
               vadásztörténet, amely bizonyára fog tetszeni az ön olvasóinak.</p>
            <p>Fejér bosszúsan tapogatta a zsebeit... Hiába: nem volt bennük heverő kézirat,
               alkalmas vadásztörténet...</p>
            <p>- Micsoda hiéna ez a Tölgyes! - súgta halkan Rostynak. - El nem mulasztana egyetlen
               alkalmat se, ha kéziratot adhat el...</p>
            <p>Az első két hét, a könyv megjelenése után, igazi kínszenvedés a szerzőjének. A
               kritika lassú; mit bánja, hogy a szerző szorongva várja az ítéletet könyvéről: - csak
               hadd várjon, míg rákerül a sor!</p>
            <p>Rosty végig élte a szorongó várakozásnak ezt a torturáját. A büszkesége nem engedte,
               hogy csak egy lépést is tegyen a szerkesztőségekbe, könyörögni, hogy irjanak a
               könyvéről. Elmúlt két hét, elmúlt három hét, s az újságok úgy hallgattak a
               regényéről, mint a sír. Még csak azt sem irták meg, hogy megjelent, mert a Rosty
               kiadójának nem volt szerződése velük. És ő, Rosty, minden reggel lázasan lapozta
               végig az újságokat, keresve róla a kritikát, vagy akárcsak egyetlen egy sort is!
               Sehol semmi!... A szó szoros értelmében megölték regényét a hallgatással. Majd a
               kiadója is panaszkodott, hogy nyakán marad az egész kiadás. Már a könyvkereskedők is
               mind bevették a kirakatokból, mert nem fogy... És Rosty szomorúan emlékezett vissza
               első regényének a sikerére, amely pedig sokkal gyöngébb kötet volt, mint ez.</p>
            <p>Végre nagy meglepetés érte. A „XX. Század” hosszú, részletes és dícsérő méltatást irt
               a regényről. Igaz, hogy alig volt ötszáz előfizetője, de tekintélyes, tudományos
               folyóirat volt s úgy látszik, megtörte a jeget, mert még ugyanazon a héten két
               folyóirat s még néhány hetilap is foglalkozott a regényével. Hanem a napi sajtó, a
               milliók és milliók figyelmeztetője néma maradt és konokul hallgatott a regényről.</p>
            <p>Egy reggel, mikor Rosty a Lánchídon Budára ment, Fejér Miksa, aki meg onnan jött,
               átkiáltott hozzá:</p>
            <p>- Nézd meg a mai „Híradót!” szó van benne rólad is.</p>
            <p>Rosty rögtön megvette a lapot. Valóban „szó volt róla”: a vonal alatt, a tárcában, -
               Máriássy irt a regényéről.</p>
            <p>- Ez igazán furcsa, - vélte Rosty.</p>
            <p>A tárca komoly hangon, előkelő, nagyképűséggel kezdődött. A kritikus előre
               bocsátotta, hogy őszinte érdeklődéssel vette kezébe a regényt, mert sokat várt
               talentumosnak ismert irójától s - nem is csalatkozott a várakozásában. Csakhogy...
               csakhogy, szerencsétlenségére, amíg olvas­ta, eszébe jutott egy másik regény, a
               melyet ugyancsak igazságtalanul elfelejtett, illetőleg nem is említett a kritika,
               mikor megjelent...</p>
            <p>Rosty összerezzent és tovább olvasott... Máriássy a leghatározottabban plágiummal
               vádolta. A regényt, amelyről szó volt, Rosty nem ismerte. Nagy nehezen sikerült
               megszereznie s ekkor kiderült, hogy alig féléve jelent meg, a szerzője pedig már
               meghalt. Különben a plágium vádja hitvány, aljas gazság volt. Rosty elolvasta a
               regényt: gyarló tucat-munka volt, csak a meseszövése hasonlított némileg az övéhez.
               De a Rosty regénye majdnem egy álló esztendeig hevert a kiadó fiókjában, tehát nem is
               lehetett másolata, utánzata ennek a másiknak, amely csak öt-hat hónap óta van a
               könyvpiacon.</p>
            <p>Most mit tegyen? ki elé vigye az ügyet? s ki előtt tisztázza magát a legszörnyűbb vád
               alól, ami csak irót érhet?... Eleinte az volt a szándéka, hogy nyílt utcán pofonveri
               rágalmazóját, aki személyes bosszuból fogta rá a gondolatorzás gyalázatos bűnét. De
               erről csakhamar lemondott; ez a Máriássy nyilvánvalóan össze akar vele tűzni, hogy
               párbajra kényszerítse... De aztán?... Nem, nem: ez őrültség lenne. Rosty tehát
               először is „nyilatkozott” és pedig ugyancsak a Híradó hasábjain. Evvel a
               nyilatkozatával halomra döntötte a plágium vádját, de a Híradó csak a Vegyes rovat
               előtt közölte a nyilatkozatot, minden kommentár nélkül; és Rosty hiába könyörgött
               neki, többre, dülőre soha se birta vinni a dolgát, mert a Híradó minden további
               helyreigazítást megtagadott. Hátra lett volna még, hogy bepörölje a lapot, - de erre
               nem volt pénze.</p>
            <p>Pár napig úgy lótott-futott a városban, mint az őrült. A gyűlölet és a düh, az undor
               és a csüggedés fölváltva emésztették a boldogtalant. Talpon volt éjjel-nappal,
               kereste, hajszolta az ismerőseit, s akit csak megfoghatott, mindenkinek elmondta az
               esetét, tisztázta magát, kezében a bizonyítékok, a két könyv; de oly alaposan, oly
               hosszadalmasan bizonyítgatta az igazát, hogy lassanként híre futott a
               „rögeszméjének”, és mindenki kerülte. Senki se hitt neki, s bár a legtöbben, vagy
               udvariasságból, vagy hogy minél előbb szabadúljanak tőle, színlelték, hogy hisznek az
               ártatlanságában, - akadt a kollégák közt olyan is, aki az igazságot a gyomorban, meg
               a zsebben kereste és cinikusan jelentette ki:</p>
            <p>- Oda se neki, cimbora: mindnyájunkat érhet baleset! Többé-kevésbbé, úgyis mindnyájan
               gondolatorzók vagyunk. Már az öreg Homér is plagizált, ha ugyan élt: és Vergilius
               tőle, Zrinyi meg Vergiliustól lopta az époszát. Sőt az Ádria Szirénája még a Tasso
               virágos kertjé­ből is lopott. Shakespeareről bebizonyították, hogy vers-sorainak
               négyötödrésze nem az övé, a cinikus Moliére pedig maga vallotta, hogy onnan lop, ahol
               talál... A magyar tudományos Akadémia rokkant csatalovairól pedig jobb, ha nem is
               beszélünk. Így volt ez, fiam, mindíg: lopunk biz mi valamennyien; a fő az, hogy rajta
               ne kapjanak.</p>
            <p>- Nem, nem! - tiltakozott Rosty kétségbe esetten. Esküszöm, hogy itt szó sem lehet a
               plágiumról. Itt a két regény: olvasd el, hasonlítsd össze.</p>
            <p>Mind hiába: senki se hitt neki; ő pedig csüggedten, aggódó szomorúsággal sütötte le
               bánatos szemeit, melyekben föl-fölvillant a harag és elkeseredés sötét villáma.</p>
            <p>De még egy keserű meglepetésen kellett átesnie. Egy fiatal riporter, név szerint
               Bolgár, akit régóta ismert s mivel sokat nyomorgott, gyakran segített is, azt mondta
               neki, mikor egy este ismét megvacsoráztatta:</p>
            <p>- Látod, én össze is vesztem miattad azzal a bitang Máriássyval. Szemtől-szembe
               megmond­tam neki, hogy alávalóság volt, amit veled tett s azóta nem is köszöntjük
               egymást.</p>
            <p>Rosty szinte könyezve szorongatta a riporter kezeit, s mikor elváltak, szívesen adott
               neki kölcsön öt koronát.</p>
            <p>- Íme, mégis van hát őszinte jó barát! - örült magában. - Ez a szegény fiú nem
               felejtette el, hogy néha jót tettem vele.</p>
            <p>Három napra rá találkozott Fejér Miksával és elmesélte neki, hogy Bolgár milyen
               kereken megmondta az igazat Máriássynak. De Fejér oly hangos hahotára fakadt, hogy a
               könnyei is majd kicsordúltak:</p>
            <p>- Ah, ez fölséges! Igazán fölséges!</p>
            <p>- Mi az a fölséges? - ütődött meg Rosty, nem birván megérteni a Fejér hirtelen jó
               kedvének az okát.</p>
            <p>- Ez a Bolgár ugyancsak az orrodnál fogva vezet téged!</p>
            <p>- Hogy-hogy?</p>
            <p>- Hát úgy, hogy azt a cikket, amelyben téged plágiummal vádolnak, Bolgár irta és
               Máriássy csak a nevét irta alá.</p>
            <p>- Lehetetlen!</p>
            <p>- De kérlek, Bolgár maga vallotta meg ezt nekem. Sőt nyiltan dicsekszik is vele... Ha
               nem hiszed, szívesen a szemébe mondom, s akár tíz tanút is hozhatok, aki szintén
               hallotta.</p>
            <p>Rosty magánkívül volt. Ez az alávalóság oly gyalázatos volt, hogy nem birta elhinni.
               Mindjárt irt Bolgárnak, de feleletet persze nem kapott. Ekkor elkezdte keresni, s
               addig hajszolta, míg rátalált. Bolgár zavartan, dadogva tagadta az egész dolgot, s
               abban egyeztek meg, hogy másnap délután négy órakor mind a hárman találkoznak a
               New-Yorkban s akkor Bolgár szemébe mondja Fejérnek, hogy hazudik... De Bolgár nem
               jött el a találkozóra: tehát igaz volt, hogy a rágalmazó cikket ő irta.</p>
            <p>- Elég volt! - mondta Rosty másnap reggel, mikor fölébredt: - most pedig
               dolgozzunk!... Az lesz a boszúm, hogy olyan könyvet irok, amelynek olvasásakor
               mindnyájukat elönti az epe és beteggé teszi az irígység.</p>
           
         </div>
         <div type="chapter">
            <head>XII.</head>
            <p>Már alkonyodott. Rosty azonban észre se vette, oly mélyen elmerült a munkájában. A
               nagy szellemi erőfeszítés, a sok virrasztás és a nyomorúságos élet kissé megviselte:
               az arca sápadtabb, soványabb lett, de a vonásai élesebben kidomborodtak s még inkább
               láttatták azt a nagy akaraterőt, mely a lelkében lakott.</p>
            <p>Két esztendő mult el második regényének a megjelenése óta, de Rosty még most is csak
               olyan „ismeretlen kezdő” volt, mint akkor. Pedig három új regényt irt azóta és mind a
               három kivált ama tucat-regények sorából, melyek még azt a rövid egy heti életet se
               érdemlik meg, ameddig a könyves boltok kirakataiban éktelenkednek. Hanem a kritika
               agyonhallgatta Rostyt; azok, akiket szenvedélyes igazság-szeretetében korholt és
               ostorozott, kegyetlen boszut álltak rajta: megölték, - nem a kritikájukkal, hanem
               avval, hogy nem méltatták a kritikájukra. És így történt, hogy amily mértékben
               izmosodott a Rosty talentuma, ugyanoly mértékben csökkent az értéke és hitele a
               kiadók előtt, mert sorra rajt vesztettek a regényein.</p>
            <p>Rosty azonban nem adta meg magát. Minél jobban hallgattak róla, annál nagyobb
               elszánt­sággal haladt a maga útján; s az a szent meggyőződés, hogy méltatlanul,
               igazságtalanul bánnak vele, szinte megduplázta az erejét, a talentumát,
               megsokszorozta a türelmét és kitartását. Mit törődött a pénzért dícsérő vagy gáncsoló
               sajtó véleményével? Mit árthatott az ő művészetének az önző, alacsony lelkű ostobák
               hallgatása?... A nemes büszkeség, mely az aljas ellenséget megveti, fölemelte
               szívét-lelkét, s még inkább megszilárdította abban a szándékában, hogy csüggedés
               nélkül törjön előre a maga útján.</p>
            <p>November eleje volt s a tél keménynek ígérkezett. Kint erősen fújt a szél és
               kavarogva kergette a szürke felhőket az égen. A szoba lassanként besötétedett és
               Rosty kezében megállt a toll... Egyszerre csak csöngettek. Rosty megrezzent: - ki
               lehet ez a vendég? - Elmult egy hónapja is, hogy látogatója volt: senki se törődött
               vele... Habozott, hogy beereszsze-e a hivatlan alkalmatlankodót, de aztán mégis csak
               fölállt és ajtót nyitott.</p>
            <p>Porgesz volt. Vadonat új meleg városi bunda volt rajta, s egész alakján meglátszott,
               hogy úr, akinek jól megy a dolga.</p>
            <p>- Erre jártam és azt gondoltam, hogy fölnézek hozzád, - mondta Porgesz. - Nem
               zavarlak?</p>
            <p>- Sőt ellenkezőleg, örülök, hogy jöttél.</p>
            <p>S valóban örült is, hogy viszontlátta gyerekkori pajtását, aki ugyan egész másként
               gondol­kodott sok dologról, mint ő, de egyúttal élő tanuja volt örökké munkás
               életének és irodalmi becsületének. Ezért is szerette, s megbocsátott neki sok olyan
               hibát, a melyet mindenki másban gáncsolt.</p>
            <p>- Igazi embergyűlölő remete lettél, - korholta Porgesz: - nem is jársz már emberek
               közé... Oh, tudom, hogy nincs szerencséd, de ez némileg a te hibád: semmit se
               lendítesz a magad dolgán, hanem büszkén bezárkózol az erkölcs föllegvárába. Eleget
               szidtalak már ezért, de most hagyjuk... Hogy vagy különben?</p>
            <p>- Nagyon jól! Sokat dolgozom: ez az egyetlen mód arra, hogy megszabaduljunk minden
               gondtól és keserűségtől.</p>
            <p>- Bizonyos, hogy hőshöz illő bátorságod van! De vigyázz: a balsiker előbb-utóbb
               megőrli a legmakacsabb tehetséget is. Hiába áltatjuk magunkat, hogy nem törődünk a
               sajtóval és közvéleménnyel s csak a magunk örömére dolgozunk. Ez csak afféle beszéd,
               amelynek se füle, se farka: - azért irunk bizony mindannyian, hogy a közönség
               elolvassa a könyveinket.</p>
            <p>- Hát te hogy vagy? - kérdezte Rosty, alig birván megőrizni hidegvérét ezekre a
               szavakra. - Amint látom, már rajta vagy a boldogulás útján: mindenütt olvasom a
               nevedet... Oh, ne félj: én nem vagyok irigyed!</p>
            <p>- Igazad van, hisz én nem is vagyok a versenytársad, - mondta Porgesz lemondóan. - Én
               nem áltatom magam s fittyet hányok... az utókornak. Azért irok, hogy meg tudjak élni
               s nem is titkolom, hogy mesterségnek tartom az irást. Legalább a magamét. Legtöbbet
               jövedelmez a tárca: én hát tárcát irok. A könyv már meghalt: a regényirás mestersége
               nem sokat hajt a konyhára. Nem sokára megérjük a dicsőség csődjét is, mert annyi lesz
               az ünnepelt iró, hogy akár Dunát lehet majd velük rekeszteni... Tömérdek a „remek
               klasszikus alkotás”: tömérdek a halott, akinek mind szobor kell; s nem sokára eljön
               az idő, mikor az élőknek irtó háborút kell viselniük a halottak ellen, - ha csak éhen
               halni nem akarunk... Ezért mondom, hogy meghalt a könyv s a regényirás mestersége nem
               sokat hajt a konyhára.</p>
            <p>Rosty szótlanul, komoran hallgatott. Majd, mintha félig ébren ábrándozna, halkan
               mondta:</p>
            <p>- Úgy van: a dicsőség csődje közeledik... Tegnap bent jártam a Nemzeti Muzeum
               könyvtá­rában. Száz meg százezer kötet porlad ottan, amit soha senki se olvas; az
               elfeledés, a megsemmisülés, az elmulás enyészetes álmát aluszszák s talán igazi
               remekmunkák is vannak köztük; de az idők porával rájuk feküdt koruk hálátlanságának,
               az örök feledésnek le nem hengeríthető sírköve... Gigászi sirbolt az a könyvtár,
               amelyben egymás hátán, ezer számra állnak a holtak a polcokon s a számuk egyre nő,
               egyre szaporodik, úgy hogy maholnap elég hely se lesz már a tömérdek halott
               számára... És ez a temető sokkal riasztóbb, iszonyúbb, mint az a másik, mert itt az
               emberiség elméje, szellemi és erkölcsi élete nyugszik a sírban... Ah, jobb, ha rá se
               gondolunk, mert elvész minden illuziónk, amely pedig az erőnk és talentumunk
               forrása!</p>
            <p>- Nem, nem! - tiltakozott Porgesz élénken: - ez csak filozófussá tehet bennünket, de
               az erőnket nem veheti el. Utópiák helyett az életre forditja gondunkat s megtanít
               arra, hogy ostobaság föláldozni az életet, minden kényelmével és örömével, a
               halhatatlanság hiú ábrándjáért, amelyet nem élvezhetünk s amelyről még bizonyosak se
               vagyunk... A karthauzi meg a trappista, akik lemondanak a földi élet minden öröméről
               és kegyetlenül sanyargatják a testüket, józanabbak, mint te; mert ők legalább
               reménylik, hogy élvezhetik a mennyek minden boldogságát, gyönyörűségét: te azonban,
               még ha túlél is a neved és a munkád, - semmit se fogsz tudni erről s nem élvezheted a
               drágán vett dicsőséget, amelyért az élet minden örömét föláldoztad!...</p>
            <p>Itt megállt, mintha gondolkoznék, hogy kimondja-e, ami az ajkán lebeg; de csakhamar
               megemberelte magát és félig tréfásan, félig komolyan folytatta:</p>
            <p>- Látod, Gyula, az egyedüllét vesztedre van. Megérleli a rögeszmédet, fanatikussá
               tesz, úgy hogy nem láthatsz, nem ítélhetsz helyesen és csak ártasz magadnak...
               Bocsáss meg, ha túl­őszinte leszek, de a barátság kötelez rá. Voltaképpen azért
               jöttem hozzád, hogy figyelmeztes­selek valamire. Legutolsó cikked, melyben annak a
               sakternek az ártatlanságát bizonyítgatod, nagyon rossz vért szült. Nekem kellett
               megvédelmeznem a becsületedet. Azzal vádoltak, hogy téged is megvett a zsidó
               szindikátus és pénzért irtad azt a cikket.</p>
            <p>- Valóban? - tört ki gúnyosan Rosty. - Ezt vártam! De a lelkiismeretem tiszta s ez
               elég nekem; a rágalmazókkal pedig sohasem törődtem.</p>
            <p>- Rosszul teszed, - felelte Porgesz vállat vonva. - Az a sakter se inged, se
               gallérod: miért foglalkozol hát vele? Inkább törődnél a magad ügyével-bajával. Ha
               bírói tévedés történt az elítéltetésénél, azok lelke rajta, akik elítélték. Nem a te
               föladatod, hogy rehabilitáld. Mert, ha minden bírói tévedést jóvá akarnál tenni, amit
               ebben az országban elkövettek, még meghalni se érnél rá.</p>
            <p>- Elég, ha ráérek egyetlen egy ártatlan ember megszabadítására is!</p>
            <p>- Értlek, értlek, - hagyta helyben Porgesz. - Sőt azt is megengedem, hogy az a sakter
               ártatlan. De az bizonyos, hogy fejjel mégy a falnak, ha védelmezed. Ki mozdulna meg
               érted, ha téged ítélnének el jogtalanúl? Senki, sőt mindenki elhinné, hogy bűnös
               vagy. Mit avatkozol hát ennek a sakternek a dolgába, a kihez semmi közöd?</p>
            <p>- Pedig van közöm, több mint hinnéd, - felelte Rosty büszkén és elvörösödött. - És
               nemcsak nekem, de köze van hozzá minden embernek, akinek van lelkiismerete. A
               társadalom minden egyes tagjának kötelessége, hogy vigyázzon a felebarátja jogaira és
               érdekeire. Az az igazság­talanság, mely azt a szegény zsidó saktert érte, engem is
               sújtott az ő személyében; követ­ke­zés­képpen kötelességem tiltakozni, nehogy engem
               is az ítélethozók cinkostársának tartsanak.</p>
            <p>- Ez csak beszéd, - mondta Porgesz egykedvűen. - De akármennyit beszélsz is, a
               közvéle­ményt nem birod meghódítani.</p>
            <p>- Ez csak nem ok arra, hogy hallgassak!</p>
            <p>- Tudom, tudom, - bólintgatott Porgesz; - de minden ellened fordul: a sajtó, a
               kormány, a bíróság és a társadalmi erők szervezett, félelmetes banderiuma. Ezek le
               fognak győzni téged.</p>
            <p>- Mit bánom én, csak az igazság győzzön!</p>
            <p>- De nem győz ám, hanem bukik veled együtt, - mondta Porgesz. De kár erről vitatkozni
               is, mert úgy se értenők meg egymást. Menjünk inkább sétálni s azután fölnézhetünk a
               Híradó szerkesztőségébe is.</p>
            <p>- Ugyan mit keresnék én ottan? - vonakodott Rosty.</p>
            <p>- Kohári nagyon fog örülni, ha lát. Hidd el, hogy becsül téged... Valami két hete,
               nem tudom hogyan, szó volt rólad, és Kohári valósággal lelkesedve dícsért az egész
               szerkesztőség füle hallatára. Nem árt, ha eljösz; hátha még összebékéltek.</p>
            <p>Rosty nem akart megalázkodni. Úgy tetszett neki, hogy alamizsnakérés, ha most beállít
               Kohárihoz. De Porgesz addig biztatta, korholta, hogy végre is beleegyezett, és
               elindultak.</p>
            <p>- Ha novellákat kér tőlem, - gondolta, - hát azt adhatok. És evvel nem is teszek
               erőszakot a lelkiismeretemen.</p>
            <p>Mikor kiértek az Andrássy-útra, két újságiró jött szembe velük.</p>
            <p>- Mondjátok csak, - szólt az egyik: - hol osztogatják azt a pénzt?</p>
            <p>- Miféle pénzt? - kérdezte Porgesz megütődve.</p>
            <p>- Nini, a Bodóné! - gúnyolódott a másik. - Azt kérdezzük, hol van a
               zsidó-szindikátus, aki a sakterért fizet?</p>
            <p>- Ostobaság! - felelte Porgesz bosszúsan. - Talán csak nem hiszitek, hogy van ilyen
               szindiká­tus?</p>
            <p>A két újságiró hangosan fölkacagott.</p>
            <p>- Miféle komédia ez? - mondta az egyik. - Egész Budapest tudja, hogy a szindikátus
               megvan és két marokkal szórja a pénzt. Ha nem lenne igaz, Eőry ügyvéd bizonyára nem
               védelmezné azt a bitang saktert.</p>
            <p>- Ez csak afféle mende-monda, - felelte Porgesz vállat vonva, akit szemmel láthatóan
               bántott, hogy a két újságiró Rosty társaságában találta. - Különben, még ha igaz
               lenne is ez a mese a szindikátusról, abból még nem következik, hogy mindenkit
               megfizettek, aki ártatlannak tartja és védelmezi a szegény saktert.</p>
            <p>- Oh, oh! - gúnyolódott az egyik újságiró: - e szerint hát te nem tudod, hol van a
               szindikátus irodája?</p>
            <p>- Nem.</p>
            <p>- Akkor mondd meg te, Rosty, - szólt a másik és kihívóan fordúlt Rostyhoz. - Te
               mindenesetre tudod: hisz már cikket is irtál a sakter mellett.</p>
            <p>- Gyerünk tovább, - mondta Rosty megvetően. - Erre az alávalóságra nincsen
               válaszom.</p>
            <p>Karonfogta Porgeszt és átment vele az utca túlsó felére, mialatt a két újságiró
               gúnyosan, kacagva nézett utánuk.</p>
            <p>- Micsoda aljas szenvedélyek dolgozhatnak itt, - mondta Porgesz, mikor kissé távolabb
               értek. - Ha már az újságirók is annyira belemelegednek, hogy készek egymást
               inzultálni a nyilt utcán is!... Látod, Gyula: mi eredménye van a meggondolatlan
               ideálizmusodnak! A miatt a cikked miatt mindenki azt hiszi, hogy megfizettek a
               zsidók.</p>
            <p>- Nem mindenki, - felelte Rosty haragtól fojtott hangon: - nem mindenki, csak a
               hitvány újságirók, akik irígységből fogják rám ezt a gyalázatosságot. Azt hiszik,
               hogy valóban kaptam pénzt s az fáj nekik, hogy nem ők kapták... Oh, mily szívesen
               irna valamennyi a sakter mellett, ha tudná, hogy megfizetik! - folytatta gúnyosan; -
               de az a szerencse, hogy nincs szükség rájuk, mert van elég becsületes ember a
               hazában, aki ingyen is meg meri mondani a meggyőződését.</p>
            <p>Kiértek a körútra. A gyalogjárón szinte ember ember hátán tolongott s a
               mellék-utcákból úgy özönlött a tömeg, mint mikor a fölzavart hangyabolyból menekülnek
               a lakók. Imitt-amott rekedt kiáltás zúgta túl a tömeg halk moraját: - „Le a
               zsidókkal!” - és tízezer meg tízezer ember dörögte utána a fenyegető
               vészkiáltást.</p>
            <p>Hirtelen, az Erzsébet-körút felől, huszonöt-harminc rikkancs törtetett az Oktogon-tér
               felé, ordítva, ahogy a torkán kifért:</p>
            <p>- „Nyilt levél a nemzethez!... A sakter ártatlan!”...</p>
            <p>A tömeg pár pillanat alatt szétkapkodta az „Esti Újság”-ot, amely valóban szenzációs
               volt ezen a napon. Meskó, a legnagyobb magyar iró, az előkelő politikus és képviselő
               irta benne a „Nyilt level”-et, amelyben az igazság és humánizmus nevében,
               megdönthetetlen logikával bizonyította be a szerencsétlen elítélt sakter
               ártatlanságát.</p>
            <p>- Ezt olvasd! - kiáltott föl Rosty lázasan, diadalmasan, mikor átfutotta a cikket. -
               Ezt olvasd: és most mondd, hogy a sakter bűnös!</p>
            <p>- Úgy van, ez derék dolog, - mondta Porgesz elgondolkozva. - De hidd el, a
               szenvedélyek vihara úgy elkapja ezt a cikket is, meg Meskót is, akárcsak a forgószél
               a szalmaszálat.</p>
            <p>- De legalább nem mondhatják, hogy Meskót is megvesztegették a zsidók!</p>
            <p>- Várj holnapig, - felelte Porgesz szkeptikusan. - Ha nem akad legalább tíz lap,
               amely a legszenvedélyesebben meggyanúsítja Meskót, megeszem a fejemet... Nézz körül:
               lehet-e a logika, az igazság és a józanság fegyvereivel küzdeni az ilyen fanatizált
               tömeg ellen?...</p>
            <p>Rosty nem felelt. A tömeg valóban ijesztő volt. Fenyegető arcok, szenvedélyes viták,
               heves taglejtések izgatott szóváltás minden felől s ráadásul a szinte percenként
               fölhangzó vad, fenyegető csatakiáltás, melyet a fanatikus tömeg üvöltve ismételt:</p>
            <p>- „Le a zsidókkal!”...</p>
            <p>Mikor fölmentek a Híradó szerkesztőségébe, mindjárt az első emeleten, ahol a pénztár
               volt, heves szóváltás állította meg őket. Berkes civódott a pénztárossal és nem
               akarta elfogadni a száz koronát, amit ez kínált neki.</p>
            <p>- Micsoda éretlen tréfa ez? - fakadt ki Berkes. - Nekem ötszáz korona jár.</p>
            <p>- Lehet, uram, de én nem fizethetem ki, - felelte a pénztáros. - Rendeletem van, hogy
               soronként csak tíz fillért fizessek, amennyi a nem eredeti tárcákért jár.</p>
            <p>Ez hatott. Berkes zsebre vágta a száz koronát és szó nélkül odább állt.</p>
            <p>- Úgy kell neki! - mondta Porgesz megvetéssel. - Két esztendeje már, hogy a régi
               évfolyamok tárcáit meglopja, lemásolja s eredetiként adja el. Néha-néha, mikor a
               sürgős kényszerűség ráviszi az embert, nem mondom, hogy ne tegye: de következetesen
               és állandóan mégse járja ez a kalózkodás. Régóta tudták mindnyájan, hogy így
               cselekszik, de csak most törte ki a nyakát, mert Pákozdi végkép megutálta.</p>
            <p>Rosty megállt egy óriási plakát előtt, mely ökölnyi betükkel hirdette, hogy a Híradó
               legközelebb megkezdi „Tölgyessy Artur, a hires regényiró legújabb regényének a
               közlését”...</p>
            <p>- Ez csak az igazi pióca! - mondta Porgesz. - Valamennyiünket hátra szorított.
               Legalább húszezer koronát keres évente, s még csak a pályája elején van. Pedig
               nincsen egy csöpp talentuma se.</p>
            <p>Bent, a teremben már egész csomó újságiró lődörgött és udvarolt Lakatosnak. Rosty,
               miután szólt az inasnak, hogy jelentse be Kohárinál, odament az egyik csoporthoz,
               ahol Bernheim, Horák, Bélteky, Tölgyes és Nagy Dezső beszélgettek. A „kollégák”
               hidegen, szinte meg­vetően fogadták a köszöntését és rá se hederítettek többé; sőt
               Bélteky és Horák, akik naponta szenvedélyes dühhel támadták a saktert, tüntetően
               hátat fordítottak neki.</p>
            <p>Rostynak minden vére az arcába szökött s már éppen indulatosan akarta számon kérni
               tőlük ezt a sértést, mikor az inas visszajött és jelentette:</p>
            <p>- Kohári méltóságos úr most igazgatósági ülésen van s csak egy óra mulva fogadhatja
               önt. Ha nem várhatja meg, akkor kéreti, sziveskedjék holnap ide fáradni.</p>
            <p>- Inkább megvárom, - felelte Rosty s odább ment az újságirók csoportjától.</p>
            <p>Az egyik sarokban Fejér Miksa beszélgetett Bolgárral, aki szintén befúrakodott a
               Híradóhoz és a napi híreket irta. Rostynak eszébe jutott a maga esete: ugyanez a
               Fejér Miksa árulta el neki, hogy a Máriássy hazug kritikáját, mely plágiummal vádolta
               Rostyt, Bolgár irta: s ime, most mily jó barátok, holott akkor kölcsönösen
               legazemberezték egymást!</p>
            <p>- Ezt teszi az újságirás! - gondolta magában Rosty és megvetően elfordult tőlük.</p>
            <p>Észre vette, hogy amióta bejött, mindenfelé meghalkult a beszélgetés és többen
               gyanakodva, sőt kihívóan néztek rá. Porgesz pedig, mintha halkan mentegetődzött
               volna, hogy idehozta... De aztán lassanként ismét megélénkült a párbeszéd s az egyik,
               mintha folytatná félbe szakadt okoskodását, így szólt:</p>
            <p>- Én a falhoz sorakoztatnám az összes filoszémitákat és sortüzet adatnék rájuk. Ez
               lenne a legokosabb. Egyszerre végét vetné a zavargásoknak.</p>
            <p>- A zavargást én se helyeslem, - szólt most egy zsidó; - sőt elítélem az egész
               hírlapi akciót, amit annak a bitang sakternek az érdekében indítottak, de azért nem
               állítom, hogy mindenki eladta a tollát és meggyőződését, aki csak a sakternek fogja
               pártját. Ott van például Meskó, az iró, meg Eőry, az ügyvéd és országos
               képviselő.</p>
            <p>- Félmilliót kapott mindenik!</p>
            <p>- Ugyan, micsoda beszéd ez! Aztán kitől kapta volna?</p>
            <p>- Kitől?... Hát a szindikátustól.</p>
            <p>- De hiszen nincsen szindikátus!</p>
            <p>- Akár van, akár nincs szindikátus, - szólt most közbe Lakatos nagyképűen, - a Híradó
               pártatlanul fog ítélkezni ebben a fontos pörben. Ez a lap álláspontja. Én, a magam
               részéről, utálatosnak és megrovandónak tartom, hogy ekkora hühót csapnak egy
               esetleges bírói tévedés miatt.</p>
            <p>- Semmi bírói tévedés! - kiáltott közbe Nagy Dezső szenvedélyesen. - Az a sakter
               bűnös és már rég föl kellett volna akasztani...</p>
            <p>Többen hangosan helyeseltek. Most lépett be Máriássy, akinek tekintélye, úgy
               látszott, nagyon megnőhetett a Híradónál, mert mindenki törte magát, hogy kezet
               foghasson vele.</p>
            <p>- Köszöntöm a díszes társaságot! - mondta Máriássy leereszkedően.</p>
            <p>Majd, megpillantván Rostyt, szétterpesztette a lábait s karba tevén mind a két kezét,
               ünnepé­lyesen rámordult:</p>
            <p>- Csodálom, hogy itt látom önt, uram. Azt hiszem, hogy legutolsó cikke után semmi
               helye sincs köztünk.</p>
            <p>Rosty elpirúlt. Már ajkán volt a szó: - „Nyomorult, gazember!” - de tűrtőztette magát
               és hallgatott.</p>
            <p>- Itt mindnyájan keresztények és magyarok vagyunk! - szólt most Bélteky mérgesen.</p>
            <p>- Ne bántsátok, - mondta kicsinylően Nagy Dezső. - A fiatalsága menti a
               tévedését.</p>
            <p>- Önök tévednek, nem én! - kiáltott föl Rosty hevesen.</p>
            <p>- Miért védelmezi azt a gyilkos saktert? - kérdezte Lakatos durván. - A bíróság
               rábizonyította, hogy elvágta a nyakát annak a szegény leánynak: s ön még védelmezni
               meri?</p>
            <p>- A bíróság nem bizonyított rá semmit, - felelte Rosty: - s az én meggyőződésem az,
               hogy az a szerencsétlen sakter ártatlan.</p>
            <p>- A meggőződése? - szólt Máriássy maró gúnynyal. - Hát a szindikátussal hogy
               vagyunk?</p>
            <p>- Ha lenne szindikátus - tört ki Rosty: - ön már régen megzsarolta volna!... Ön
               legelőbb! S az újságok nagy része mind a sakter pártján állana már, ha volna
               szindikátus, amely fizetne ezért.</p>
            <p>- Oh, oh! - gúnyolódott Horák: - ennek már fele sem tréfa!</p>
            <p>- Vannak, akiket elvakít a felekezeti szenvedély, a zsidógyűlölet - folytatta Rosty.
               - Ezeket meg tudom érteni, sőt menteni is tudom a tévedésüket. De igen sok van önök
               közt, akiket a klerikálisok vettek meg...</p>
            <p>- Hát önnek mennyit adtak a zsidók? - vágott közbe Máriássy gúnyosan.</p>
            <p>- Gazember! - hörögte Rosty és rárohant.</p>
            <p>De Horák, Máriássy és Bélteky egyszerre emelték föl botjaikat és lecsaptak rá. Az
               egyik végig vágott az arcán s az ütés nyomán kiserkedt a vér. Nagy Dezső hirtelen
               odaugrott és méltatlankodva mondta:</p>
            <p>- Lassan, uraim!... Hárman egy ellen, az még se járja!... Engedjük meg Rosty úrnak,
               hogy bántatlanul elmehessen.</p>
            <p>- Szép nagylelkűség, nemes lovagiasság! - fakadt ki Rosty keserűen: - méltó ahhoz a
               kaján gyűlölethez, amelylyel azt a szerencsétlen, ártatlanul elítéltet üldözik!...
               Hárman, tízen, húszan egy ellen: ez a ti hősiességtek! De rajta! Üssetek hát, ha
               mertek! Nem félek tőletek, megvetlek mindannyitokat és büszke vagyok rá, hogy
               gyűlöltök s nem szégyenlem azt az ütést sem, melyet nemes és igaz ügyért mértetek
               rám!</p>
            <p>Tíz bot is fölemelkedett egyszerre; de, mielőtt lesújthattak volna, többen hevesen
               tiltakoztak:</p>
            <p>- Nem, nem! Ne bántsátok! Hadd menjen el!...</p>
            <p>- Gyávák! Gyávák! Gyávák! - ismételte Rosty elkeseredve.</p>
            <p>Lassan kitámolygott a szobából és folyton vérző arcát törülgette. Csodálatosképpen
               nem fájt neki az ütés: a fölháborodás erős láza elnyomta a fizikai fájdalmat s
               legyőzhetetlen erővel unszolta, kényszerítette, hogy kiáltsa ki a világba a maga
               hitét, meggyőződését és szálljon szembe a tízezernyi tömeggel, mely fanatikus dühhel
               hullámzott az utcákon...</p>
            <p>Messze, az Oktogon tér felől, meg-megújult a dühös, fenyegető üvöltés:</p>
            <p>- Le a zsidókkal:</p>
            <p>A tolongó emberáradat, mint a kicsapó tenger szennyes hullámai hömpölygött a széles
               Andrássy-úton a Váci-körút felé s amerre jött, bevert ablakok csörömpölése,
               inzultált, véresre vert nők és férfiak jajveszéklése mutatta az útját. A vad
               újjongás, a fékevesztett bosszú-ordítás egyre jobban közeledett... Most az Opera elé
               ért: egyfelől a monumentális színház, másfelől a díszes vendéglő és kávéház ablakait
               csörömpölve zúzta be a megvadult tömeg. De a tomboló diadalújjongás csakhamar a
               rémület ijedt lármájába fulladt: - a mellékutcákból két szakasz lovasrendőr ugratott
               bele a tömegbe s irgalmatlanul kardlapozta, tipratta, vágta, hogy a csőcselék
               eszeveszett ordítással menekült.</p>
            <p>Olyan volt ez a dulakodás, mint mikor a puszta forgószele fölkapja a homokot és
               nyargal vele a végtelen síkon. A megugratott tömeg lélekszakadva rohant az
               Andrássy-úton végig, a Váci-körút felé s a lovasrendőrök mindenütt a nyomában. A
               szitkok, átkozódások, káromkodások özöne elnyelte a föl-fölhangzó vad ordítást: - „Le
               a zsidókkal!” - melyről a csőcselék még futtában se feledkezett meg.</p>
            <p>A féktelen, üvöltő ember-áradat percről-percre közeledett Rosty felé: - ő pedig állt
               a helyén, nyugodtan és mozdúlatlanul, mint a kőszobor... Most elérte, körülözönlötte
               a tömeg: s ekkor, mintha láthatatlan, rejtélyes erő mozdult volna meg benne, egész
               magasságában kiegyenese­dett, mind a két karját fölemelte az égre s a fanatizmus
               kétségbeejtő heroizmusával kiáltott föl:</p>
            <p>- Éljen az igazság!... A sakter ártatlan!</p>
            <p>A szennyes áradat összecsapott fölötte. Mint a pelyhet a vihar, úgy kapta föl és
               tiporta le a tömeg... Az ökölcsapások, rugások záporeső módjára hullottak rá
               mindenfelől: azt hitte, darabokra tépik... Aztán hirtelen irtózatos fájdalmat érzett
               a két karjában s erre fölocsudott... Mind a két karját a hátára facsarták s a
               csuklóira vasperecet tettek: - nyolc-tíz rendőr fogta körül és védte a tömeg dühe
               ellen, mely meg akarta lynchelni. A feje födetlen, a ruhája tiszta rongy, az arca
               csupa vér, de még ekkor is hörögve kiáltotta:</p>
            <p>- Éljen az igazság!... A sakter ártatlan!...</p>
           
         </div>
         <div type="chapter">
            <head>XIII.</head>
            <p>- Ön Rosty Gyula, ugy-e?...</p>
            <p>- Az vagyok, - felelte Rosty. - Mit kíván?</p>
            <p>- Én Hokula vagyok, az „Előre” kiadótulajdonosa... Már két hét óta hajszolom önt s
               csak tegnap tudtam meg, hogy fogságban volt.</p>
            <p>- Ott voltam, - felelte Rosty: - négy hétre ítéltek el, közcsendháborítás és hatóság
               elleni erőszak miatt.</p>
            <p>Keserűség és megbánás nélkül mondta ezt. Exaltált lelkének jól esett, hogy szenvedhet
               az igazságért s a vértanúk csöndes nyugalma, öntudatos elégedettsége elfeledtette
               vele a reá mért büntetés igazságtalan voltát.</p>
            <p>A zsidó fürkészve nézett szét az iró szegényes lakásában s úgy látszott, hogy tetszik
               neki ez a nyomor, mert elégedetten mosolygott.</p>
            <p>- Ah, ön nagyon derék ember, Rosty úr, - mondta aztán kedveskedve. - Az elsők egyike
               volt, akik síkra szálltak a szerencsétlen, ártatlanul elítélt sakter mellett. Az ön
               helye az én újságomnál van, mely az igazságot védelmezi. Nem volna kedve hetenként
               két vezércikket irni?... Nem kötjük meg a kezét: arról irhat, amiről akar.</p>
            <p>Rosty habozott. Lopva jobban szemügyre vette a zsidót. Csupaszképű, idétlen arcú
               suhancnak látszott, akin úgy állt az elegáns ruha, mintha gúnyból öltöztették volna
               föl madárijesztőnek. Sunyi, mosolygó képe csupa ravaszság volt, a kezeivel egyre
               hadonászott, mig beszélt s ha fölállt, a karika-lábai szinte még görbébbeknek
               látszottak szűk nadrágjában.</p>
            <p>- Csúf zsidó, annyi szent! - gondolta magában Rosty.</p>
            <p>De, bármily kevéssé volt is bizalomgerjesztő ez a Hokula, még se utasíthatta el
               könnyelműen. A nyomor ugyanis olt leselkedett az ajtaja küszöbén s két nap óta nem
               evett kenyérnél egyebet, most pedig az összes vagyona se volt két korona.</p>
            <p>- Ön talán még nem is látta az újságomat? - kérdezte Hokula s kivett a zsebéből
               egyet. - Nézze meg. Három hete csak, hogy megindult a lap s ma már harmincezer
               példányban nyomatjuk. Roppant izgatja és érdekli a közönséget ez a „sakter-ügy”... A
               mint látja, ismert emberek irnak a lapba.</p>
            <p>Rosty belenézett az ujságba. Hallatlan, brutális őrjöngés volt minden cikk, a
               fékeveszett fanatizmus dühe lüktetett minden sorban s azt lehetett volna mondani,
               hogy még a betük is tajtékzanak...</p>
            <p>- És, ha jól megnézi, - folytatta Hokula, - láthatja, hogy csupa keresztények irják a
               lapot. Ez azért van, hogy ránk ne foghassák, hogy csak a zsidók védelmezik azt a
               szerencsétlen saktert.</p>
            <p>- E szerint hát zsidó nincs is az egész szerkesztőségben? - kérdezte Rosty.</p>
            <p>- Oh, van; hogyne volna? - felelte Hokula ravaszul hunyorgatva; - csakhogy ezek nem a
               maguk nevével irnak, hanem csupa arisztokrata-hangzású y-os névvel irják alá
               magukat.</p>
            <p>- És micsoda föltételeket ajánl ön? - kérdezte Rosty.</p>
            <p>- Ah, sajnos, nem vagyunk gazdagok, - sóhajtott Hokula szemforgatva. - Az
               ellenségeink azt hiszik, hogy a zsidók százezreket és százezreket áldoznak erre a
               célra... Ne higyje barátom: ezek mind hazug, irigykedő emberek, akiknek nem a sakter
               elítéltetése, ártatlansága vagy bünös­sége a fontos, hanem az, hogy mennyit hajt a
               konyhára, ha mellette vagy ellene nyilat­koznak.</p>
            <p>- Én mind evvel nem törődöm, - felelte Rosty. - Ha gazdag volnék, nem kérnék öntől
               semmit, hanem ingyen és önzetlenül küzdenék a meggyőződésemért. De szegény vagyok és
               a tollam­ból, a munkámból élek.</p>
            <p>- Tehát mennyit kér? - kérdezte Hokula.</p>
            <p>- Szabja meg ön, hogy mennyit adhat, - mondta Rosty, mert az alkudozásnak még a
               gondola­tától is undorodott.</p>
            <p>- Nos, mondjunk kétszáz koronát havonként, - szólt Hokula és lopva fürkészte Rosty
               arcát, hogy beéri-e ennyivel. - Igaz, hogy nem sok, de legalább bizonyos. És igérem,
               hogy rendesen fizetünk. Sőt ha esetleg némi előlegre volna szüksége...</p>
            <p>Letett egy száz koronás bankót az asztalra és nyájasan folytatta:</p>
            <p>- Tessék, kérem. Hanem, ha szabad kérnem: szíveskedjék nyugtát irni róla.</p>
            <p>Rosty leült és megirta a nyugtát.</p>
            <p>- A többi munkatársait is így fizeti? - kérdezte, mikor elvégezte.</p>
            <p>- Oh, nem! - rázta a fejét Hokula vigyorogva. - Ön kap legtöbbet... Tehát mikor kapok
               öntől valamit?</p>
            <p>- Még ma este.</p>
            <p>- Ah, ez igazán derék!... De már megyek is, mert nagyon kell sietnem. A
               viszontlátásra, uram, és köszönöm.</p>
            <p>- Uzsorás! - mondta magában Rosty, mikor egyedül maradt. - Gyalázatosan meglop és
               kizsákmányol.</p>
            <p>De ez a tudat nem kedvetlenítette el. A jövendő küzdelem lelkesítő mámora az agyába
               szállt és lázasan készült az első támadásra. Elolvasta a reggeli lapokat, hogy
               tisztába jöjjön a dolgával. Hármat kivéve, - s ezek voltak a legkevésbbé elterjedtek,
               - valamennyi a sakter ellen irt. És hogyan irt!... Mindegyik vezércikk az igazságnak
               gyalázatos és rendszeres meg­hamisítása volt, melyben a legképtelenebb föltevéseket
               megdönthetetlen dogmaként hirdették s a hazugságot a legvakmerőbb cinizmussal mondták
               igazságnak. Az igazság védelmezőit pedig elnevezték judásoknak, zsidóktól megvásárolt
               becstelen kalandoroknak, politikai ipar­lova­goknak, akiket mind be kellene csukni,
               hogy az emberiséget teljesen félre ne vezethessék. Rosty nagyokat ütött öklével az
               asztalra, míg a lapokat olvasta, mert ez az alávalóság lelke mélyéig fölháborította;
               de aztán fékezte indulatait, meggyőzte szenvedélyét s mikor lecsillapodott, megirta
               első vezércikkét, melyben a józan és rideg logika fegyvereivel halomra döntötte a
               hazugságok és hitvány rágalmak kártyaházát...</p>
            <p>Csöngettek. Rosty fölkelt és kinyitott... Fejérváry volt... A két iró
               összeölelkezett.</p>
            <p>- Ez csak a váratlan öröm! - kiáltott föl Rosty boldogan. - Hol járt, hová tűnt el
               ily sokáig?... Már három éve is van, hogy a hírét se hallottam!</p>
            <p>- Úgy van: épen annyi, - bólintott Fejérváry. - Itt hagytam a hazámat, mert már nem
               adott kenyeret. Elmentem új hazát keresni, megjártam Afrikát és Amerikát, de
               hiába!... Mint oly sok bujdosó magyar, én is meggyőződtem a „Szózat” szavainak az
               igazságáról: - „A nagy világon e kivül nincs a mi számunkra hely!”... A magyar nem
               született kozmopolitának: akármily jó dolga van is külföldön, mindíg haza
               vágyik...</p>
            <p>Nyugodtan, szinte közömbösen beszélt, mintha semmi se lenne már a földön, ami
               izgatná, vagy fölrázhatná unott apáthiájából. Arcát elégette a déli nap heve, a
               vonásai marconábbak lettek, csak a tekintete mintha szomorúbb, bánatosabb lett volna,
               bár időnként még föl-fölvillant benne az a rejtélyes tűz, mely az egykori,
               szenvedélyes polemikusra emlékeztetett.</p>
            <p>- És boldogabb-e most? - kérdezte Rosty.</p>
            <p>- Az nem fontos, - felelte Fejérváry vállat vonva. - A boldogság félénkké és
               hitványnyá tesz, ép ugy, mint a vagyon. Aki boldogtalan és koldus, annak nincs mit
               vesztenie s ez teszi erőssé. Hisz már a költő is megirta, - tette hozzá szomoruan
               elmosolyodva, - már a költő is megirta, hogy:</p>
            <p>„a gazdag s boldog mind oly nyomorúlt,</p>
            <p> oly nyomorult, - nem tud meghalni sem!”</p>
            <p>- Mikor jött meg? - kérdezte Rosty.</p>
            <p>- Már négy hete.</p>
            <p>- S most itthon marad?</p>
            <p>- Lehet, de még nem tudom. Addig, ameddig ennek a sakternek az ügye dülőre nem jut,
               minden esetre itthon maradok.</p>
            <p>- Melyik újságba ir?</p>
            <p>- Csak egybe, - felelte Fejérváry. - Az „Előre” teljes függetlenséget és szabad
               vélemény-nyilvánítást biztosított és...</p>
            <p>- Ah, hisz én is abba az újságba dolgozom! - örvendezett Rosty. - Tehát mégis csak
               összekerültünk.</p>
            <p>- Tudom, - bólintott Fejérváry. - Az a Hokula éppen most járt önnél. Én küldtem
               ide... Oh, sohse köszönje! Voltaképpen nem szívességet tettem, hanem ártottam önnek.
               Mert az igaz­ságot nem lehet büntetlenül szolgálni; s ön is megfizeti egykor a
               mostani könnyelműségét.</p>
            <p>- Mit bánom én! - felelte Rosty vállat vonva. - A fő az, hogy győzzön az igazság.</p>
            <p>- S kötött szerződést evvel a Hokulával?</p>
            <p>- Csak szóbelileg állapodtunk meg, - mondta Rosty.</p>
            <p>- Mennyit fizet?</p>
            <p>- Havonta kétszáz koronát, hetenként két cikkért. S azt mondta, hogy csak nekem fizet
               annyit.</p>
            <p>- Hazudott, - felelte Fejérváry megvetően, - mert nekem ugyanannyit fizet. Különben
               meglop mindkettőnket. Vannak munkatársai, akik ezer koronát kapnak havonta és csak
               ollóznak. A lapnak tömérdek pénze van, de ez a Hokula számít a meggyőződés
               önzetlenségére és velünk töreti a harcot. Ha nem lesz ránk szüksége, kilök bennünket
               az utcára, s akkor minden ajtó zárva lesz előttünk, mert időközben az egész világgal
               összeveszünk.</p>
            <p>- Miféle ember ez? - kérdezte Rosty idegenkedve.</p>
            <p>- Ki tudná megmondani? - tünődött Fejérváry szinte magában. - Amit hallottam róla,
               nem nagyon biztató. Az apja pénztáros, vagy könyvelő volt valahol és meglopta a
               gazdáját; rab­viselt ember, még most is él. A fiáról még furcsább dolgokat beszélnek.
               Vannak, akik ismerték, mikor a Városligetben a Csicsóné nótáját árulta és torka
               szakadtából ordított egész nap néhány garasért. Aztán levélbélyegekkel kereskedett,
               elcsavargott valahová Genovába és állítólag nagy üzlete is volt, de megszökött
               onnan.</p>
            <p>- Családos ember?</p>
            <p>- Van felesége - felelte Fejérváry. - Ehhez is furcsán jutott: úgy beszélik, hogy
               megszöktette. A leány csinos volt és nagyon művelt, azt hiszem, gymnáziumot is
               végzett; ez a Hokula, aki valóságos analfabéta, mert még a helyesirást se tudja,
               elbolondította a leány fejét, aki a szülei akarata ellenére szökött meg vele. Hogy
               mit talált ezen a csupaszképű, sunyi, irástudatlan szélhámoson, igazán nem értem; de
               hát a női szeszély kitanulhatatlan... Annyi bizonyos, hogy engem érdekel a dolog,
               mert a legközelebbi regényemet róla akarom irni.</p>
            <p>- Ah, regényt ir? - kérdezte Rosty meglepetve.</p>
            <p>- Csak akarok irni, - felelte Fejérváry, - ha elegendő adatom lesz erről a kapzsi
               suhancról. Az lesz a cime: „Hokula, a bélyegkirály”... De most menjünk sétálni.
               Útközben is beszélget­hetünk s önnek is jó lesz, ha egy kicsit a szabad levegőre
               megyünk.</p>
            <p>Rosty felvette a kabátját s lementek az utcára. A város szinte forrni látszott:
               bármerre mentek, mindenütt élénken vitatkozó, hevesen gesztikuláló csoportokat
               láttak; a sakter ügye, a rituális vérvád pörújítása izgatta a kedélyeket mindenütt s
               még a legcsöndesebb utcákon is meglátszott, hogy valami erős szenvedély megzavarta a
               társadalom egyensúlyát.</p>
            <p>- Nézzen körül: - mondta Fejérváry megállva, - ezek mind ellenünk vannak. Lehetetlen,
               hogy győzzünk; el fogják tiporni az igazságot s vele együtt minket is.</p>
            <p>- Ej, ön mindig pesszimista volt, - felelte Rosty bizakodva.</p>
            <p>- S az még semmi, hogy legyőznek, - folytatta Fejérváry, - de alighanem éhen is
               elpusztulunk, mert minden hajót fölégettünk magunk mögött, ezek a zsidók pedig nem
               fognak törődni velünk, mihelyt nem szorulnak rá a tollunkra.</p>
            <p>- Hát aztán? - mondta Rosty megvetően. - Én úgy se várok tőlük se hálát, se egyebet.
               Hisz nem is értük harcolok, hanem az igazságért, s ha elbukom is, hát becsülettel
               bukom. De miért kellene buknunk? Hisz a jog, törvény és igazság - ahogy egy
               szószátyár miniszterelnök szokta mondani, - velünk van.</p>
            <p>- Mit használ ez, ha ellenünk van a közvélemény? Ennek a szerencsétlen sakternek az a
               bűne, hogy zsidó, s a tömeg szemében a kapzsiság, csalás és kizsákmányolás
               szimbóluma. Az egész zsidó fajt gyűlölik és üldözik benne; azt a zsidót, aki a mások
               bőrére gazdagodik meg, csak harácsol, de nem dolgozik és mégse lehet elbánni vele,
               mert a törvények, a társadalmi rend s a jogszokások mind felbátorítják arra, hogy
               csak folytassa a palástolt uzsorát, csalást és kizsák­mányolást. Ez a mai kor felette
               igen kedvez az ilyen törekvéseknek s egyúttal kiöli a magyar nemzet őserényeit,
               amelyekre semmi szükség sincsen többé. Ez a nemzet híres verekedő, bátor katona volt
               mindig, amellett szerette a kényelmet, könnyelmű, tékozló volt, tudott lelkesedni,
               fényes ábrándokat szőni s meghalni, ha kellett, a hazáért, az ábrándjaiért: de az
               üzlethez, az iparhoz és kereskedelemhez oly kevéssé értett, mint amily kitűnően
               tudott mulatni és áldomásokat csapni... Hogyan is szállhatna szembe a zsidókkal,
               akiknek üzleti érzéke, mindenből hasznot húzó kapzsisága, szívtelensége már
               évszázadok óta közmondá­sos!... Így aztán a régi nemesi családok lassanként mind
               elszegényednek, kipusztulnak, míg a zsidók egy része roppant vagyont halmozott össze
               s fényűzésével akárhány történelmi nevezetességű családon is túltesz. Ez a
               gyűlölködés, az összetűzés oka.</p>
            <p>- Hát igaz, hogy a zsidóknak megvannak a hibáik, - felelte Rosty - s értem is, hogy
               nem szeretjük őket. Hiszen természetes, hogy a gyöngébbek gyűlölik az erőseket, mivel
               az élet harcában alul maradnak. De az, hogy a zsidók élelmesebbek és lassan-lassan a
               nyakunkra nőnek, még nem ok arra, hogy a tömlöcben hagyjuk szenvedni az ártatlanokat,
               még ha százszor zsidók is!</p>
            <p>- Ej, nem az ártatlanul elítélt sakterről van itt szó, - mondta Fejérváry vállat
               vonva. - Ez csak ürügy. A késhegyre menő küzdelem a mult és a jövendő között folyik;
               vagy, ha jobban tetszik: a haladás és a reakció mérik össze a fegyvert, - a
               klerikálizmus ütközik a liberáliz­mussal.</p>
            <p>- Nini, Porgesz! - kiáltott fel Rosty hirtelen.</p>
            <p>Valóban, ő volt, de úgy látszott, boszantja ez a találkozás.</p>
            <p>- Nos, kiváló tárcairó barátom: mi a véleményed erről az ügyről? - kérdezte
               Rosty.</p>
            <p>- Ah, ne is beszélj róla! - kesergett Porgesz. - Utálatos dolog ez! Úgy megtölti az
               újságokat, hogy alig van hely egy-egy tárcának. A számból veszi ki a kenyeret ez a
               sakter: semmi egyébről nem lehet irni... Nekem különben sincs véleményem róla, ha
               csak az nem, hogy az egész dolognak semmi köze az irodalomhoz s a valódi iróknak
               törődniök se szabadna vele.</p>
            <p>- Mi a manó? - fakadt ki Rosty gúnyosan. - Nem szégyenled ezt a cinizmust?... Menj,
               menj az útadon, barátom: őszintén sajnállak az elvtelen gyávaságodért.</p>
            <p>- No, majd két év mulva meglátjuk, barátom, - felelte Porgesz epésen, - hogy kettőnk
               közül ki a szánandóbb: én-e, az elvtelen gyávaságommal, vagy te, a bátor
               szókimondásoddal!</p>
            <p>És köszönés nélkül a faképnél hagyta őket.</p>
            <p>- Micsoda hitvány népség! - csóválta a fejét Fejérváry megvetően. - De nézd, itt jön
               Weisz, a szociáldemokrata demagóg. Hátha megkérdeznők az ő véleményét is?</p>
            <p>- Mérget vehetsz rá, hogy mellettünk van... Jó estét Weisz úr.</p>
            <p>- Adj’ Isten polgártársak.</p>
            <p>- Mi a véleménye az eseményekről? - kérdezte Fejérváry bevezetés nélkül.</p>
            <p>A jótorkú demagóg rántott egyet a vállán s aztán megvetéssel, kicsinylően mondta:</p>
            <p>- Ez a bourgeois baja; igazítsa el magával, én ugyan bele nem avatkozom.</p>
            <p>- De kérem, - heveskedett Rosty: - valóban nem értem, hogy ön összeférhetőnek
               tartja...</p>
            <p>- Ugyan hagyj békét! - vágott közbe Fejérváry s karonfogva elhurcolta Rostyt. - Most
               jönnek a községi választások és Weisz is jelölt; fél tehát, hogy kompromittálja
               magát, ha nyilatkozik. Irtózatos ez az alávalóság, mely a siker érdekében semmiféle
               eszköztől se riad vissza!... Ha győzünk, valamennyien hozzánk csatlakoznak s mind
               esküdözni fognak, hogy már elejétől kezdve hittek a szegény sakter ártatlanságában.
               Sőt a győzelem termését is ők gyűjtik be... Mert ez a társadalom rendje: a győztesnek
               mindig van pártja, a legyőzöttnek soha!</p>
            <p>- Várjon csak, - szólt Rosty - hadd kérdezem meg ezt a jeles humoristát, aki szembe
               jön velünk. Neki talán lesz véleménye az ügyről.</p>
            <p>S megállítván Berkest, megszólította:</p>
            <p>- Kedves uram: ön szellemes ember, nevetve ostorozza a botlásokat, tévedéseket s
               bizonyára megvan a véleménye a sakter-ügyről is... Nos, vágja ki bátran, hadd
               kacagjunk egy nagyot.</p>
            <p>- Olyat kíván tőlem, amit valóban nem tehetek meg, - felelte Berkes savanyúan. -
               Tudja, ez nagyon komoly ügy, s akármit mondanék is, bizonyos, hogy nem vennék
               komolyan. Az én hivatásom az, hogy mulattassam a közönséget: a „sakter-ügy” pedig a
               törvényszék meg a prókátorok dolga.</p>
            <p>- Annyi bizonyos, hogy az újságirók kitérnek vagy meglapulnak! - mondta Rosty
               megvetően. - De talán igazuk van. Minek is küzdenének az igazságért, kockáztatva
               egész életük szolgaisá­gának és gyáva megalkuvásának a gyümölcsét!</p>
            <p>Leültek a New-York kávéházban teázni. Egész csomó iró és művész volt már ott és
               élénken vitatkozott. Tölgyes, aki egyedül ült, mihelyt meglátta őket, azonnal odament
               hozzájuk s mind a két kezét odanyújtva, köszöntötte Rostyt.</p>
            <p>- Ez már derék, hogy látlak! - mondta. - Tudom, hogy mily égbekiáltó igazságtalanság
               történt veled s már régóta kereslek, hogy szívemből gratuláljak a bátorságodhoz. Most
               már magam is azt hiszem, hogy az a szegény sakter ártatlan. Hidd el, sok álmatlan
               éjszakát okozott nekem ez a boldogtalan, s valahányszor rágondolok, hogy ártatlanul
               szenved a fegyházban, mindig összeborzadok s elszorul a szívem...</p>
            <p>Fejérváry gúnyosan elmosolyodott, belenyúlt a zsebébe, kivett egy összehajtogatott
               ívet s kibontva, odatette Tölgyes elé.</p>
            <p>- Nem lenne szíves, kedves kolléga, - mondta hidegen - aláirni ezt a felhívást.</p>
            <p>Tölgyes elvette az ívet. Kérvény volt a képviselőházhoz, melyben az aláirók
               felháborodva követelték a törvényhozástól a „sakter” perének az újrafölvételét...</p>
            <p>- Amint látja, - jegyezte meg Fejérváry - már van is vagy ötven aláirás.</p>
            <p>Tölgyes nagyon elkomolyodott, összeráncolta a homlokát, idegesen pödörgette a
               bajuszát, kétszer-háromszor is elolvasta a kérvényt s végre letette az asztalra.</p>
            <p>- Nem, - mondta a fejét rázva: - nem irhatom alá.</p>
            <p>- Ah!... És miért nem?</p>
            <p>- Megvannak rá az okaim, - felelte Tölgyes.</p>
            <p>S oda hajolva Rostyhoz, halkan a fülébe súgta:</p>
            <p>- Anyám miatt... Tudod, megkért, hogy ne avatkozzam ebbe a dologba.</p>
            <p>- Nos, hát én aláirom! - kiáltott valaki a hátuk mögött szinte dörgő hangon. - Hé,
               pincér! Hozzon tintát és tollat...</p>
            <p>Felkapta az ívet az asztalról, gyorsan végig futott rajta, leült, neki feküdt és
               drámai mozdu­lattal alákanyarította a nevét:</p>
            <p>„Jenei Iván, - a Nemzeti Színház tagja”.</p>
            <p>Harmadnap aztán a következő „Nyilatkozat” jelent meg a klerikális „Magyar Állam”
               hasábjain:</p>
            <p>„A gyalázatos eszközökkel dolgozó zsidó-sajtó tegnap valami kérvényt közölt, melyet
               állító­lag közéletünk és irodalmunk, művészetünk több kitűnősége is aláirt. Hogy mily
               „hitelesek” ezek az aláirások, bizonyítja az, hogy Jenei Iván úr, a Nemzeti Színház
               tagja, az állítólagos aláirók egyike, megjelent ma reggel szerkesztőségünkben, s
               kijelentette, hogy a neve csak tévedésből kerülhetett a „sakter” védelmezőinek a
               lajstromába, mivel ő teljesen megbízik az esküdtszék és a bíróság ítéletének az
               igazságos voltában, s következésképpen eszébe se jutott, hogy a zsidó perének az
               újrafölvételét követelje.”</p>
            <p>Rosty és Fejérváry, miután a teát megitták, siettek az Előre szerkesztőségébe.
               Mihelyt beléptek, Rosty arca azonnal elkomorodott: az egyik asztalnál megpillantotta
               Bolgárt, aki éppen irt.</p>
            <p>- Hát ez már nincs a Híradónál? - kérdezte Fejérvárytól.</p>
            <p>- Dehogy nincs! Csak két nyeregben ül, és ide is, oda is dolgozik. Van egy pár ilyen
               szemérmetlen, meggyőződés nélkül való újságiró, akinek a neve és irása egy napon
               jelenik meg a zsidó és klerikális lapokban. Ezek két jászolból esznek, s ha kérdőre
               vonják őket, avval vágják ki magukat, hogy az egyik lap jogtalanul nyomtatja ki a
               nevüket.</p>
            <p>- Valóban gyalázat! - tört ki Rosty undorodva.</p>
            <p>- Ej, dehogy az: csak mesterség, - felelte Fejérváry vállat vonva.</p>
            <p>A szomszéd szobából ércesen csengő, parancsoló férfiszó hangzott ki.</p>
            <p>- Ez Barkóczy, - mondta Fejérváry. - Gyerünk, fogjunk vele kezet.</p>
            <p>- Ah, már rég vártam önt! - kezdte Barkóczy, mihelyt meglátta Rostyt. - Örülök, hogy
               mellénk állt ön is. Itt a helye köztünk: Isten hozta barátom.</p>
            <p>E pillanatban fenyegető üvöltés hangzott fel az utcáról s az egyik ablak csörömpölve
               tört darabokra:</p>
            <p>- Le a zsidókkal!... Abcug „Előre”!...</p>
            <p>- Ez semmi! - szólt Barkóczy megvetően, - a félre vezetett csőcselék a bolondját
               járja és nem is tér észre egyhamar. De mindegy! Az igazságnak mégis előbb-utóbb
               győznie kell... Bátorság, barátaim! Úgy hányódunk-vetődünk az élet tengerén, mint a
               viharverte hajós a zúgó oceánon. De van célunk: látjuk az igazság világító tornyát a
               messze távolban s rajtunk áll, ha el nem csüggedünk, hogy biztos révbe érjünk. S ki
               csüggedne köztünk, ha tudja, hogy erőfeszítése és bátorsága árán jobb sorsot
               biztosít... nem magának, hanem a társadalomnak, amelyhez tartozik? A mi erőnk az
               igazság, amelyet követelünk: és győznünk kell, mert a gonoszság és csalárdság diadala
               mulandó. És ha mi talán elbuknánk is: támadnak boszulóink s az utánunk jövők diadalra
               viszik az igazság zászlaját...</p>
            <p>Ez a Barkóczy daliás, ötvenes férfi volt. Két cikluson át képviselte az ország egyik
               legexpo­náltabb nemzetiségi kerületét és elsőrendű szónok, kiváló közjogász volt. Ha
               felszólalt, olyan ünnepnapja volt a Háznak, amelyet vörös betükkel róttak fel a
               képviselőházi naplóban s a karzatok mindig zsúfolásig megteltek. A szavai gyujtottak,
               egy-egy találó ötlete szálló ige lett s a falvak és tanyák népe épp úgy ismerte a
               nevét, mint a főváros és egyéb nagy városok polgársága. De, mivel ellenzéki volt s a
               kormány félt tőle, az utolsó ciklus általános választásain megbuktatták.</p>
            <p>- A magyar parlament elvesztette egyik díszét, majdnem legelső szónokát és
               közjogászát, - irták róla a lapok: - de az irodalom kitűnő tagot, igazi őstehetséget
               talált benne!...</p>
            <p>Valóban, ez volt Barkóczy: őstehetség. Kibukván a parlamentből, beszegődött
               újságirónak s a letört politikus - akiről azt hitte a kormány, hogy örökre
               megszabadult tőle és elbánt vele - talpra állt, mint újságiró s még félelmetesebb
               ellenfele lett a kormánynak. A vezércikkeit izgatottan várták, olvasták, magyarázták,
               - s még azok is, akiknek más véleményük volt, elismerték, hogy a polémiának
               hatalmasabb, elegánsabb mestere soha se irt még magyar nyelven...</p>
            <p>- Rajta, barátaim! - szólt most Barkóczy - hagyjatok dolgozni, mert sietek.</p>
            <p>Mind kimentek. Rosty, mivel Fejérvárynak még dolga volt a kefelevonatok
               kijavításával, egyedül ment le a kávéházba, mely a szerkesztőséggel szemben volt.
               Alig ült ott négy-öt percig, midőn egyszerre csak meglátta Kohárit, aki gyorsan
               keresztülsietett a kávéházon s bement az egyik különszobába.</p>
            <p>- Mit akarhat ez itt? - tünődött Rosty.</p>
            <p>Nemsokára megkapta rá a feleletet, mert néhány perc mulva meg Hokula jött be
               ugyanazon az ajtón s egyenesen abba a különszobába ment, amelyben Kohári már
               várta.</p>
            <p>- Ezek most alkusznak - gondolta Rosty.</p>
            <p>És eltalálta. Kohári azért hivatta Hokulát, hogy felajánltassa vele a Híradót a
               szindikátusnak. De Hokula nem esett a feje lágyára. Jól tudta, hogy ha közel ereszti
               a szindikátushoz Kohárit, ez a kapzsi róka úgy kimarja őt onnan, mintha soha ott se
               lett volna s ezért egyszerűen letagadta, hogy van szindikátus.</p>
            <p>- Micsoda?! - pattant fel Kohári - nincsen szindikátus?</p>
            <p>- Persze, hogy nincs, - erősítette Hokula komolyan, - Bár volna, hogy
               megzsarolhatnám!</p>
            <p>- Ez igazán különös, - csóválta a fejét Kohári hitetlenül. - Akkor a Híradó kénytelen
               lesz támadni önöket, hogy el ne veszítse előfizetőinek a háromnegyed részét.</p>
            <p>- Sajnálom, de nem tehetek róla, - felelte Hokula szárazon. - A támadást azonban mi
               se fogjuk szó nélkül tűrni.</p>
            <p>- De azért egymást nem bántjuk, mi? - kérdezte Kohári ravaszul hunyorgatva.</p>
            <p>- Ha bántjuk is, - vigyorgott Hokula: - anya keze nem tör csontot.</p>
            <p>Együtt jöttek ki a különszobából s csak az utcán váltak el.</p>
            <p>- Vajjon megalkudtak-e? - tünődött magában Rosty.</p>
            <p>Nem tudván, hogyan ölje el az időt, elhatározta, hogy elmegy a Népszínházba: úgy se
               volt még ott, amióta Pogány Kálmánt kilökték az igazgatói székből.</p>
            <p>A földszintre váltott jegyet, de az első felvonás alatt meglehetősen unatkozott:
               valami régi operettet adtak s azt is rosszul. Mikor a függönyt leeresztették, fölkelt
               és szétnézett, hogy nem lát-e ismerőst?... Egyszerre, amint az első emeleti
               páholyokon végigtekintett, összerezzent... az egyikben megpillantotta
               Máriássynét.</p>
            <p>Ah, hogy megváltozott a négy év alatt, mióta nem látta! Nem az a szomorú, ábrándos
               szemű, szenvedő, fiatal asszony volt, aki régen! az arca vidám, mosolygó volt, a
               szemeiből mintha a boldogság tüze ragyogott volna s az alakja is teltebb, formásabb
               volt, mint akkor... Honnan és miért ez a változás?... Mi tette boldoggá s micsoda,
               vagy kicsoda feledtette vele azt a sok szenvedést, amely négy év előtt megkeserítette
               a napjait?...</p>
            <p>Rosty az egész előadás alatt lázban volt s alig várta, hogy az utolsó felvonásnak is
               vége legyen. Akkor kiszaladt az előcsarnokba s megállt az emeleti páholyok
               lejáratánál... A tömeg tolakodva hömpölygött kifelé s lassanként megüresedett az
               előcsarnok... Végre fent, a lépcső fordulójánál, megjelent a Máriássyné alakja is.
               Karon fogva, beszélgetve jött lefelé a nagy­bátyjával, Kardos professzorral és Rosty
               kissé félrehúzódott, hogy ne álljon éppen az útjukba, de azért mégis észrevegyék...
               Most értek le a lépcsőn és mentek el mellette...</p>
            <p>- Ah, barátom! - szólt örvendő meglepetéssel Kardos és megállt. - Hol bújdosik, hogy
               ezer esztendő óta nem láttam?</p>
            <p>Rosty dadogott valamit, köszönt és kezet fogott Kardossal.</p>
            <p>- Jó estét Rosty úr, - szólt most Máriássyné is - hogy van?</p>
            <p>- Köszönöm, csak megvagyok és... és... nagyon örülök, hogy...</p>
            <p>Máriássynén meglátszott, hogy kellemetlen neki ez a találkozás. Pár pillanatig némán
               álltak ott mind a hárman, mintha mindegyiküknek tömérdek mondani valójuk lett volna,
               s egyik se találna rá szavakat. Végre is Máriássyné törte meg a bántó csöndet és
               közömbösen, szinte únottan mondta:</p>
            <p>- Évek multak el, amióta nem láttuk egymást... S nem is hallottam hírt ön felől, bár
               a regé­nyeit szorgalmasan olvasgattam. Gratulálok a sikereihez, illetőleg a
               regényeihez... Mindannyi jeles, érdekes munka.</p>
            <p>- Oh, az én regényeim! - mosolygott Rosty keserűen. - Köszönöm a dícséretet,
               asszonyom... de sikereim nem voltak.</p>
            <p>- Pedig megérdemelte volna.</p>
            <p>Megint csönd lett, s ezúttal Rosty szakította meg.</p>
            <p>- Valóban, rég nem láttuk egymást...</p>
            <p>- Nem csoda, - felelte Máriássyné hirtelen, - negyedfél évig vidéken laktam.</p>
            <p>- S ott is ment férjhez másodszor, - magyarázta Kardos Rostynak. - Most már
               Szent­györgyiné...</p>
            <p>A fiatal asszony elpirult és rögtön közbe vágott:</p>
            <p>- Csak pár hete vagyunk Pesten. Nagyon örültem, hogy visszajöttünk, de most bánni
               kezdem, mert ez a vad zürzavar és felfordulás megrontja minden örömömet...</p>
            <p>Rosty nem felelt. Kínzó féltékenység gyötörte a szívét, mialatt arra gondolt, hogy
               mily édesek voltak a csókok, miket ennek az asszonynak az ajkai adtak: - ezek az
               ajkak, amelyek most oly közömbösen és únottan beszélnek mindenféle érdektelen
               hiábavalóságot...</p>
            <p>- Kedves Rosty, - mondta most Kardos, - reméljük, hogy nemsokára meglátogat
               bennünket. Szentgyörgyi, a hugom férje, igen derék ember, egészen úgy gondolkozik,
               mint ön s nagyon fog örülni, ha megismerheti. Egy házban lakunk; s mivel ezekben a
               nehéz időkben a jó barát valódi kincs: mielőbb várjuk az ön látogatását...</p>
            <p>Rosty szerette volna, hogy Margit is hívja, de a fiatal asszony nem szólt semmit,
               csak hidegen bólintva köszönt. Aztán kocsiba ült a nagybátyjával és elhajttattak.</p>
            <p>Utánuk nézett s a szíve megtelt lemondó szomorúsággal. Nagyon boldogtalan volt s úgy
               tetszett neki, hogy az is lesz teljes életében. A fantáziája és az ábrándjai
               meghamisították az élet képét s oly vágyakat, reményeket keltvén benne, amelyek
               sohasem teljesülhettek, örökös elégedetlenségre, szenvedő sóvárgásra kárhoztatták.
               Túlérzékenysége a fájdalmak és csaló­dások örökös forrása volt. Szíve, lelke minden
               erejével, érzésével vágyott a szerelemre, a boldogságra, a dicsőségre: - de se az
               egyiket, se a másikat nem nyerhette meg, és pedig nem a hibái, hanem az erényei
               miatt. Ha tudott volna hízelkedni, fondorkodni, alattomoskodni és színlelni,
               bizonyára fölébe kerekedett volna hitvány és tehetségtelen vetélytársainak; ha
               vakmerőbb, erőszakosabb és bujább természetű lett volna, bizonyára visszaélhetett
               volna a Máriássyné gyöngeségével.</p>
            <p>- Úgy van, - mondta magában keserűen: - hízelkednem, ostromolnom kellett volna
               ahelyett, hogy őszinte nyiltsággal és tisztelettel imádtam... Nem tisztelet és
               hódolat, hanem brutális erőszak ejti meg a nőket!</p>
            <p>Dühös ordítás rázta fel szomorú ábrándozásából. A körút felől tombolva hömpölygött a
               fanatikus tömeg a Kerepesi-út felé, melyet zúgó áradatként öntött el. Rosty gyorsan
               fölsietett a Népszínház följárójára s az egyik oszlop mögé húzódva nézte az őrjöngő
               csőcseléket. Féktelen harag és boszúvágy támadt szívében e gyáva és hitvány nép
               ellen, amely annyira élhetetlen és ostoba, hogy néhány ravasz, lelkiismeretlen
               bújtogató birkanyájként terelheti oda, ahová neki tetszik. Gyűlölte ezt a népet, hogy
               nem látja, nem érzi, hogy örökké a más érde­keit szolgálja, mások eszének a vontató
               kötelén jár, mások szívével szeret, gyűlöl, s elvakult fanatizmusában nem látja, hogy
               rászedik, kifosztják, kiforgatják a jogaiból, mindené­ből, - még az emberi
               méltóságából is!</p>
            <p>- Le a zsidókkal! - zúgott a vad ordítás.</p>
            <p>S mindjárt rá a Rókus felől, egyetlen egy harsány kiáltás felelt:</p>
            <p>- Éljen az igazság!... A sakter ártatlan!...</p>
            <p>Dühös káromkodások, rémes szitkok özöne tört ki a sok száz ember torkából és heves
               dulako­dás támadt, melyet a lovas rendőrök robbantottak szét, belenyargalva a kavargó
               tömegbe. Az asszonyok, utcagyerekek sikoltozva menekültek, a férfiak morogva,
               átkozódva tágultak a lovak patái elől, de ötven-hatvan lépéssel odább ismét
               összeverődtek s megint felzúgott a dühös ordítás:</p>
            <p>- Le a zsidókkal!</p>
            <p>Ugyanekkor, közvetlenül Rosty előtt, négy rendőr megkötözve taszigálta a legközelebbi
               rendőrállomás felé Fejérváryt, aki egyre kiabálta:</p>
            <p>- Éljen az igazság!... A sakter ártatlan!...</p>
           
         </div>
         <div type="chapter">
            <head>XV.</head>
            <p>- Igaza van, megérdemlem a pirongatást, - mondta Rosty Szentgyörgyinének, aki anyai
               hangon leckéztette. - Igaza van: gyakran ok és cél nélkül voltam vakmerő, holott
               talán az lett volna a férfias bátorság, ha ágaskodás, hetvenkedés nélkül tűröm az
               életet, ahogy minden bajával rám nehezedik. Most azonban már vége, nem segíthetek
               rajta s érzem, hogy elhibáztam az életemet. Azt hittem, hogy derék, nemes lelkű és
               igazságszerető vagyok, pedig talán csak meggondolatlan, indulatos és kötekedő
               voltam.</p>
            <p>Lassan, szomorúan beszélt, avval a lemondó keserűséggel mit az oly szerelem fakaszt,
               amelytől már semmit se reménylünk, sőt már be se merjük vallani. Szentgyörgyiné, amíg
               hallgatott, fölpiszkálta a tüzet a kandallóban és mosolygott. Épp az imént pirongatta
               meg Rostyt, hogy nagyon is szilaj, heves és kíméletlen a támadásaiban.</p>
            <p>- Nem való ez, - mondta a fejét csóválva. - Azt fogják hinni, hogy a boszú kiabál
               önből, s önre is ráfogják, amit Fejérváryra, hogy a gyűlölete a talentuma...</p>
            <p>Rosty nem felelt. Amióta Szentgyörgyiné ismét megtelepedett a fővárosban, gyakrabban
               meglátogatta, sokszor ebédre is ott maradt, mert érezte, hogy szívesen látják.
               Szentgyörgyi nagyon megszerette; becsülte az őszinte meggyőződését, puritán jellemét,
               kiváló tehetségét s azt a páratlan szerénységet, amely, kivált az irókban, a
               legritkább erény. Még jobban meg­szilárdította barátságukat, hogy mind a ketten meg
               voltak győződve a szerencsétlen sakter ártatlanságáról, s ezt a meggyőződésüket a
               leghevesebben védelmezték is; már pedig két férfit semmi se köthet jobban össze, mint
               a kölcsönös becsülés meg az erős meggyőződés közössége.</p>
            <p>Ezen az estén Szentgyörgyi nem volt otthon. A kis szalónban csak ketten ültek: Rosty
               és Margit; s a fiatal ember lopva sóvárgó szomorúsággal vizsgálta egykori ideálját,
               aki már erősen közeledett a negyven felé s itt-ott őszülni is kezdett. Nem volt szép,
               sőt már fiatal se volt, de szelid szemeiben még mindíg ott ragyogott az ábrándos
               szenvedélyek villogó tüze és lassú, megfontolt hanglejtése nem birta palástolni azt a
               fiatalos erőt és tüzet, mely minden mozdulatában, tekintetében nyilatkozott.</p>
            <p>- Higyje el, - mondta komolyan, - hogy önmaga az oka minden csalódásának. Akkora
               talentummal, oly nagy szorgalommal és nemes ambicióval, mint az öné, bárki más fényes
               sikereket aratott volna az irodalomban. Ön ellenben oda jutott, hogy még a mindennapi
               kenyerét is alig birja megkeresni a tollával. S mind ez azért, mert szembe akart és
               szembe mert szállani az egész világgal, pusztán csak a tulajdon erejére
               támaszkodva... Ne vágjon közbe; tudom, mit akar mondani, s elismerem, hogy szép és
               nemes föladat az igazságért küzdeni: de csak annak, akinek az anyagi függetlenség
               föltétlen és korlátlan szabadságot biztosít a meggyőződése nyilvánítására. Lássa, az
               ön többi kollégái mind szövetségre léptek; két-három irói kör is van, s az együvé
               tartozók némi szolidaritással védik a közülük valót; csak ön áll egyedül, segítség,
               barátok nélkül, nem számíthatva senkire a tulajdon erején kívül, amely pedig,
               akármekkora is, nem lehet elegendő arra, hogy a többieken mind
               diadalmas­kodjék...</p>
            <p>Csönd lett. Margit fürkészve, kérdőleg nézett Rostyra, de a fiatalember egészen másra
               gondolt. Csak nézte, egyre nézte Margit arcát, s az járt az eszében, hogy ez a nő
               szebb és kívánatosabb ma, mint akkor volt, mikor legelőször látta.</p>
            <p>- És akkor ő is szeretett engem, - gondolta magában; s ennek a visszaemlékezésnek a
               fájdalmas keserűsége úgy fojtogatta a torkát, hogy nem birt szólni.</p>
            <p>- Leginkább nyugtalanít pedig az, - folytatta Margit, - hogy ön mindíg ily lázas és
               ideges. Félek, hogy ez majd megőrli még az erejét is.</p>
            <p>- Ah, - sóhajtott Rosty halkan: - csak önön mult, hogy nem lettem más, mint aki
               vagyok!</p>
            <p>- Rajtam?</p>
            <p>- Úgy van, önön: csakis önön, Margit. Az ön szerelme megmenthetett, kormányozhatott
               volna. Ön volt az a nő, akit vezetőmnek, múzsámnak rendelt a sors. Szerettük
               egymást... Bocsássa meg, hogy a multra emlékeztetem... Oly időben ismerkedtünk meg,
               amikor ön nem volt boldog: én boldoggá akartam tenni, nőül akartam venni... Miért
               ellenkezett?... Miért hagyott el, miért hagyott itt ebben a gyalázatos fővárosban,
               mikor tudta, hogy vezető nélkül eltévedek az erkölcsi fertőnek ebben az utálatos
               útvesztőjében?</p>
            <p>Margit meghökkent és zavartan hallgatott pár pillanatig, de csakhamar elnyomta ideges
               zavarát és nagy nyugalommal felelt:</p>
            <p>- Nem tehettem másként, barátom: én már nagyon öreg voltam önhöz. Nézzen ide: mennyi
               az ősz hajam; ön pedig még egészen fiatal. Ez a házasság őrültség lett volna, amit
               sohase bocsátottunk volna meg egymásnak.</p>
            <p>- Óh, én igen! Mert én még most is szeretem önt.</p>
            <p>- Kérem, ne mondjon ilyeneket, - felelte Margit elpirulva, - mert arra kényszerít,
               hogy többé ne fogadjam a látogatását.</p>
            <p>- Bocsásson meg, - dadogta Rosty zavartan, de mély fájdalommal - önkénytelenül tört
               ki belőlem ez a vallomás.</p>
            <p>Mielőtt Margit felelhetett volna, nyílt az ajtó és Szentgyörgyi jött be rajta.</p>
            <p>- Féltem, hogy már nem találom itt, - mondta Rostynak - s valóban örülök, hogy még
               kezet foghatunk.</p>
            <p>Körülbelül ötven éves, jól megtermett, szelid természetű férfi volt, csupa jóság és
               becsüle­tesség, tipusa a derék polgárnak, aki nem fél senkitől, nem hizeleg senkinek,
               mert legfőbb urával, a lelkiismeretével mindig rendben van a szénája.</p>
            <p>- Két cikkét olvastam a héten, - mondta Rostynak - s bár nem volt alattuk a neve,
               mégis azonnal ráismertem, hogy ön irta. Mert csak ön tud irni a meggyőződésnek ekkora
               erejével, az igazságnak és logikának ily hatalmas arzenáljával.</p>
            <p>- És mégis bukni fogunk, - felelte Rosty keserűen.</p>
            <p>- De szép bukás lesz, - mosolygott Szentgyörgyi; - aztán én nem is hiszem, hogy
               elbukunk, mert az igazság előbb-utóbb mégis csak diadalmaskodik.</p>
            <p>- Lehet, de csak a mi holttesteinken, - mondta Rosty csüggedten; - lehet, hogy csak
               az igazság diadalmaskodik, az a boldogtalan sakter pedig elpusztult a
               börtönben...</p>
            <p>Tovább beszélgettek erről a rettenetes esetről, mely hónapok, sőt évek óta izgatta az
               egész ország közvéleményét. Margit szótlanul ült a kandalló előtt s valami hímzéssel
               babrált, de azért a beszélgetésre is figyelt. Rosty pedig, amint hol Margitra, hol
               Szentgyörgyire nézett, lelke mélyéig elröstelte magát és keserűen bánta, hogy az
               imént megvallotta szerelmét Margitnak. Nem Margit miatt, nem; hanem Szentgyörgyi
               miatt, hogy ezt a tetőtől talpig becsületes embert, aki barátjaként szereti és
               becsüli, a háta mögött meg akarta rabolni leg­drágább kincsétől, a felesége
               szerelmétől. S mégis szörnyű gondolat villant át az agyán, mikor Szentgyörgyi
               valamivel később így szólt:</p>
            <p>- Ah, mily boldog ön, hogy még fiatal s oly lázasan tud dolgozni, mint ahogy teszi!
               Az én egészségem már fölmondta a szolgálatot. Erősnek látszom, de nem vagyok
               az...</p>
            <p>Rosty összerezzent. Rajta kapta magát, hogy szeretné, ha Szentgyörgyi meghalna. S
               bármily fölháborodással tiltakozott is a lelkiismerete e szörnyű gondolat ellen,
               sehogyse bírt tőle szabadulni, még akkor se, mikor már elment Szentgyörgyiéktől s
               kint bolyongott a sötét éjszaka csöndjében. Iszonyodott önmagától, azoktól a sötét,
               bűnös ösztönöktől, melyeket a Természet mindnyájunk lelkébe beolt s a heves harc, mit
               a jobb érzések vívtak lelkében a szilaj, önző indulatokkal, annyira elgyöngítette,
               hogy szinte roskadozva, tántorogva járt-kelt az utcán.</p>
            <p>Éjfél is elmult, mire a lelki háborgása valamelyest csillapodott. Mivel megszokta az
               éjszaká­zást, még nem ment haza, hanem elballagott a New-York kávéházba, ahol az
               Előre munka­társai rendesen találkoztak. Néha két-három óráig is ott üldögélt éjfél
               után, szenvedélyesen vitatkozva a napi eseményekről, de legkivált a sakter
               pörújításáról, mely mindennél hatalmasabban izgatta mindnyájukat.</p>
            <p>Ilyenkor a szilajság úgy elragadta néha, hogy valósággal megrészegedett a tulajdon
               logikája erejétől és mikor fölkelt az asztaltól, úgy szédült a feje, mintha hirtelen
               nagy pohár erős bort hajtott volna föl. De ez csak addig tartott, amíg haza ért.
               Otthon, a nyomorúságos hónapos szobában, azonnal kijózanodott és oly gyilkos
               csüggedés szállta meg, hogy erőtlenül az asztalra borult és sírt, mint a gyerek...
               Aztán gyorsan levetkőzött és aludt reggeli tíz óráig. De oly fáradtan, életúntan
               ébredt föl, hogy föl se akart kelni az ágyból. Ha végre mégis fölkelt, szökött
               hazulról, vagy ha rossz idő volt, leült az iróasztalához, erőszakkal is
               rákényszerítette magát az irásra s ímmel-ámmal dolgozott „legújabb” regényén. De nem
               sokáig győzte; annyira megutálta már a mesterségét, hogy rendesen undorral dobta el a
               tollát, mert ki­ábrándult és nem hitt már a tehetség, az erős akarat, a szorgalom és
               kitartás diadalában.</p>
            <p>A sok kudarc megfosztotta önbizalmától. Eleinte, a reklám hiányában, a közönség
               nem­törő­dömségében, ellenségei áskálódásában kereste kudarcainak az okát, de
               lassankint kezdte hitét veszteni a tehetségében, ideges lett, minden kicsiség
               szertelenül izgatta, az itélete ingadozó lett, annyira, hogy már az újságok
               reklám-kritikái is hatással voltak rá s oly irókat is kezdett tehetségeseknek
               tartani, akikről azelőtt szuverén megvetéssel beszélt.</p>
            <p>Ez a meghasonlás önmagával arra vitte, hogy minden alkalmat megragadott a
               semmittevésre. Azokon a cikkeken kivül, melyekkel az újságjának tartozott, semmit se
               irt már, mert meg volt győződve, hogy úgy is hiába dolgozik. Gyűlölt mindent és
               mindenkit, legkivált önmagát s legjobban szeretett volna megszökni a fővárosból, el
               valahová a hegyek közé, ahol nincsenek emberek, újságirók, ahol lecsillapulhattak
               volna háborgó idegei...</p>
            <p>De hol vegye a pénzt? Az „Előre” leszállította a fizetéseket, avval az ürügygyel,
               hogy elfogyott az alap. Ez ugyan nem volt igaz, de mégse tehettek róla, mert Hokulán
               kivül senki se tudta, hogy kik azok, akik az újságot pénzelik. Azt beszélték, hogy a
               szindikátus roppant sok pénzt gyűjtött össze, de az intéző-bizottság maga tömi vele a
               zsebét. Hokula ennek az intéző-bizottságnak volt a „Strohmann”-ja és osztozott velük.
               Nyugtákat hamisított nagy összegekről, amelyeket senkinek se fizettek ki, az
               intéző-bizottság pedig rendben találta és elismerte ezeket a nyugtákat, melyeknek az
               értékét azután fölosztották egymás közt. Az „Előre” munkatársainak a fizetését is
               négyszer-ötször annyinak vették föl, mint amennyit a szegény újságirók kaptak s ezen
               a többleten is osztozott a Hokula bandája.</p>
            <p>Különben maga az újság is már rég nem jövedelmezett. Mivel Hokula a többi lapok
               „informálására” szánt összegeket is mind elsikkasztotta, az egész sajtó páratlan
               egyértel­műséggel és gyűlöletes makacssággal támadta napról-napra a szegény sakter
               védelmezőit. Természetes, hogy ez a roppant és állandó erkölcsi nyomás lassanként
               teljesen kizökkentette a közvéleményt a józan ítélet és higgadtság kerékvágásából s a
               folyton ingerelt, uszított közönség túlnyomó többsége komolyan hinni kezdett a
               vérvádban, meg abban, hogy a zsidók valóban keresztény szűzleány vérével dagasztják a
               húsvéti kalácsukat.</p>
            <p>A közvéleménynek ezt a változását sajnosan nyögte az „Előre”. Legelőször a trafikok
               küldöz­gették vissza a lapot, mert nem merték árulni, nehogy elveszítsék fanatikus
               vevőiket. Aztán kidobták a kávéházakból is, mert a vendégek nem merték kézbe venni,
               mivel akadtak olyan szilaj zsidógyűlölők is, akik kitépték az olvasó kezéből és
               nyilvános botrányokat rögtönöztek. Sok előfizetője azért maradt el, mert restelte a
               cselédje, a házmestere, a szomszédjai előtt, hogy olyan lapot olvas, amelyről
               széltében azt beszélték, hogy a zsidók nyomatják a közönség félrevezetésére, az
               igazság meghamisítására.</p>
            <p>Pedig az igazság diadalmasan haladt előre az útján. A sakter ügyvédje, Eőry, a
               lángész bámulatos találékonyságával gyűjtötte és csoportosította a
               mentő-körülményeket, illetőleg mind ama bizonyítékokat, melyek a képtelen vád
               tarthatatlanságát bizonyították. A világosság egyre nőtt a sötét, rejtélyes
               bűnesetben; kiderült, hogy a meggyilkoltnak vélt leány a vízbe esett, belefult és el
               is temették: - de a nyakán semmi sebhely nem volt, tehát vérét se vehették a
               zsidók.</p>
            <p>Azonban, minél több bizonyítékot halmozott össze Eőry, annál több hazugságot
               gyártottak a népbolondító fanatikusok is. A vallási türelmetlenség, a faji gyűlölet
               hihetetlen szilajsággal dúlta az országot a „liberális”-nak csúfolt XX. század
               derekán. A gyalázatos, analfabéta sajtó valósággal lázította a csőcseléket a zsidók
               ellen s a hazugságnak és rágalomnak oly gyilkos fegyvereivel dolgozott, hogy a jobb
               érzésűek megdöbbenve álltak félre s megfélemlítve a botrányoktól, nem mertek szót
               emelni az igazság mellett. Az embertelen erőszak ököljoga sohase tiporta le nagyobb
               cinizmussal, arcátlanabb kajánsággal az igazságot, mint ekkor; a legképtelenebb
               előítéletek, a vak fanatizmus, a hivatalos hatalom tudatlansága és brutalitása
               sohasem játszottak gyászosabb szerepet, mint ebben a késhegyre menő küzdelemben,
               melyet a jövő ideálja, a fölvilágosodottság, vívott a mult bűneivel, a
               tudatlansággal.</p>
            <p>De a hazugság és az alávalóság még sem diadalmaskodhatott. A négy hétig tartó új
               vég­tárgyaláson, mely alatt a főváros ostromállapotban volt, fényesen kiderült a
               szerencsétlen sakter ártatlansága, akit, két társával egyetemben, azonnal szabadlábra
               is helyeztek. És csodálatos! a közvélemény, mintha belefáradt és kimerült volna a
               harmadfél évig tartó szörnyű villongásban, egyszerre elcsöndesedett és belenyugodott
               a bíróság ítéletébe. Azt lehetett volna mondani, hogy szinte várta, követelte ezt a
               fölmentő ítéletet, hogy egyszer s min­denkorra végét vesse a forrongó izgatottságnak,
               mely a nemzet erejét oly sokáig emész­tette. A csőcselék ugyan tüntetett még egy-két
               napig, de ezek csak afféle reflextünetek voltak, aminők mindig követik a heves
               rázkódtatásokat.</p>
            <p>- Hát mégis győztünk! - mondta Rosty boldogan Fejérvárynak, amint együtt mentek a
               szerkesztőség felé.</p>
            <p>- Győztünk? - csóválta a fejét Fejérváry aggodalmasan: - nem; nem ez a helyes
               kifejezés. Az igazság győzött; mi azonban elbuktunk.</p>
            <p>Rosty nem értette meg mindjárt a célzást, de csakhamar kijózanodott a győzelem
               mámorából. Mikor ugyanis oda értek ahhoz a házhoz, amelyben az „Előre” szerkesztősége
               volt, az egyik inas, aki a kapuban állt, megkérdezte tőlük:</p>
            <p>- Hova mennek az urak?</p>
            <p>- Hát a szerkesztőségbe, - felelte Rosty meglepetve.</p>
            <p>- Ne fáradjanak, kérem, - mondta az inas. - Az „Előre” megszűnt; már holnap se
               jelenik meg. A szerkesztőségben nincs senki. Hokula bezárta a termeket, a kulcsokat
               leadta a házfelügyelőnek, ő maga pedig megugrott.</p>
            <p>- Megugrott? - kiáltott föl Rosty megdöbbenve.</p>
            <p>- Nos, mi győztünk-e? - kérdezte Fejérváry keserűen.</p>
            <p>E pillanatban jött oda egyik kollégájuk: egy ama kevés zsidó újságiró közül, akik
               becsülettel és meggyőződésből teljesítették a kötelességüket. Ez már többet tudott.
               Elmondta, hogy Hokula visszaszökött Genovába, mert az itteni rendőrség többrendbeli
               bélyeghamisítás és csalás miatt le akarta tartóztatni; házkutatást is tartottak nála
               s lefoglaltak több klisét, amivel bélyegeket hamisított, illetőleg lebélyegezte a
               hamisítványait.</p>
            <p>- Én már, - folytatta elkeseredve, - három nap óta tudtam, hogy az „Előre” meg fog
               szűnni s azóta folyton lótottam-futottam pénzért, hogy továbbra is biztosíthassam a
               lap megjelenését. Sorra jártam a dúsgazdag zsidó bankárokat és nagykereskedőket, de
               mind elutasítottak, s végre az egyik, akit legjobban zaklattam, ma reggel kétszáz
               koronát adott, amit a lipótvárosi kaszinóban gyűjtöttek.</p>
            <p>- Szóval: kezünkbe vehetjük a koldusbotot, - mondta Fejérváry; - mert arról szó sem
               lehet, hogy akármelyik lap is közölje az irásunkat.</p>
            <p>Délután egy óra volt s még egyikük se ebédelt. Kifordították a zsebeiket, de
               mindössze csak másfél koronát találtak; ez még egynek is kevés volt. Elváltak tehát,
               hogy „pénzt szerezze­nek.”</p>
            <p>Rosty nem tudta, merre forduljon. Barátai nem voltak s mintha a balsors üldözte
               volna, két nappal előbb jutott csődbe egy másik újság is, amelybe szintén irt néha.
               Valami százötven koronát kellett volna kapnia ottan is, de persze, semmit sem
               kapott.</p>
            <p>Az nap ebéd és vacsora nélkül feküdt le, mert már az a korcsmáros se hitelezett neki,
               ahol rendesen ebédelni szokott. Másnap elhatározta, hogy meglátogatja Porgeszt, aki
               gyerekkori barátja volt. Fájt ugyan neki, hogy Porgesznek igaza volt, mikor utolsó
               találkozásukkor azt mondta, hogy egy év mulva majd megválik, ki volt kettőjük közt az
               okosabb: de a gyomor mindennél nagyobb úr s legelsőbb is a büszkeséget töri meg.</p>
            <p>Porgesz nagyon sokat keresett. A lapok egyre-másra hozták a tárcáit, - persze, ő csak
               a nevét irta alájuk, - a regényeit, s hogy Isten fölvitte a dolgát, a Nagy
               János-utcába ment lakni, ahol egy emeletes háznak az egész utcai földszintjét ő
               bérelte.</p>
            <p>Rosty habozva, szégyenkezve csöngetett az ajtón. Az inas kihívóan, szinte arcátlanul
               nézett végig a kopott látogatón s nagyon meglátszott rajta, hogy szeretné becsapni az
               ajtót az orra előtt. De mégis bevezette Rostyt a szalonba, s elment, hogy bejelenti a
               gazdájának. Ezalatt Rosty körülnézett; csupa fényűzés, kényelem mindenfelé: süppedő
               perzsa szőnyegek, nehéz brokát függönyök, a székek drága bőrszékek, a falak tele
               képekkel, csupa olajfestmény, a legjobb hangzású nevek sziglájával.</p>
            <p>- Ez ugyancsak sokra vitte! - sóhajtott Rosty magában. - Legalább húszezer koronát
               kereshet évente...</p>
            <p>Belenézett a nagy álló tükörbe és szinte visszaijedt a tulajdon alakjától: - ő volna
               ez a kopott, kiéhezett alak?... Úgy elszégyelte magát, hogy el akart szökni, de már
               megkésett, mert Porgesz éppen bejött.</p>
            <p>- Ah, te vagy: eladott lelkiismeret?! - mondta nevetve, - A napokban olvastam
               valahol, hogy ötvenezer korona végkielégítést kaptál... Nos, mennyi van még
               belőle?</p>
            <p>- Ne tréfálj, kérlek, - bosszankodott Rosty; - hisz tudod, hogy ha pénzem volna, nem
               jönnék hozzád!</p>
            <p>- Ah, barátom, - felelte Porgesz kelletlenül: - hát nem megjövendöltem? Miért nem is
               hall­gattál rám... De most az a fő, hogy hogyan segíthetek rajtad. Nos, üljünk le, és
               beszélj...</p>
            <p>Rosty elmondta, hogy mi történt s avval végezte, hogy 24 órája nem evett... Azt
               hitte, hogy bátran elmondhatja gyermekkori barátjának a szerencsétlenségeket, melyek
               érték, - de azért mégis kegyetlen fájdalom nyilallott a szívébe, mikor Porgesz,
               végighallgatván őt, benyúlt a zsebébe s egy huszkoronás aranyat adott neki:</p>
            <p>- Nesze, barátom; ha lesz, majd visszaadod...</p>
            <p>Majd, némi gondolkodás után így folytatta:</p>
            <p>- Újságregényt kellene irnod. Ma már csak ez jövedelmez. Ha akarod, most éppen tudnék
               adni munkát is. Tegnap szólított föl a Híradó, hogy irjak neki regényt...</p>
            <p>Rosty érezte, hogy minden vére az agyába szökik s az arca vérpiros lesz. Durván akart
               felelni, de még idejében eszébe jutott, hogy tegnap reggel óta nem evett... Mire való
               ez az éretlen hiúság?... Első a gyomor. Megköszönte hát és elfogadta az
               ajánlatot.</p>
            <p>- Itt a vázlat, - mondta Porgesz. - Ehhez tartsd magadat és lehetőleg nyújtsd a
               regényt. Holnapután délig ezer sor kell. Meg birod irni?</p>
            <p>- Majd megpróbálom, - felelte Rosty.</p>
            <p>De ez a robotmunka visszariasztotta. Ezer sor két nap alatt! Mikor rendesen kétszázat
               se irt naponta!</p>
            <p>- Másnak öt fillért fizetek soronként, - folytatta Porgesz; - neked azonban, mivel
               tudom, hogy jót irsz, kétszer annyit adok. Meg vagy elégedve?</p>
            <p>Rosty bólintott. Minek is alkudott volna?! Örülhetett, hogy munkát kapott s bár
               tudta, hogy Porgesznek legalább 20-25 fillért fizetnek soronként, a nyomor és a sok
               csalódás annyira meg­törte, hogy egy csöppet se háborodott föl azon, hogy a
               gyerekkori pajtása így kizsák­mányolja.</p>
            <p>Hazament s azonnal hozzáfogott a lelket ölő irodalmi favágáshoz. Késő éjfélig
               dolgozott, de a munkája lassan haladt, mert nem birta megtagadni önmagát és folyton
               csiszolta, javította, a mondatait. Így aztán, mikor a kitűzött napon délben
               beállított Porgeszhez, az ezer sor helyett csak hatszázat tudott neki adni.</p>
            <p>- No, hadd lássuk, - mondta Porgesz.</p>
            <p>Futólag elolvasta az első pár lapot s aztán kedvetlenül csóválta a fejét:</p>
            <p>- Ez nem újságregény. Nagyon is irodalmi a formája, meg a nyelve. Aztán sok benne az
               analízis, a pszichologia is... Nem jól van, Gyula!... Hisz mondtam, hogy ereszd neki
               a tolladat és ne törődjél a nyelvezettel. Nem tudsz egyszerűbben, pongyolábban
               irni?</p>
            <p>- Nem tudok, nem tudok, - dadogta Rosty csüggedten. - Mindúntalan megáll a kezemben a
               toll és érzem, hogy nem birok leszokni az irodalmi stilusról. Jobb, ha másnak adod
               ezt a munkát.</p>
            <p>- Ahogy gondolod, - felelte Porgesz vállat vonva. - De azt, amit hoztál, azért
               megfizetem... Hatszáz sor... Húsz koronát már kaptál; nesze még negyven.</p>
            <p>- Köszönöm, - mondta Rosty.</p>
            <p>Megtörve, csüggedten tántorgott ki az utcára. Az járt az eszében, hogy faképnél
               hagyja az irodalmat és más foglalkozást keres; akármilyen állást vagy hivatalt: csak
               a mindennapi kenyerét biztosítsa.</p>
            <p>* * *</p>
            <p>De a nagy szenvedély nem egykönnyen bocsájtja el áldozatát. A munkának hatalma van a
               munkáson s a multban kifejtett erőfeszítések dolgozni kényszerítik annak az
               energiának az erejével, melyet a lelkében fölhalmoztak. A következő esztendőben Rosty
               ismét megirt és közreadott egy regényt.</p>
            <p>Hogy hogyan és miből élt ez alatt az idő alatt, - talán ő maga sem tudta. Volt soros
               riporter, persze, névtelenül; irt zuglapokba, a nyilvánosság kizárásával megjelenő
               folyóiratokba, melyeket egyéni ambicióból tart fönn a kiadójuk s ahol rőfszámra mérik
               a cikkeket, - rőfjét egy koronáért. Megesett, még pedig gyakran, hogy napokig nem
               volt egy fillérje se s még gyakrabban csak kenyeret ebédelt s még ebből sem ehetett
               annyit, hogy jóllakhatott volna.</p>
            <p>Mindegy: - a regénye megjelent s ez volt a fő. Sokat várt ettől a könyvétől, mert
               érezte, hogy a legjobb, amit irt. Az alakjai mind húsból és vérből való emberek
               voltak, romantika és szépítgetés nélkül; egész emberek, sok apró gyarlósággal,
               szenvedélylyel, tele ellentmon­dás­sal, szeszélyes indulatokkal, ahogy napról-napra
               találkozunk velük a mindennapi élet prózai forgásában. Valóban, „egy darab élet” volt
               a regénye: egyszerű történet, érdekes fordulatok, előre kiszámított drámai hatások
               nélkül, - olyan történet, melyben a lélektani motivumok és az emberi szenvedélyek
               összeütközése szabta meg a kifejlődést. Éppen ezért ez a könyve még kevésbbé
               számíthatott sikerre, mint a többiek, mert csakis azoknak a filozófiai neveltségü
               elméknek tetszhetett, akiket nem a meseszövés bonyodalma, hanem a lélektani igazságok
               érdekelnek.</p>
            <p>Elmult az első hét, elmult a második is s a Rosty könyvéről oly mélyen hallgatott a
               sajtó, mint a sír. Jön idő, amikor az irónak véglegesen megadják kollégái az
               „osztályzat”-ot és nincs hatalom, amely ezt a klasszifikációt megváltoztathatná. S
               akit az a szerencsétlenség ért, hogy a kollégái se nem félnek, se nem remélnek tőle
               semmit, annak örökre vége. Mindnyájan meg­vetik, senki sem törődik vele, mintha csak
               meghalt volna; s irná bár a világ legjobb regényeit, senki sem veszi észre a
               könyveit. Az ilyen irónak csak egy útja van még a boldogulásra, de erre nem engedi
               rálépni az önérzet: - az, hogy valami ismeretlen kezdőnek a nevét irassa a könyveire
               s osztozzék vele a jövedelemben.</p>
            <p>Rosty kábultan, életúntan bolyongott az utcákon egész nap. Szomorú arcát lassanként
               hideggé, kifejezéstelenné tette az az erőltetett közömbösség és nyugalom, melyet a
               vonásaira erőltetett. Ha találkozott valamelyik kollégájával, nem panaszkodott, sőt
               szándékosan kerülte a legkisebb célzást is a könyvére és önmagára. Semmi se élt már
               az arcában, csak két nagy, fekete szeme, amelyekben végtelen fájdalom, a félreismert
               és legázolt nemes ambició szomorúsága tükröződött. Vége volt már minden ábrándjának,
               szertefoszlottak szép illuziói s a remény csak hálni járt már a lelkébe.</p>
            <p>Körülbelül a harmadik héten könyve megjelenése után találkozott egy előkelő
               szépirodalmi hetilap kritikusával, akit csak a nevéről és látásból ismert.
               Félrenézett, hogy ne kelljen köszönnie, de a kritikus elébe került és szinte mély
               tisztelettel állította meg.</p>
            <p>- Ne szökjék el, Rosty úr, - mondta nyájasan. - Gratulálni akarok az utolsó
               regényéhez, amelynél szebb és becsületesebb munkát nem olvastam magyarul az utolsó
               tíz esztendő alatt. Csodálom, hogy még eddig senki sem irt róla; nem tudom, hogy mi
               az oka, de nem is keresem. Én azonban igazságot szolgáltatok önnek és a „Heti
               Krónika” holnapi számában irok a könyvéről.</p>
            <p>- Köszönöm, uram, - dadogta Rosty zavartan. - Én... én...</p>
            <p>Többet nem tudott mondani, kicsordultak a könyei. Ha azt hozták volna hírül, hogy
               félmillió koronát nyert, nem örült volna annyira, mint most.</p>
            <p>- Tudom, mindent tudok, - mondta a kritikus és erősen megszorította a Rosty kezét. -
               Éppen azért... csak bátorság, barátom. Az olyan talentumnak, mint az öné, előbb-utóbb
               diadalmas­kodnia kell...</p>
            <p>Rosty oda volt az örömtől és boldogságtól... Ah, végre hát mégis... Étlen-szomjan
               bolyongott egész délelőtt és lázasan várta a másnapot. A „Heti Krónika” minden
               szombaton délután négy órakor jelent meg.</p>
            <p>- Vajjon nem szorul-e ki? - aggódott Rosty magában.</p>
            <p>Mindjárt ebéd után legyőzhetetlen erő hajszolta a felé a nyomda felé, ahol a „Heti
               Krónikát” nyomták. Megállt kint az utcán, az ólmos esőben s a nagy ablakon át
               lenézett a pincehelyiségbe, ahol gázláng mellett dolgoztak a nyomdászok. A lapot
               éppen tördelték. A metrompázs zsineggel méregette a cikket, szétkötözte a hosszú
               hasábokat s vizet csurgatván az ólombetűk légióira, hogy szét ne hulljanak, gondosan
               elosztotta, formákba rakta és megint erősen összekötötte a hasábokat.</p>
            <p>Egyik forma a másik után készült el és Rosty szívdobogva találgatta, hogy melyiken
               lehet a kritika az ő könyvéről... Most deszkára tették az összekötözött hasábokat és
               beemelték a gépbe az első formát. A kékbluzos, szurtos gépmester beigazította és
               végig eresztette rajta a hengert, hogy lássa, jól fogja-e a szöveg a papirost. Aztán
               megindította a gépet, melynek egyik oldalán a berakó-leány egymás után tolta be a
               gépbe a nagy íveket, míg a másik oldalon a már kész íveket szedte rendbe a másik. És
               a gép dübörögve zúgott, a hengerek zuhogva szaladtak ide-oda s minden zuhogásra
               egy-egy kinyomott lapot emeltek föl és fektettek le ismét a hosszú, vékony
               acélléniák.</p>
            <p>A törött ablakon át szinte fojtó meleg áradt föl a nyomdából az utcára és Rosty
               lázasan szívta be a papirosnak és nyomdafestéknek azt az erős, fojtó illatát, mely a
               vérbeli irónak minden illatszernél kedvesebb. A gép pedig egyre zúgott s mintha a
               tulajdon dübörgése még jobban hajtotta, ösztökélte volna, egyre szédítőbb sebességgel
               zakatolt. Majd, mintha belefáradt volna a roppant erőfeszítésbe, lihegve lassúdott
               meg a járása, akárcsak a futásban elfáradt lóé; - az első forma kész volt, - most
               jött a második.</p>
            <p>Rosty behúzódott a szemközti ház kapuja alá, mert az eső nagyon szitált már és nem
               akart bőrig ázni. Már sötétedett, mire a „Heti Krónika” elkészült és nagy csomókba
               kötve kezdték széthordani. Rosty megállította az első kihordót és vett tőle egyet. A
               keze remegett, midőn kibontotta, a betűk táncoltak, összefolytak a szemei előtt...
               kereste az első, a második, a harmadik, az utolsó lapon, - a kritika nem volt
               sehol.</p>
            <p>Kábultan, megtörve ténfergett az utcákon késő éjfélig s mikor haza vánszorgott,
               megtudta, hogy miért nem jelent meg könyvéről a kritika. A kritikus irta meg néhány
               sorban, hogy a kiadó „nem engedte meg a cikk közlését, mivel a Rosty kiadójának nem
               volt szerződése a „Heti Krónika” kiadójával.”</p>
            <p>Pár hétre rá, mikor már nagyon szorongatta a nyomor, elment a kiadójához, hogy hátha
               kaphatna néhány korona előleget.</p>
            <p>- Ah, ez már igazán rossz tréfa! - förmedt rá a kiadó ingerülten: - még előleget mer
               kérni? Ugyan mire?... Ötven példány se kelt el a regényéből!...</p>
           
         </div>
         <div type="chapter">
            <head>XV.</head>
            <p>Rosty megvárta, míg eláll a hóesés, hogy ismét nyakába vehesse a várost. Egész nap
               lótott-futott egyik szerkesztőségből a másikba, hogy eladhassa a novelláját. De
               senkinek se kellett, még soronként két fillérért sem. Már mindenütt ismerték és
               megúnták örökös zaklatásait; néha órák hosszáig kellett ácsorognia, míg a
               szerkesztővel beszélhetett s akkor is gyakran elküldték avval, hogy jőjjön
               máskor.</p>
            <p>Félesztendő óta nyomorgott már így, napról-napra tengődve, éhesen és rongyosan. Aki
               ismerte, elfordult, ha látta és menekült előle, mert halvány, szenvedő arca valóban
               ijesztő is volt. A vidámság és az egészséges szín bizalmat, rokonszenvet keltenek s
               némely ember szerencséjének, sikereinek egyetlen oka a pirospozsgás arc és az örökös
               jó humor...</p>
            <p>A hó egyre esett és Rosty nem mert előbújni a kapu alól, a hová menekült. Maga se
               tudta, hogy miért iszonyodott úgy a hótól; egész teste borzongott arra a gondolatra,
               hogy a hópelyhek az arcára, a nyakába hullanak... Ott maradt tehát a kapu alatt,
               várva, míg a hóesés eláll. De, amint a hó egyre sűrűbben kezdett hullani, hirtelen
               eszébe jutott, hogy az „Ellenőr” szerkesztősége itt van a szomszédban; odáig csak egy
               ugrás: miért ne próbálna szerencsét ott is?</p>
            <p>Gyorsan elindult, a falhoz lapulva, hogy minél kevesebb hó érje s pár perc alatt ott
               volt a szerkesztőségben. Már ötre járt és a gázlángok égtek, de a szerkesztő még nem
               volt ott s az a néhány újságíró, aki már ott lézengett, dühös pillantásokkal mérte
               végig Rostyt:</p>
            <p>- Hát ez az éhenkórász sohase pusztul ki innen?...</p>
            <p>- Talán az igazgató úrral is elvégezhetné a dolgát? - kérdezte az inas. - Tessék
               éppen itt jön...</p>
            <p>A tömzsi, dölyfös zsidó, a kiadóhivatal főnöke erősen szidta az egyik riportert,
               mivel valami fontos hír kimaradt az újságból.</p>
            <p>- Ha még egyszer ilyen mulasztáson érem, - rikácsolta, - bizonyos lehet, hogy
               elcsapatom.</p>
            <p>A riporter, mint a rózsa a viharban, alázatosan lekonyította a fejét és hallgatott.
               Most egy tisztes öreg úr közeledett az igazgatóhoz és halkan, félénken beszélni
               kezdett. De a zsidó a sarkára állt, fölfujta magát, ágaskodott és durván letorkolta
               az öreget:</p>
            <p>- Miért nem megy a szegényházba? Vagy örökké koldulni akar?</p>
            <p>Rostynak elfacsarodott a szíve. Jól ismerte az öreget; valamikor ünnepelt iró volt,
               elsőrendű erő, az „Ellenőr” dísze és oszlopa: Kende Géza volt a neve... A durva
               támadásra nem is felelt, csak csüggedten kitámolygott a szobából.</p>
            <p>- Hát ön mit akar? - fordult az igazgató Rostyhoz. - Ah, tárcát hozott: Jól van; csak
               hagyja itt...</p>
            <p>Harmadnapra aztán más címmel, más nevekkel és kissé átfésülve megjelent a Rosty
               tárcája az „Ellenőr”-ben, - s a kiadóhivatal igazgatójának a veje irta alá.</p>
            <p>Az utcára érve tétován állt meg Rosty. Hová menjen, mit csináljon?... Reggel óta egy
               falatot sem evett s a gyomra már erősen követelte a jogait. Az „Ellenőr”
               szerkesztősége a József-körúton volt s mivel a hóesés már elállt, sok ember járt kelt
               az élénk úton. Menekült hát innen, mert gyűlölte a tömeget s befordult az első
               mellékutcába. Ott mégse ölte, üldözte annyira a keserűség. A szegényebb városrészben
               nem érezte magát oly törpének, nyomorult­nak és elhagyatottnak, mint a széles
               utcákon, a díszes palotasorok közt, a hol a pompa, kényelem lépten-nyomon
               nyilatkozott.</p>
            <p>Céltalanul, szinte öntudatlanul bolyongott órákon át a girbegurba, rosszúl világított
               utcákon. Gyakran ment el sörházak, korcsmák előtt s ez ablakon benézve, látta a
               zsúfolt termeket, ahol ember ember hátán ült és evett, ivott. S ha nyilt az ajtó,
               kiáradt a meleg ételek ingerlő párája, amelynek illatát mohó vágygyal szívta be s
               egész teste megremegett az éhség állati ösztönére. Az egyik fogadóban megismert három
               újságirót, akik vígan poharaztak a bőséges vacsora után; sok piszkos dolgot tudott
               mindegyikről: de mind a három kezes igavonója volt a sajtó­nak s mivel a tollát s
               tudását hűségesen prostituálta mindenkor, bőven kijárt neki az abrak.</p>
            <p>Egy pillanatra megállt valahol a Dohány-utcában egy pékbolt előtt s nem tudta levenni
               szemeit a kis asztalkára mutatónak kitett friss cipókról. Valami hatalmas ösztön arra
               sarkalta, hogy kapjon föl egy cipót, mintha az övé lenne s álljon vele odább...
               Már-már odalépett és nyult is utána, mikor hirtelen megfordult, mintha titkos erő
               kényszerítette volna rá s alig tíz lépésnyire a háta mögött egy rendőrt látott meg,
               aki gyanakodva tartotta szemmel. Most egyszerre eszére tért... Minek lopná el ezt a
               cipót, mikor úgyse engednék, hogy megegye?...</p>
            <p>Megfordult és gyorsan ment lefelé, a körút felé. Az első utcasarkon valami toprongyos
               alak őgyelgett, aki esdve nyujtotta feléje a kezét és halkan, szégyenkezve
               könyörgött:</p>
            <p>- Könyörüljön rajtam, az Isten szerelméért!...</p>
            <p>Rosty szeretett volna hangosan fölkacagni: - Ah, ez a nyomorult ugyan jóhoz
               fordul:... Micsoda iróniája a sorsnak!</p>
            <p>De a kéregető még alázatosabban, szinte sírva ismételte a kérését:</p>
            <p>- Könyörüljön, az istenért... Nyomorba jutott iró vagyok...</p>
            <p>Rosty meghökkenve fordúlt arra és jobban megnézte a koldust.</p>
            <p>- Fejérváry! - kiáltott föl eliszonyodva.</p>
            <p>A boldogtalan nem felelt. A szégyen kínja úgy fojtogatta a torkát, hogy csak nyögni
               tudott. De, amint fölnézett Rostyra, elaszott arcának halálos sápadtsága, mélyen
               beesett, gyilkos lázban égő szemei oly irtózatos nyomorról, annyi szenvedésről
               beszéltek, hogy Rosty önkén­te­lenül visszatántorodott.</p>
            <p>Pár pillanatig némán, szinte kábultan néztek egymásra, annyira megrendítette ez a
               találkozás mindkettőjüket; aztán Rosty rekedten mondta:</p>
            <p>- Nincs semmim... koldus vagyok. Esküszöm, hogy ma reggel óta egy falatot sem
               ettem... Ide nézzen!...</p>
            <p>Kifordította minden zsebét, hogy bebizonyítsa, amit mondott.</p>
            <p>- Bocsásson meg, - szólt Fejérváry halkan.</p>
            <p>Csönd lett; majd, mintha mindegyiknek jobban fájt volna a másik szenvedése és
               nyomoru­sága, csaknem egyszerre zokogtak föl mind a ketten. Nem szégyelték a sírást,
               nem törődtek a bámész járókelőkkel, akik megálltak körülöttük és nézték a két
               rongyos, kiéhezett alakot. Nem szóltak, nem panaszkodtak: - hisz mit mondhattak volna
               egymásnak, amit mind a ketten nem tudtak, nem tapasztaltak! - Csak jól kisírták
               magukat, mert a szívük megkönnyebbült tőle. Aztán pedig összeölelkeztek és - ment
               mindegyik külön, a maga útján.</p>
            <p>A Teréz-templom órája nyolc órát ütött és Rosty már oly gyönge volt az éhségtől, hogy
               alig birt járni. Lassan elvánszorgott az Andrássy-útig, s bár kemény hideg volt,
               mégis leült az egyik padra, mert a lábai már nem birták tovább. Fél óráig ülhetett
               ott s már minden tagja elgémberedett a nagy hidegben, mikor egyszerre csak eszébe
               jutott a mentő gondolat... Ha meglátogatná Szentgyörgyinét?...</p>
            <p>Csak egy percig habozott, hogy talán illetlen ez a késői látogatás; de aztán hirtelen
               fölugrott és szinte futva igyekezett a körút felé. Az Oktogon-térhez érve, kissé
               meglassította a járását... Talán mégse illik, hogy fölmegy Szentgyörgyinéhez, aki
               alig két hónapja temette el a férjét?... De aztán megnyugtatta magát. Eszébe jutott,
               hogy a gyászos eset alkalmával Szentgyörgyi­nének nagyon jól esett az ő őszinte
               részvéte s mivel azóta egyszer sem volt még nála, elhitette magával, hogy szinte
               kötelessége ez a látogatás, amelyet idáig halogatni is nagy mulasztás volt már... Oh,
               mert a nyomor nagy szofista s az éhes ember logikája egészen más, mint a jóllakott
               emberé!</p>
            <p>Végig nézett magán és elvörösödött szégyenében: ily rongyos és kopott még sohase
               volt.</p>
            <p>- Mindegy! - gondolta magában, - a szegénység nem szégyen.</p>
            <p>Szentgyörgyiné éppen levelet irt a kis szalonban, mikor a szobaleány bejelentette
               Rostyt.</p>
            <p>- Ön az? - kérdezte mosolyogva. - Igazi csoda, hogy eszébe jutottam.</p>
            <p>- Tudom, hogy hibás vagyok, - felelte Rosty és szintén mosolyogni igyekezett: - de
               bocsánatkéréssel jövök a mulasztásomat helyrehozni.</p>
            <p>És, hogy Szentgyörgyiné ne lássa mindjárt, mennyire kopott és rongyos, kikereste a
               szalon leghomályosabb szögletét és ott ült le.</p>
            <p>- Éppen vacsorázni akartam, - mondta Szentgyörgyiné, - későn szoktam vacsorázni, hogy
               rövidebb legyen az estém... Természetesen nem tagadja meg a kérésemet és velem
               vacsorál ön is?</p>
            <p>- Sőt nagy köszönettel tartozom ezért a megtiszteltetésért.</p>
            <p>- Kiszólok egy percre, - mondta Szentgyörgyiné, - hogy még egy teritéket tegyenek az
               asztalra.</p>
            <p>Mikor visszajött, bocsánatot kért, hogy öt percig még várakoztatja. De Rosty már nem
               volt éhes; bágyasztó gyöngédség lankasztotta el idegeit s a kellemes meleg, mely a
               kandallóból feléje áradt, édes zsibbadásba ejtette fáradt tagjait. Néhány percig
               mindenféle közömbös dologról beszélgettek, s aztán a szobalány bejött jelenteni, hogy
               kész a vacsora.</p>
            <p>Hideg sült, sonka, fölvágott, sajt meg sütemény volt az asztalon és Szentgyörgyiné
               pirulva mentegetődzött:</p>
            <p>- Nem tudtam, hogy jön s én csak így szoktam vacsorálni.</p>
            <p>De ő maga nem igen evett, csak csipegetett ebből is, abból is s mikor Rosty
               észrevette ezt, zavartan mondta:</p>
            <p>- Magam se tudom, hogy miért nincs étvágyam...</p>
            <p>De Rosty már tudta: kitalálta, hogy Szentgyörgyiné már vacsorált s csak az ő kedvéért
               teríttetett újra... Két nehéz könycsepp, amelyet hasztalan erőlködött visszatartani,
               lassan szán­totta végig szenvedő, beesett arcát. Aztán jöttek a többiek és némán
               hullottak a tányérjába, a kenyérre, a kezére... És, ámbár még éhes volt és jóformán
               még semmit sem evett, a fájdalom annyira összeszorította a torkát, hogy egyetlen
               falatot se bírt lenyelni többé.</p>
            <p>- Szegény barátom, - mondta Szentgyörgyiné mély részvéttel: - lássa, hogy igazam
               volt, mikor féltettem önt az újságirástól! Ön nem való erre a mesterségre; sokkal
               egyenesebb a lelke, függetlenebb a természete.</p>
            <p>Részvevő szeretettel nézett Rostyra, akinek könyei még sűrűbben omlottak ezekre a
               szavakra.</p>
            <p>- Bocsásson meg, - dadogta végre zavartan. - Az ön részvéte hatott meg, éppen abban
               az órában, amikor minden és mindenki elhagyott... A könyeimet a hála érzése
               fakasztja.</p>
            <p>Mind a ketten elhallgattak. Rosty a tulajdon, tönkre tett életére gondolt, a nemes
               erőfeszítések hiábavalóságán kesergett és csüggedten, összetörve siratta azt a
               boldogságot, amelyről akkor álmodott, amikor először találkozott Szentgyörgyinével a
               Pákozdi estélyén... Oh, mennyi minden történt azóta s milyen szörnyű mélység
               választotta el a jelent a multtól!... Ez a letört, agyon sanyargatott, éhségtől,
               nyomortól elgyötört férfi talán nem is az a nagyratörő, ideális ambiciókkal telt
               ifjú, aki tíz esztendővel ezelőtt nemes bátorsággal állt ki az arénára, hogy
               megharcolja az élet nehéz harcát?</p>
            <p>- Gyula! - szólt most Szentgyörgyiné lágy, fátyolos hangon, melynek édes rezgése át
               meg átjárta a Rosty sajgó szívét.</p>
            <p>Margit fölkelt és odaült melléje. A szemük összevillant s a tekintetük úgy kereste
               egymást, mint két tavaszi napsugár... Oh, mily sokat olvastak egymásnak ebből az egy
               tekintetéből! Többet, mint a mennyit a szavak, a lángoló szenvedély kitörő szóáradata
               mondhatott volna. Benne volt ebben az egy tekintetben a tiz hosszú esztendőnek minden
               vágya, reménye, gyönyörűsége s a lelkük mintha ölelkezett volna szomorú szemeik
               beszédes vallomásában...</p>
            <p>- Mily boldogok lehettünk volna! - sóhajtott Rosty halkan.</p>
            <p>S a tekintete azt mondta:</p>
            <p>- Sőt még most is azok lehetnénk...</p>
            <p>De Szentgyörgyiné szomorúan rázta a fejét:</p>
            <p>- Már késő!</p>
            <p>És Rosty nem birt többet szólni. Nagy nyomorúságának az érzése úgy megülte a
               szívét-lelkét, hogy nem volt már ereje és bátorsága a boldogságért küzdeni. Fölkelt,
               megfogta Margit kezét és alázatosan megcsókolta. El se búcsúztak egymástól; - úgy is
               tudták, hogy ez volt az utolsó együttlétük.</p>
            <p>* * *</p>
            <p>Koháry csakugyan nem kerülhette el a sorsát: megütötte a guta. De előbb még jól
               felvitte dolgát az Isten; két cikluson át képviselő volt, bent ült számos banknak és
               részvénytársaság­nak az igazgató-tanácsában s oly busás jövedelmei voltak, hogy már
               adósságokat sem csinál­hatott, mert mindíg volt pénze... Lehet, hogy ez ölte meg.</p>
            <p>Nagy pompával temették s aki valamire való tollforgató ember volt, mind kicsődült a
               temetésére. A koszorukkal telerakott halottaskocsi mögött ott tolongott az irodalmi
               világ színe-java; az arcokon erőltetett szomoruság, a szívekben unalom és bosszúság,
               mert csípős szél fújt és hideg volt... Miért is éppen decemberben kellett
               meghalnia?</p>
            <p>Rosty is elment a temetésre: mint a megfékezett vadállat, közömbös megadással ment a
               többivel a temetőbe. Porgesz tanácsolta neki a megelőző este, hogy ne bújdosson, ne
               bujkál­jon, hanem inkább mutogassa magát, hogy észrevegyék; - és Rosty szót fogadott
               neki, mert a nyomor úgy elernyesztette már az energiáját, hogy a leggyöngébb akarat
               is fölébe kerekedhetett az övének.</p>
            <p>És elment, hogy fölújítsa a régi összeköttetéseket, ha lehet... Hátha visszafogadják
               a Híradóhoz?... Miért is ne tennék? Sok víz lefolyt már a Dunán, amióta oly hevesen
               támadta, korbácsolta kollégáit: s a sebek, amiket akkor hasított tollával a kollégái
               reputációján, bizonyára nyomtalanul behegedtek már... S aztán, hogy a gyávaságát
               leplezze, rádisputálta önmagára, hogy tartozik is evvel a végtisztességgel Kohárinak,
               aki megbecsülte őt és a talentumát, ameddig lehetett; - vagyis addig, amíg a Híradót
               és Kohárit nem bántotta.</p>
            <p>De senki sem akart vele szóba állni. A köszöntését ugyan elfogadták, ha el nem
               kerülhették, de beszédbe nem ereszkedtek vele, vagy ha feleltek is neki, oly lenézően
               és kelletlenül tették, hogy másodszor már nem is merte megszólítani ugyanazt az
               embert. Csak az öreg Balogh Dénes szegődött hozzá, aki szomorú életének a
               filozófiájával traktálta és keseregve beszélt a jobb időkről, amikor az újságírás még
               tisztességes hivatás volt s nem hitvány mesterség, mint mostan... Mindezt százszor
               hallotta és jól tudta már Rosty, de nem törődött vele; a nyomo­rúsága annyira
               megtörte már, hogy egészen kiveszett lelkéből az önérzetes férfi független méltósága
               és fölháborodási képessége...</p>
            <p>A sírhoz értek és a koporsót letették e Szent-Mihály-lovával. Mindenki levette a
               kalapját és csöndben várta az utolsó bucsuztatót. Ércesen, hajlékony modulációkkal
               csendült meg a Máriássy hangja:</p>
            <p>... „Eljöttünk veled az utolsó határig, amelyen túl csak erényeid és jó tetteid
               követhetnek. Ha jóságos lelked itt lebeg még, halljad meg a hála és szeretet szavát,
               amelylyel barátaid köszöntenek. Siratni jöttünk téged, nem dícsérni: de bánatunknál
               is nagyobb a hála érzése, amelylyel adósaid vagyunk mi mind, akiket arra méltattál,
               hogy együtt dolgozzunk veled. Eszmék apostola, meggyőződésed önzetlen harcosa, -
               Isten veled! Hűséges barátunk, elnéző mentorunk, aki gyámolítottál, vezettél és
               oktattál mindnyájunkat: - ki van itt köztünk, akivel jót nem cselekedtél? Nyitott
               könyv az életed: olyan könyv, amelynek minden lapját egy-egy nemes tett ékesíti s
               minden lapján nyílik egy virág a polgárerények ama koszorújából, melylyel a hálás
               utókor emlékednek áldozik... Árnyéka az elköltözöttnek: csak elválunk itten, de nem
               búcsúzunk el tőled. Rosszul mondtam, hogy Isten veled, mert a lélek él: - ott fönt
               találkozunk!”...</p>
            <p>Helyeslő zúgás hallatszott a végszavak után, legkivált azért, mert a beszéd rövid
               volt... „Ez a Máriássy nem esett a feje lágyára”, - mondogatták jókedvűen az
               újságirók, amint oszladoztak a temetőből. Mindenki sietett haza s örűlt, hogy már
               túlesett a kellemetlen kötelességen. Rosty, akivel senki se törődött, csaknem
               legutoljára maradt és lassan, szinte csüggedten ment kifelé. Ünnepélyes, mély csend
               volt köröskörül, melyet csak az újságirók egyre távolodó zsongása zavart meg. Messze
               a háttérben, a monumentális síremlékek mögött az apró kövek és keresztek erdeje
               látszott, oly sűrűn és közel egymáshoz, mintha a nagy, gazdag és büszke város még a
               földet is sajnálta volna azoktól, akik segítették nagyra nőni, amíg éltek...</p>
            <p>Rosty elfordította a szemeit és tekintete Máriássyra esett, aki pár lépésnyire állt
               tőle és barátságosan mosolygott rá... Nem, nem csalódott: a mosolygás neki szólt, sőt
               Máriássy egyenesen oda is lépett hozzá s a kezét nyujtotta neki:</p>
            <p>- Jó napot, kedves Rosty! Valóban örülök, hogy találkozom önnel... Egyszer, régen,
               összekülönböztünk valami irodalmi kérdésben, amit nagyon sajnálok, mert én voltam a
               hibás. De azt hiszem, hogy ön már elfeledte és nem haragszik rám?...</p>
            <p>Rosty, elálmélkodva ezen a vakmerőségen, nem tudott mit felelni; de a kezét nem
               nyujtotta oda. Erre Máriássy is visszahúzta a magáét s még egyre mosolyogva
               folytatta:</p>
            <p>- Hát még neheztel? Nem veszem zokon, mert talán igaza van; ámbár őszintén sajnálom,
               ami köztünk történt. De reménylem, hogy mégis elfelejti és jó barátok leszünk, ha
               beszélgetünk egy kicsit.</p>
            <p>Rosty nem tudta elgondolni, hogy mit akarhat tőle ez az ember. De mégis jól esett
               neki, hogy megszólította és barátságosan beszélget vele... Hátha csakugyan megbánta,
               amit ellene vétett és jóvá akarja tenni a hibáját?... Ezért, részint kíváncsiságból,
               részint gyöngeségből, részint fásult közömbösségből elindult avval az emberrel, aki
               plágiummal rágalmazta őt és boldogtalanná tette az egyetlen nőt, akit lelke mélyéből
               szeretett.</p>
            <p>Kiértek a temetőből és lassan mentek a Kerepesi-út felé.</p>
            <p>- Nos, barátom, - kezdte Máriássy, - beszéljen magáról: hogy megy a sorsa? Talán csak
               nem kedvetlenedett el, hogy nem ir többé?</p>
            <p>- Ha valakinek, hát nekem ezer okom van rá, hogy elkedvetlenedjem, - felelte Rosty
               keserűen.</p>
            <p>- Tudom, tudom, hogy nem volt szerencséje. De ön még fiatal és van talentuma... Oh,
               én őszintén beszélek! Kevés olyan könyvet olvastam, mint az ön legutolsó regénye s ha
               nem is volt meg az a sikere, amelyre méltán számíthatott, legyen nyugodt; ami késik,
               nem múlik. Csak ne csüggedjen, mert a csüggedés kész bukás. S ha én segítségére
               lehetek a sikere egyen­ge­tésében, kérem parancsoljon velem: úgyis elégtétellel
               tartozom azért, amit ön ellen vétettem.</p>
            <p>Rosty nem felelt. Jól tudta, hogy Máriássy veszedelmes gazfickó, jellemtelen, cinikus
               gazember, akinek minden szavát, minden tettét az önzés sugalmazza: de őt már annyira
               megőrölték a szenvedések és nélkülözések, hogy semmivel se törődött immár... Azt
               gondolta, hogy mit árthat neki ez az ember?... S mikor ezt gondolta, mindjárt
               föltámadt benne az a másik gondolat is, hogy - mit használhat? S mivel erre a
               kérdésre sok, igen sok feleletet adhatott, lassan lassan fölengedett mogorvaságából
               és bizalmasabb, közlékenyebb lett.</p>
            <p>- Megtisztel avval, hogy a vendégem lesz? - kérdezte Máriássy. - Már hat óra és éhes
               vagyok.</p>
            <p>- Ha nem leszek terhére, - felelte Rosty s fölötte örült a meghívásnak, mert egy
               fillérje sem volt.</p>
            <p>- Nézze: talán ide betérhetnénk, - mondta Máriássy.</p>
            <p>Valami harmadrangu korcsma volt a <hi xml:id="Hlk141804293">Kerepesi-úton</hi> s
               mivel Máriássynak derogált nyilvánosan vacsorázni az olyan toprongyos alakkal, aminő
               Rosty volt, külön szobába mentek. A vacsorát Máriássy rendelte; a fogások jók voltak
               s erős bort ittak hozzá, úgy hogy Rostynak szinte szédült is a feje: - mikor evett ő
               ilyen fölséges vacsorát utóljára?!... Kimondhatatlan jóleső érzés szállta meg egész
               valóját, mintha az ereiben csörgedező vér is forróbb lett volna s valóságos hála
               sarjadt szívében Máriássy iránt, aki ezt a nagyszerű vacsorát fizette neki!...</p>
            <p>- Azon gondolkozom, - mondta Máriássy, mikor szivarra gyújtottak: - azon gondolkozom,
               hogy hogyan segíthetnék önön?... Ön persze irni szeretne?</p>
            <p>- Minden esetre, - felelte Rosty. - Csak ehhez értek ugyan, de azért akármire
               vállalkozom, csakhogy mindennap jóllakhassam.</p>
            <p>Máriássy ráncba szedte a homlokát, mintha mélyen tünődnék s aztán vontatva így
               szólt:</p>
            <p>- Nos, talán megtaláltam a módját... Nekem több újsággal van szerződésem, amelyeknek
               mindnek nem felelhetek meg, mert kezdek belefáradni ebbe az ostoba mesterségbe. Azt
               gondoltam hát, hogy mással iratom a cikkeimet: s miért ne lehetne ön ez a más?
               Hetenként hat cikket kell irnia; lehetnek novellák, színházi és egyéb kritikák,
               társadalmi kérdések, stb., ami éppen aktuális, vagy önnek tetszik. Én minden cikkét
               húsz koronával fizetem, vagy mondjuk, ötszáz koronát adok havonként.</p>
            <p>- S a cikkeket ön irja alá?</p>
            <p>- Természetesen, mert hiszen az aláirást fizetik meg... Különben is, - tette hozzá
               szokott cinizmusával, - az én érdemem nagyobb, mint az öné; mert ön, ámbár igazi
               őstehetség, nem ment semmire: én pedig, noha semmi talentumom nincs, - mindent
               elértem, ami elérhető.</p>
            <p>- Elfogadom, - mondta Rosty hirtelen, mert a Máriássy logikájának az ereje teljesen
               meggyőzte.</p>
            <p>- Akkor mindjárt holnap hozzá is foghat... Oh, nem kell hogy nagyon megerőltesse
               magát: ha egyszer már megvan a név, akármit irhat az ember... Nincs szüksége talán
               előlegre? Ötven korona elég lesz egyelőre?</p>
            <p>- Elég, kedves barátom.</p>
            <p>Ez a „kedves barátom” a kitörő hála nyilatkozása volt... Havonta ötszáz korona!...
               Hihetetlen kincs, egész vagyon az ő kétségbeejtő állapotában: - hogyne hálálkodott
               volna hát a megváltónak, Máriássynak, akit a Gondviselés küldött hozzá az utolsó
               órában?!</p>
            <p>- Csak semmi hálálkodás, barátom, - tiltakozott Máriássy. - Az üzlet üzlet, s
               kölcsönösen használunk egymásnak. Csak teljes diszkréciót kérek.</p>
            <p>- Ezt mondania se kell! - méltatlankodott Rosty.</p>
            <p>Együtt mentek el a korcsmából, és karonfogva értek a körútra, mint két jóbarát, aki
               rég nem látta egymást és most nagyon örül a véletlen találkozásnak. Az
               Abbázia-kávéház előtt, a nagy villamos-ívlámpák fényében megálltak és Máriássy hívta
               Rostyt, hogy térjenek be egy feketére. De Rosty nem felelt; az arca elsápadt és
               karja, melyet a Máriássyéba öltött, reszketni kezdett.</p>
            <p>- Mi baja? - kérdezte Máriássy megütődve.</p>
            <p>- Semmi, - felelte Rosty rekedten.</p>
            <p>Tíz lépésnyire, egyenesen velük szemközt jött Szentgyörgyiné az Andrássy-út felől,
               tetőtől talpig gyászban. Rosty kihúzta karját a Máriássyéból és kissé félrehúzódott
               tőle: - de már késő volt. Szentgyörgyiné mindent látott, mély megvetéssel mérte végig
               mindkettőjüket, s elfordítván a fejét, büszkén ment el mellettük, mintha sohase
               ismerte volna őket. De az a meg­vető tekintet úgy járta át Rosty szívét, mint a kés:
               ennek a tekintetnek a sugaránál meglátta, mily mélyen sülyedt a gyalázat és szégyen
               örvényébe, s egy pillanatig úgy rémlett neki, hogy soha életében nem volt oly
               nyomorult és boldogtalan, mint most.</p>
            <p>- Önnek talán még mindig tetszik ez az öreg asszony? - kérdezte Máriássy gúnyos
               megvetéssel. - Vagy tartozik neki valamivel?</p>
            <p>- Nem, semmivel... Csak nem birom elfeledni, hogy mindig jó és szíves volt
               hozzám.</p>
            <p>- Hát aztán? Ez talán csak nem gátolhatja önt abban, hogy becsületes munkával
               megkeresse a kenyerét?... Nos, jőjjön, barátom, ne legyen gyerek!</p>
            <p>Újra karonfogta Rostyt és bementek az Abbáziába, ahol a fekete mellett tovább
               beszélgettek. És lassanként, szinte észrevétlenül, ismét elaludt a Rosty
               lelkiismerete. Az a bizonyosság, hogy mától fogva mindennap jóllakhatik,
               elhallgattatta lelkifurdalásait s álomba ringatta nyugtalan önérzetét.</p>
            <p>- A morállal nem lehet jóllakni, - nyugtatta meg magát.</p>
            <p>- Csak kitartás, barátom, - mondta Máriássy s leereszkedően veregette meg a Rosty
               vállát: - azt hiszem, hogy én még kitűnő újságírót faragok önből...</p>
            <p> - VÉGE. -</p>
            <p>Budapesten, 1903. december - 1904. június.</p>
         </div>
      </body>     
   </text>
</TEI>